{
    "id": 219529,
    "title": "Forslag til folketingsbeslutning om lige konkurrencevilkår blandt netbutikker",
    "documentTypeId": "480",
    "isSagsforlobPeriodValid": true,
    "shortName": "2020/1 BSF 125",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 26 januar 2021 af Hans Kristian Skibby (DF), Kristian Thulesen Dahl (DF), Mette Hjermind Dencker (DF), Morten Messerschmidt (DF) og Peter Skaarup (DF)</p>\r\n<p class=\"TitelPrefiks1\">Forslag til folketingsbeslutning</p>\r\n<p class=\"Titel2\">om lige konkurrencevilkår blandt netbutikker</p>\r\n<p class=\"Tekst1Sp\">Folketinget pålægger regeringen inden udgangen af dette folketingsår at tage de fornødne initiativer til at sikre, at alle netbutikker, der opererer på det danske marked, følger den samme lovgivning, hvad angår bl.a. forbrugerbeskyttelse og momsregler, uanset om der er tale om en sædvanlig netbutik eller en online markedsplads.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div><p class=\"Bemaerkninger\">Bemærkninger til forslaget</p>\r\n<p class=\"NormalInd\">Danskerne benytter sig i stigende grad af e-handel, og Danmark er således blandt de europæiske lande, hvis indbyggere handler mest over nettet. E-handel giver danskerne nye muligheder. Det er godt. Men den stigende e-handel rummer også nogle udfordringer og farer, som forslagsstillerne ønsker at sætte ind over for.</p>\r\n<p class=\"NormalInd\">For forslagsstillerne er det afgørende, at vi sikrer den rette balance mellem en stærk dansk e-handel og et levende fysisk butiksliv rundtom i hele landet. En stærk dansk e-handel skal gå hånd i hånd med danske detailbutikker og distributører. Mange danske handelsvirksomheder har både en netbutik og en fysisk butik, og i begge er forbrugerbeskyttelse i højsædet.</p>\r\n<p class=\"NormalInd\">Men danske handelsvirksomheder er truet af multinationale selskaber, som omgår dansk og europæisk lovgivning. Dansk Erhverv har i samarbejde med den fælles europæiske legetøjsbranche dokumenteret, hvordan flere internationale onlinemarkedspladser som Amazon, Wish, AliExpress og LightInTheBox formidler og sælger produkter, der ikke lever op til danske produktsikkerhedsregler og forbrugerregler. Det er påvist, hvordan selskaberne omgår momsregler og dermed opererer på mere gunstige vilkår end danske netbutikker, som er forpligtet af dansk og europæisk lovgivning, jf. »Online markedspladser sælger i stor stil farligt legetøj – Krav om mere ansvar for platformene«, Dansk Erhverv, den 17. juni 2020.</p>\r\n<p class=\"NormalInd\">Denne omgåelse af dansk forbrugerlovgivning og momsregler finder Dansk Folkeparti dybt bekymrende. Blot fordi man er en stor fisk på markedet, skal man ikke kunne omgå reglerne. Vi skal derfor sikre lige konkurrence mellem nye spillere, ligesom danske forbrugere skal sikres forbrugerbeskyttelse i form af høj produktsikkerhed og gode forbrugerregler.</p>\r\n<p class=\"NormalInd\">Dansk Folkeparti konstaterer samtidig, at EU-regler spænder ben for lige konkurrencemuligheder. I nuværende EU-forhandlinger om nye regler for onlineplatforme placeres onlinemarkedspladserne nemlig i samme kategori som andre onlineplatforme såsom Facebook og YouTube. Dette er uholdbart og betyder, at platformene ikke er ansvarlige for sikkerheden af de varer, de har til salg, og alene har pligt til at fjerne produkter, hvis nogen dokumenterer over for dem, at de er ulovlige. Men dér er skaden allerede sket, og produkterne er solgt.</p>\r\n<p class=\"NormalInd\">En sådan mulighed for frirytteri strider imod grundlæggende europæiske og danske principper om, at en operatør i EU har ansvaret for at sikre, at produktet er i overensstemmelse med dansk og europæisk lovgivning, før produktet sættes til salg til danske forbrugere – et ansvar som danske importører er underlagt. Brud på disse regler udsætter således danske forbrugere for fare, hvilket vi allerede har set grusomme eksempler på, jf. »Minister advarer om farlige produkter på platforme«, Sikkerhedsstyrelsen, den 29. november 2019. Et nyligt eksempel er fra december 2020, hvor en lille dansk pige blev indlagt efter at have slugt en type magnetkugler, som Amazon markedsfører som legetøj, jf. »Toårige Mille slugte populært legetøj og fik hul i mavesækken: »Mit hjerte er knust««, bt.dk, den 2. december 2020.</p>\r\n<p class=\"NormalInd\">Når ulovligt legetøj sælges fra en sædvanlig europæisk netbutik, er sælgeren (og importøren) ansvarlig over for familien, men når det er købt fra en kinesisk sælger på en europæisk online markedsplads, har ingen i EU ansvaret over for familien, og der henvises til at drage til Kina med sit krav. Det er fuldstændig uholdbart.</p>\r\n<p class=\"NormalInd\">Dansk Folkeparti konstaterer med skuffelse, at den socialdemokratiske regering i et høringssvar har støttet EU-forslaget, der fratager onlineplatforme ansvaret for produktsikkerhed og ikke giver garanti om, at ansvaret vil blive pålagt i produktsikkerhedslovgivningen. Det er set med forslagsstillernes øjne stærkt utilfredsstillende. Konsekvensen er nemlig, at markedspladser som Amazon kan fortsætte deres salg af farlige og ulovlige varer med stor risiko for danske forbrugere.</p>\r\n<p class=\"NormalInd\">Ydermere skævvrider det konkurrencen, fordi danske virksomheder er forpligtet til at sørge for, at deres varer er sikre, før produkterne bringes til salg. Dansk Folkeparti opfordrer derfor stærkt den danske regering til at skifte kurs og kæmpe for beskyttelse af danske forbrugere.</p>\r\n<p class=\"NormalInd\">Ud over problemerne med produktsikkerhed er det veldokumenteret, hvordan flere af selskaberne omgår danske momsregler. F.eks. angiver selskabet Wish, at varerne sælges uden moms på deres danske hjemmeside, ligesom det er dokumenteret, hvordan LightInTheBox tilbyder danske kunder en momsforsikring, i tilfælde af at pakken skulle blive stoppet i den danske momskontrol. Overtrædelse af disse danske momsregler betyder årlige milliontab for den danske statskasse.</p>\r\n<p class=\"NormalInd\">Regeringen opfordres derfor på det kraftigste til at sikre, at denne snyd med moms stoppes. Håndhævelsen af reglerne skal være bedre, og der skal være langt mere kontrol, særlig med pakker, der sendes til Danmark fra Kina.</p>\r\n<p class=\"NormalInd\">Desuden betyder disse selskabers lovovertrædelser, at lovlydige danske virksomheder konkurrencemæssigt stilles dårligere end de internationale selskaber, hvilket i værste fald kan føre til tab af danske arbejdspladser og butiksdød. Multinationale selskabers dominans kan også føre til monopollignende tilstande, som vi har set det med Amazons optræden i Tyskland, jf. »Tyske myndigheder efterforsker Amazon«, www.fdih.dk, den 29. november 2018.</p>\r\n<p class=\"NormalInd\">Denne udvikling finder forslagsstillerne ikke, at vi kan leve med i Danmark. Derfor opfordres regeringen til at sikre, at internationale spillere og nye forretningsmodeller på det danske marked for e-handel lever op til de samme krav, som vi stiller til danske netbutikker. Når der er huller i den nuværende danske og europæiske lovgivning, som betyder, at onlinemarkedspladser kan omgå regler, som danske virksomheder skal følge, skal regeringen naturligvis både nationalt og på EU-niveau arbejde aktivt for, at disse lukkes hurtigt. Regeringen må fremlægge forslag til ændring af den danske lovgivning, så vi kan gøre vort for at beskytte danske virksomheder og danske forbrugere og dermed sikre et mere trygt dansk marked for e-handel.</p>\r\n<p class=\"NormalInd\">\r\n</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Økonomiske konsekvenser</span>\r\n</p>\r\n<p class=\"NormalInd\">Forslaget vil medføre øgede skatteindtægter for den danske stat. Momsinddrivelse fra internationale selskaber, der i dag ikke betaler moms, vil medføre milliongevinster, ligesom det vil sikre bevarelse af danske arbejdspladser.</p><p class=\"SkriftligFremsaettelse\">Skriftlig fremsættelse</p>\r\n<p class=\"Fremsaetter\">\r\n   <span class=\"Bold\">Hans Kristian Skibby</span> (DF):</p>\r\n<p class=\"TekstGenerel\">Som ordfører for forslagsstillerne tillader jeg mig herved at fremsætte:</p>\r\n<p class=\"ForslagsTitel\">Forslag til folketingsbeslutning om lige konkurrencevilkår blandt netbutikker.</p>\r\n<p class=\"ForslagsNummer\">(Beslutningsforslag nr. B 125)</p>\r\n<p class=\"TekstGenerel\">Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb 2020/1 BF 125",
            "stateLabel": "Beretning afgivet",
            "references": [
                {
                    "shortName": "2020/1 BSF 125",
                    "title": "Forslag til folketingsbeslutning om lige konkurrencevilkår blandt netbutikker",
                    "presentationName": "Beslutningsforslag som fremsat",
                    "documentTypeId": 480,
                    "documentId": 219529,
                    "eliUri": "/eli/ft/20201BB00125",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20201/beslutningsforslag/b125/index.htm"
                },
                {
                    "shortName": "2020/1 BRB 125",
                    "title": "Beretning over Forslag til folketingsbeslutning om lige konkurrencevilkår blandt netbutikker",
                    "presentationName": "Beretning over beslutningsforslag",
                    "documentTypeId": 510,
                    "documentId": 225296,
                    "eliUri": "/eli/ft/20201EB01561",
                    "externalLink": ""
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "27/01/2021"
        },
        {
            "displayName": "Accession",
            "displayValue": "20201BB00125"
        },
        {
            "displayName": "Entydig dokumentidentifikation",
            "displayValue": "AX025671"
        },
        {
            "displayName": "Dato for førstegangsindlæggelse",
            "displayValue": "27/01/2021"
        },
        {
            "displayName": "Dato for indlæggelse",
            "displayValue": "27/01/2021"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "125"
        },
        {
            "displayName": "År for udstedelse",
            "displayValue": "2020"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}