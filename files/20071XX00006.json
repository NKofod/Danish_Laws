{
    "id": 105098,
    "title": "Skriftlig fremsættelse (3. oktober 2007) - L 12",
    "documentTypeId": "380",
    "isSagsforlobPeriodValid": true,
    "shortName": "2007/1 SF.L L 12",
    "documentHtml": "<div class=\"bjelke\">Den fulde tekst</div><p class=\"DokumentHoved\">Skriftlig fremsættelse (3. oktober 2007)</p><p class=\"Fremsaetter\"><span class=\"Bold\">Justitsministeren</span> (Lene Espersen):</p><p class=\"Tekst2\"><div>Herved tillader jeg mig for Folketinget at fremsætte:</div></p><p class=\"ForslagsTitel\">Forslag til lov om ændring af straffeloven og forskellige andre love (Dansk straffemyndighed).</p><p class=\"ForslagsNummer\">(Lovforslag nr. L 12).</p><p class=\"Tekst2\"><div>Formålet med lovforslaget er at gennemføre en samlet revision af straffelovens regler om dansk straffemyndighed (jurisdiktion), dvs. de regler, der afgrænser, hvilke straffesager der kan pådømmes af danske domstole.</div></p><p class=\"Tekst2\"><div>Lovforslaget bygger på en betænkning fra Jurisdiktionsudvalget <span class=\"Italic\">(betænkning nr. 1488/2007 om dansk straffemyndighed),</span> der indeholder udvalgets anbefalinger til, hvordan reglerne om dansk straffemyndighed kan udformes, så der også fremover vil være tilstrækkelige muligheder for at kunne foretage retsforfølgning ved danske domstole bl.a. i forhold til kriminalitet, der er begået i udlandet, og som Danmark har en interesse i at kunne pådømme.</div></p><p class=\"Tekst2\"><div>Lovforslaget indeholder følgende hovedelementer:</div></p><p class=\"Tekst2\"><div><span class=\"Bold\">1.</span> Efter lovforslaget vil dansk straffemyndighed som hidtil skulle støttes på de grundlæggende jurisdiktionsprincipper, der efter gældende ret kommer til udtryk i straffelovens §§ 6-9, dvs. territorialprincippet, personalprincippet, beskyttelsesprincippet mv. og virkningsprincippet.</div></p><p class=\"Tekst2\"><div>Med lovforslaget foreslås det, at dansk straffemyndighed som hidtil først og fremmest bør omfatte alle handlinger, der er foretaget i den danske stat, jf. <span class=\"Italic\">territorialprincippet.</span> Efter forslaget vil der endvidere fortsat være dansk straffemyndighed for handlinger foretaget på dansk fartøj (skib eller fly), jf. <span class=\"Italic\">flagstatsprincippet.</span> Hvis fartøjet på gerningstidspunktet befandt sig inden for en fremmed stats luft- eller søterritorium, vil straffemyndigheden dog som hidtil kun omfatte handlinger, der er foretaget af fartøjets besætning eller passagerer mv.</div></p><p class=\"Tekst2\"><div><span class=\"Bold\">2.</span> Efter lovforslaget vil handlinger, som har eller tilsigtes at have virkning her i landet, fortsat i visse tilfælde kunne retsforfølges i Danmark, selv om handlingen er foretaget uden for dansk territorium, jf. <span class=\"Italic\">virkningsprincippet.</span></div></p><p class=\"Tekst2\"><div>Dette jurisdiktionsgrundlag vil efter forslaget som hidtil kun omfatte tilfælde, hvor det af en straffebestemmelses ordlyd fremgår, at der til en strafbar handling er knyttet en nærmere bestemt følge. Der vil således fortsat ikke være dansk straffemyndighed efter virkningsprincippet, blot fordi en udlandshandling medfører en mere indirekte følge i Danmark, f.eks. et økonomisk tab for et dansk forsikringsselskab, der har udbetalt erstatning til en dansk turist, som i udlandet har fået stjålet sin bagage.</div></p><p class=\"Tekst2\"><div>Efter gældende ret er det usikkert, i hvilket omfang virkningsprincippet kan anvendes i forhold til visse forbrydelser, der er begået gennem internettet. Med henblik på at afklare denne tvivl foreslås det, at der indsættes en ny regel i straffeloven, som fastslår, at lovovertrædelser, hvor tekst-, lyd- og billedmateriale mv. ved handlinger i udlandet er gjort alment tilgængeligt her i landet gennem internettet, skal anses for at have virkning i den danske stat, hvis materialet har særlig relation til Danmark. Forslaget vil f.eks. give dansk straffemyndighed, hvis børnepornografiske billeder fra udlandet udbredes her i landet gennem internettet med ledsagende dansk-sproget tekst med vejledning om downloading af billederne, bestilling af flere billeder mv.</div></p><p class=\"Tekst2\"><div><span class=\"Bold\">3.</span> Lovforslaget indeholder også forslag om, at dansk straffemyndighed fortsat bør omfatte handlinger, der er foretaget i udlandet af personer med en nærmere tilknytning til Danmark i form af statsborgerskab eller bopæl, jf. <span class=\"Italic\">det aktive personalprincip.</span> Det foreslås samtidig at udvide dette jurisdiktionsgrundlag til også at omfatte handlinger, der er foretaget i udlandet af personer med lignende fast ophold (som bopæl) her i landet.</div></p><p class=\"Tekst2\"><div>Forslaget vil bl.a. indebære, at personer, der opholder sig her i landet i forbindelse med behandling af deres ansøgning om opholdstilladelse (f.eks. asylansøgere), og personer, der opholder sig i Danmark på såkaldt \"tålt ophold\" efter omstændighederne vil være omfattet af dansk straffemyndighed efter det aktive personalprincip. Sådanne personer vil dermed kunne retsforfølges her i landet for handlinger, som de har foretaget i udlandet (herunder inden de pågældende kom til Danmark).</div></p><p class=\"Tekst2\"><div><span class=\"Bold\">4.</span> Efter lovforslaget vil dansk straffemyndighed i forhold til handlinger, der er foretaget i udlandet, som hidtil normalt forudsætte, at handlingen er strafbar efter lovgivningen i både Danmark og gerningslandet <span class=\"Italic\">(dobbelt strafbarhed).</span> Dette krav vil imidlertid efter forslaget fortsat ikke gælde i sager om seksuel udnyttelse af børn og kvindelig omskæring.</div></p><p class=\"Tekst2\"><div>Det foreslås som noget nyt, at kravet om dobbelt strafbarhed endvidere ikke skal gælde i sager, hvor både gerningsmand og offer har tilknytning til Danmark, dvs. tilfælde, der kan siges at have karakter af interne danske anliggender.</div></p><p class=\"Tekst2\"><div>Efter dette forslag vil der normalt være dansk straffemyndighed, hvis der er tale om en forbrydelse med et umiddelbart offer. Det vil f.eks. gælde overtrædelse af straffelovens regler om bl.a. voldtægt, vold og tyveri. Forslaget vil efter omstændighederne også omfatte tilfælde, hvor f.eks. en dansk statsborger fra udlandet opfordrer til ikke nærmere konkretiserede voldshandlinger over for personer i Danmark.</div></p><p class=\"Tekst2\"><div><span class=\"Bold\">5.</span> Det foreslås endvidere, at der indsættes en regel i straffeloven om betydningen af kravet om dobbelt strafbarhed i forhold til mulighederne for at pålægge <span class=\"Italic\">juridiske personer</span> (selskaber mv.) strafansvar. Efter forslaget vil retsforfølgning af en juridisk person for handlinger, der er foretaget i udlandet, fremover ikke være udelukket alene af den grund, at lovgivningen i det pågældende land ikke hjemler strafansvar for juridiske personer. Bortset herfra vil kravet om dobbelt strafbarhed fortsat gælde som betingelse for dansk straffemyndighed i forhold til juridiske personer i samme omfang som i forhold til fysiske personer.</div></p><p class=\"Tekst2\"><div><span class=\"Bold\">6.</span> Efter lovforslaget vil dansk straffemyndighed fortsat også omfatte strafbare handlinger, som er foretaget i internationalt luftrum eller på åbent hav af personer uden dansk tilknytning, hvis handlingen er rettet mod personer med dansk tilknytning, jf. <span class=\"Italic\">det passive personalprincip.</span></div></p><p class=\"Tekst2\"><div>Det foreslås, at området for dette jurisdiktionsgrundlag udvides, så dansk straffemyndighed fremover også kommer til at omfatte visse alvorlige forbrydelser begået i en fremmed stat mod danske ofre (forudsat at handlingen også er strafbar efter lovgivningen på gerningsstedet).</div></p><p class=\"Tekst2\"><div>Den foreslåede udvidelse angår alvorlige lovovertrædelser, der efter dansk ret er omfattet af en strafferamme på mindst 6 års fængsel. Der skal endvidere være tale om forsætligt drab, grov vold, frihedsberøvelse eller røveri, en almenfarlig forbrydelse (f.eks. brandstiftelse), en forbrydelse mod kønssædeligheden (f.eks. voldtægt og samleje med et barn under 15 år), incest eller kvindelig omskæring.</div></p><p class=\"Tekst2\"><div><span class=\"Bold\">7.</span> Efter lovforslaget vil dansk straffemyndighed fortsat omfatte handlinger, som krænker særlige danske interesser (f.eks. den danske stats selvstændighed, sikkerhed og forfatning mv.), jf. <span class=\"Italic\">beskyttelsesprincippet.</span> Dansk straffemyndighed vil også fortsat omfatte handlinger, som i det internationale samarbejde anses for forbrydelser, hvor det enkelte land har pligt til at have straffemyndighed uden særlige begrænsninger, f.eks. terrorisme, tortur og menneskehandel, jf. <span class=\"Italic\">universalprincippet.</span></div></p><p class=\"Tekst2\"><div>I tilknytning hertil foreslås det at indsætte en ny regel i straffeloven om dansk straffemyndighed i forhold til folkedrab, forbrydelser mod menneskeheden, krigsforbrydelser og aggression, dvs. i forhold til handlinger af den art, der er omfattet af statutten for Den Internationale Straffedomstol. Med forslaget vil personer, som har dansk statsborgerskab eller bopæl mv., eller som faktisk befinder sig her i landet, fremover i alle tilfælde kunne retsforfølges ved danske domstole for sådanne alvorlige handlinger.</div></p><p class=\"Tekst2\"><div><span class=\"Bold\">8.</span> Lovforslaget indeholder også forslag om at præcisere reglerne om, hvornår retsforfølgning her i landet er begrænset som følge af, at gerningsmandens sag allerede er pådømt i udlandet, jf. princippet om <span class=\"Italic\">ne bis in idem.</span></div></p><p class=\"Tekst2\"><div>Med forslaget fastslås den grundlæggende regel, at retsforfølgning her i landet ikke kan ske, hvis dette er udelukket ifølge Danmarks internationale forpligtelser om anerkendelse af straffedommes retskraft.</div></p><p class=\"Tekst2\"><div>Samtidig foreslås som noget nyt en udtrykkelig regel om, at en udenlandsk straffedom ikke skal være til hinder for retsforfølgning, hvis en anerkendelse af dommens retskraft vil være åbenbart uforenelig med danske retsprincipper (”ordre public”). Det foreslås også som noget nyt, at det skal være muligt at foretage retsforfølgning, selv om den tiltalte allerede er frifundet ved en udenlandsk dom, hvis der efterfølgende fremkommer nye beviser i form af en tilståelse mv., som gør, at det må antages, at vedkommende har begået forbrydelsen. Retsforfølgning vil i disse tilfælde kun kunne ske med tilladelse fra Den Særlige Klageret.</div></p><p class=\"Tekst2\"><div><span class=\"Bold\">9.</span> Efter lovforslaget vil rækkevidden af dansk straffemyndighed som det fremgår fortsat i vidt omfang afhænge af, om en strafbar handling skal <span class=\"Italic\">lokaliseres</span> til (dvs. har stedlig tilknytning til) Danmark eller til udlandet.</div></p><p class=\"Tekst2\"><div>Det foreslås bl.a. på den baggrund, at der indsættes en ny regel i straffeloven om, hvor strafbare handlinger skal anses for foretaget. Med forslaget lovfæstes det grundlæggende udgangspunkt, at strafbare handlinger skal anses for foretaget, hvor den handlende (gerningsmanden) befandt sig ved handlingens foretagelse. Samtidig fastslås det, at handlinger i forhold til juridiske personer (selskaber mv.) skal anses for foretaget, hvor den eller de handlinger, som udløser et strafferetligt selskabsansvar, er foretaget. Forslaget indebærer f.eks., at et tilfælde af bedrageri skal lokaliseres til Tyskland, hvis en ansat i et dansk selskab begår bedrageri i forbindelse med en forretningstransaktion med et tysk firma under et ophold i Tyskland. Hvis bedrageriet sker efter ordre fra ledelsen i Danmark, vil forholdet også kunne lokaliseres her til landet (dobbelt gerningssted).</div></p><p class=\"Tekst2\"><div><span class=\"Bold\">10.</span> Med den foreslåede regel om lokalisering af strafbare handlinger fastslås det endvidere i loven, at <span class=\"Italic\">forsøgs- og medvirkenshandlinger</span> (ligesom andre strafbare handlinger) skal anses for foretaget i Danmark, hvis gerningsmanden befandt sig her i landet ved handlingens foretagelse. Med forslaget præciseres det, at dette også vil gælde, selv om forsøgs- eller medvirkenshandlingen sigter til at fremme eller bevirke udførelsen af en forbrydelse i udlandet.</div></p><p class=\"Tekst2\"><div>Samtidig præciseres det med forslaget, at retsforfølgning for forsøgs- og medvirkenshandlinger vil kunne ske, selv om gerningsmanden ikke har tilknytning til Danmark i form af statsborgerskab eller bopæl mv. Retsforfølgning vil endvidere ikke være betinget af, at forsøgs- og medvirkenshandlingen (eller det fuldbyrdede forhold) er strafbar efter lovgivningen i det land, hvor fuldbyrdelsen er indtrådt eller tilsigtet at skulle indtræde.</div></p><p class=\"Tekst2\"><div>Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.</div></p><DIV CLASS=GIVET ID=\"GIVET\"><FONT SIZE=\"3\"><P CLASS=GIVET ALIGN=\"CENTER\"><I></I></P><P CLASS=SIGN1 ALIGN=\"CENTER\"></P><P CLASS=SIGN2 ALIGN=\"RIGHT\"></P></FONT></DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Justitsministeriet",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "caseHistoryLabel": "2007/1 LF 12",
            "stateLabel": "Bortfaldet",
            "references": [
                {
                    "shortName": "2007/1 SF.L L 12",
                    "title": "Skriftlig fremsættelse (3. oktober 2007) - L 12",
                    "presentationName": "Skriftlig fremsættelse af lovforslag",
                    "documentTypeId": 380,
                    "documentId": 105098,
                    "eliUri": "/eli/ft/20071XX00006",
                    "externalLink": ""
                },
                {
                    "shortName": "2007/1 LSF 12",
                    "title": "Forslag til Lov om ændring af straffeloven og forskellige andre love\\n(Dansk straffemyndighed)",
                    "presentationName": "Lovforslag som fremsat",
                    "documentTypeId": 400,
                    "documentId": 105002,
                    "eliUri": "/eli/ft/200712L00012",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20071/lovforslag/l12/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "04/10/2007"
        },
        {
            "displayName": "Accession",
            "displayValue": "20071XX00006"
        },
        {
            "displayName": "Entydig dokumentidentifikation",
            "displayValue": "AA003895"
        },
        {
            "displayName": "Dato for førstegangsindlæggelse",
            "displayValue": "04/10/2007"
        },
        {
            "displayName": "Dato for indlæggelse",
            "displayValue": "04/10/2007"
        },
        {
            "displayName": "Dokumenttype",
            "displayValue": "Skriftlig fremsættelse af lovforslag"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "L 12"
        },
        {
            "displayName": "År for udstedelse",
            "displayValue": "2007"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}