{
    "id": 112500,
    "title": "1995 LSF 194   FORSLAG TIL LOV OM ÆNDRING AF LOV OM OFFENTLIGHED I FORVALTNINGEN   (ANVENDELSESOMRÅDE, JOURNAL- OG POSTLISTER) ",
    "documentTypeId": "400",
    "isSagsforlobPeriodValid": false,
    "shortName": "1995/1 LSF 194",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr LSF 194 </P>  \r\n\r\n<P></P>  \r\n\r\n<P>Forslag til Lov om ændring af lov om offentlighed i forvaltningen  \r\n\r\n (Anvendelsesområde, journal- og postlister) </P>  \r\n\r\n<P></P>  \r\n\r\n<P>Fremsat af Margrete Auken (SF) Anne Baastrup (SF) Steen Gade (SF) </P>  \r\n\r\n<P></P>  \r\n\r\n<P>den 30. januar 1996 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P> <B>§ 1</B>  </P>  \r\n\r\n<P>I lov nr. 572 af 19. december 1985 om offentlighed i forvaltningen, som  \r\n\r\n senest ændret ved § 6 i lov nr. 504 af 30. juni 1993, foretages følgende  \r\n\r\n ændringer: </P>  \r\n\r\n<P> <B>1.</B> I <I>§ 1</I> indsættes efter stk. 1 som nyt stykke: </P>  \r\n\r\n<P> <I>&#187;Stk. 2.</I> Loven gælder også for selskaber, foreninger og fonde  \r\n\r\n m.v., hvor statslige, kommunale eller andre offentlige forvaltninger har  \r\n\r\n bestemmende indflydelse gennem driftsoverenskomst om løsningen af offentlige  \r\n\r\n opgaver, gennem ejerskab eller gennem udpegning af bestyrelsesmedlemmer, der  \r\n\r\n er undergivet instruktionsadgang fra en offentlig forvaltning.&#171; </P>  \r\n\r\n<P>Stk. 2 og 3 bliver herefter stk. 3 og 4. </P>  \r\n\r\n<P> <B>2.</B>  <I>§ 2, stk. 2,</I> ophæves. </P>  \r\n\r\n<P> <B>3.</B> Efter § 3 indsættes som ny paragraf: </P>  \r\n\r\n<P> <B>&#187;§ 3 a.</B> Vedkommende minister kan efter forhandling med  \r\n\r\n justitsministeren fastsætte regler om, at nærmere angivne  \r\n\r\n forvaltningsmyndigheder eller sagsområder undtages fra adgangen til  \r\n\r\n aktindsigt i journallister og postlister, jf. § 6 a.&#171; </P>  \r\n\r\n<P> <B>4.</B> I <I>§ 5, stk. 1,</I> indsættes efter nr. 2 som nyt nummer:  \r\n\r\n</P>  \r\n\r\n<P>&#187;3) elektronisk adgang til journallister og postlister, jf. §§ 6 a og  \r\n\r\n 6 b.&#171; </P>  \r\n\r\n<P> <B>5.</B> I <I>§ 5, stk. 2,</I> indsættes efter &#187;som nævnt i stk. 1,  \r\n\r\n nr. 2&#171; ordene: &#187;, jf. også § 6 b&#171;. </P>  \r\n\r\n<P> <B>6.</B> I <I>kapitel 2</I> indsættes efter § 6: </P>  \r\n\r\n<P>&#187; <I>Journallister og postlister</I>  </P>  \r\n\r\n<P> <B>§ 6 a.</B> Dokumenter, der er indkommet til eller oprettet af en  \r\n\r\n forvaltningsmyndighed, og som indgår i en administrativ sagsbehandling, skal  \r\n\r\n snarest og senest den efterfølgende arbejdsdag registreres i en fortegnelse  \r\n\r\n over de dokumenter, der vedrører den pågældende sag (journalliste). </P>  \r\n\r\n<P> <I>Stk. 2.</I> Ind- og udgående post skal senest den efterfølgende  \r\n\r\n arbejdsdag registreres i en fortegnelse over de dokumenter, der den  \r\n\r\n pågældende dag er indgået til og udgået fra forvaltningsmyndigheden  \r\n\r\n (postliste). </P>  \r\n\r\n<P> <I>Stk. 3.</I> Journallisten, jf. stk. 1, og postlisten, jf. stk. 2, skal  \r\n\r\n indeholde </P>  \r\n\r\n<P>1) dato for dokumentets indgåelse, oprettelse og ekspedition, </P>  \r\n\r\n<P>2) journalnummer eller anden betegnelse, </P>  \r\n\r\n<P>3) oplysninger om, hvor dokumentet stammer fra, og i givet fald hvortil  \r\n\r\n det er ekspederet, </P>  \r\n\r\n<P>4) kort beskrivelse af den sag, som henholdsvis journallisten og det  \r\n\r\n enkelte dokument på postlisten angår. </P>  \r\n\r\n<P> <I>Stk. 4.</I> Vedkommende minister kan efter forhandling med  \r\n\r\n justitsministeren fastsætte regler om, at nærmere angivne forvaltninger,  \r\n\r\n sagsområder eller arter af dokumenter undtages for registreringspligt, jf.  \r\n\r\n stk. 1 og 2. </P>  \r\n\r\n<P> <B>§ 6 b.</B> Ved førelsen af journallister og postlister, jf. § 6 a, har  \r\n\r\n forvaltningsmyndigheden pligt til at gøre brug af elektronisk  \r\n\r\n databehandling.&#171; </P>  \r\n\r\n<P> <B>7.</B> I <I>§ 13</I> indsættes efter stk. 2 som nyt stykke: </P>  \r\n\r\n<P> <I>&#187;Stk. 3.</I> Bestemmelsen i stk. 1, nr. 2, gælder ikke  \r\n\r\n dokumenter, der vedrører Den Europæiske Union.&#171; </P>  \r\n\r\n<P> <B>8.</B> I <I>§ 15</I> indsættes efter stk. 2 som nyt stykke: </P>  \r\n\r\n<P> <I>&#187;Stk. 3.</I> I de tilfælde, hvor ingen myndighed er klageinstans,  \r\n\r\n jf. stk. 2, kan afgørelser om aktindsigtsspørgsmål vedrørende de i § 1, stk.  \r\n\r\n 2-4, omhandlede myndigheder og organisationer m.v. påklages til  \r\n\r\n indenrigsministeren.&#171; </P>  \r\n\r\n<P>Stk. 3 bliver herefter stk. 4. </P>  \r\n\r\n<P> <B>§ 2</B>  </P>  \r\n\r\n<P> <I>Stk. 1.</I> Loven træder i kraft den 1. oktober 1996. § 1, nr. 4 og 5,  \r\n\r\n samt den ved § 1, nr. 6, indsatte § 6 b træder dog først i kraft den 1.  \r\n\r\n januar 2000 og har virkning for journallister og postlister, der udarbejdes  \r\n\r\n efter denne dato. </P>  \r\n\r\n<P> <I>Stk. 2.</I> Adgangen til aktindsigt efter § 1, nr. 1, gælder ikke for  \r\n\r\n dokumenter, der er udfærdiget af eller indkommet til de i bestemmelsen nævnte  \r\n\r\n selskaber, foreninger og fonde m.v. før lovens ikrafttræden. </P>  \r\n\r\n<P> <I>Stk. 3.</I> Bestemmelsen i § 1, nr. 7, omfatter alle dokumenter  \r\n\r\n vedrørende Den Europæiske Union, uanset hvornår dokumenterne er udfærdiget.  \r\n\r\n</P>  \r\n\r\n<P> <I>Bemærkninger til lovforslaget</I>  </P>  \r\n\r\n<P> <I>Almindelige bemærkninger</I>  </P>  \r\n\r\n<P> <I>1.</I> Offentlighed i forvaltningen tjener to hovedformål: </P>  \r\n\r\n<P>1) Offentlighed i forvaltningen er med til at skabe og vedligeholde  \r\n\r\n interessen for offentlige anliggender og styrker mulighederne for at  \r\n\r\n diskutere sager og tage stilling. </P>  \r\n\r\n<P>2) Offentlighed giver borgerne mulighed for at kontrollere forvaltningens  \r\n\r\n oplysninger, vurderinger og beslutninger. </P>  \r\n\r\n<P>Offentlighed i forvaltningen er dermed en afgørende forudsætning for et  \r\n\r\n levende folkestyre. Formålet med lovforslaget er at styrke denne  \r\n\r\n forudsætning. </P>  \r\n\r\n<P> <I>2.</I> Siden den seneste større revision af  \r\n\r\n offentlighedsbestemmelserne med vedtagelsen af den nugældende lov fra 1985 er  \r\n\r\n der sket væsentlige ændringer i den offentlige forvaltning, som betyder, at  \r\n\r\n offentlighedens adgang til indsigt i forvaltningen er blevet svækket.  \r\n\r\n Offentlighedsloven er blevet udhulet, idet en række offentlige opgaver er  \r\n\r\n blevet overdraget til organer, der ikke er omfattet af loven, dels til en  \r\n\r\n lang række halvoffentlige organer, dels til Den Europæiske Union. Det er på  \r\n\r\n tide, at offentlighedsloven bliver ajourført og dermed tager højde for disse  \r\n\r\n væsentlige ændringer i organisatoriske forhold og politiske  \r\n\r\n beslutningsprocesser. I forbindelse med ret til aktindsigt hos halvoffentlige  \r\n\r\n organer må indføres en klageadgang, der kan sikre reglernes effektivitet.  \r\n\r\n</P>  \r\n\r\n<P>Offentlighedens ret til aktindsigt forudsætter, at borgerne får kendskab  \r\n\r\n til sager, som de kan have interesse i. Mange sager kommer i dag ikke til  \r\n\r\n offentlighedens kendskab eller kommer det først på et sent tidspunkt. Det vil  \r\n\r\n derfor have stor praktisk betydning for offentlighedsprincippet, hvis  \r\n\r\n borgerne sikres mulighed for at få kendskab til sagerne. Til dette formål kan  \r\n\r\n informationsteknologien være et nyttigt redskab. </P>  \r\n\r\n<P>Endelig er der god grund til at fjerne den generelle undtagelse i  \r\n\r\n offentlighedsloven, som vedrører sager om lovgivning, indtil lovforslag er  \r\n\r\n fremsat for Folketinget. </P>  \r\n\r\n<P>Det er vigtigt at værne om offentlighedsloven, så den kan fungere som  \r\n\r\n borgernes redskab til indsigt i forvaltningen. Alle regler om offentlighedens  \r\n\r\n ret til aktindsigt bør fremgå af offentlighedsloven. Det sikrer borgerne det  \r\n\r\n bedste overblik, og det sikrer i øvrigt også den bedste behandling i  \r\n\r\n Folketinget. Det er f.eks. uheldigt, at undtagelser fra  \r\n\r\n offentlighedsprincippet i de senere år er blevet gennemført ved regler i  \r\n\r\n andre love, f.eks. loven om DR og TV 2, loven om PostDanmark og den kommunale  \r\n\r\n styrelseslov. Forslagsstillerne lægger således vægt på, at nye regler  \r\n\r\n placeres i offentlighedsloven og ikke f.eks. i loven om de statslige  \r\n\r\n aktieselskaber m.v. </P>  \r\n\r\n<P>Lovforslaget skal ses i forlængelse af tidligere initiativer fra  \r\n\r\n Socialistisk Folkeparti med henblik på at styrke offentlighedsprincippet. Det  \r\n\r\n drejer sig om lovforslag nr. L 110 om postlister, folketingsåret 1989-90  \r\n\r\n (Folketingets forhandlinger spalte 3950, 4792 og till. A 2765), forslag til  \r\n\r\n folketingsbeslutning om offentlighed i EF-anliggender, jf. beslutningsforslag  \r\n\r\n nr. B 3, folketingsåret 1989-90 (Folketingets forhandlinger spalte 279, 2628,  \r\n\r\n 9044, 9045, 9716, till. A 831, till. B 1097 og till. C 739), som bl.a.  \r\n\r\n pålagde regeringen at fremsætte det lovforslag, der førte til vedtagelsen af  \r\n\r\n lov nr. 347 af 6. juni 1991 om aktindsigt i EF-sager, jf. lovforslag nr. L  \r\n\r\n 92, folketingsåret 1990-91, 2. samling, (Folketingets forhandlinger spalte  \r\n\r\n 1021, 1769, 6183, 6535, till. A 2105 og till. B 747), forslag til  \r\n\r\n folketingsbeslutning om offentlighed ved halvoffentlige selskaber m.v., jf.  \r\n\r\n beslutningsforslag nr. B 50, folketingsåret 1992-93 (Folketingets  \r\n\r\n forhandlinger spalte 4375, 5994 og till. A 6129) og forslag til  \r\n\r\n folketingsbeslutning om indførelse af postlister og journallister, jf.  \r\n\r\n beslutningsforslag nr. B 60, folketingsåret 1994-95 (Folketingets  \r\n\r\n forhandlinger side 3006, 3636 og till. A 2129). </P>  \r\n\r\n<P> <I>3.</I> Offentlighedsloven gælder som udgangspunkt for den offentlige  \r\n\r\n forvaltning. Dette begreb er udtryk for en organisatorisk afgrænsning, som  \r\n\r\n omfatter statslige og kommunale myndigheder samt en række råd, nævn,  \r\n\r\n kommissioner, skolebestyrelser m.v. </P>  \r\n\r\n<P>Ved loven fra 1985 blev kommunale fællesskaber betragtet som offentlige  \r\n\r\n forvaltninger, og de store forsyningsselskaber inden for el, naturgas og  \r\n\r\n varme blev udtrykkelig omfattet. I øvrigt falder selskaber generelt uden for  \r\n\r\n offentlighedsloven uanset graden af offentlig indflydelse. F.eks. er  \r\n\r\n Ørestadsselskabet og Bælt Holding (Broselskaberne) ikke omfattet af  \r\n\r\n offentlighedsloven. </P>  \r\n\r\n<P>Ifølge bemærkningerne til 1985-loven skal selvejende institutioner,  \r\n\r\n foreninger m.v. anses for offentlig forvaltning, hvis de &#187;udøver  \r\n\r\n offentlig virksomhed af mere omfattende karakter og dermed er undergivet  \r\n\r\n intensiv offentlig regulering, tilsyn og kontrol&#171;. Selvejende  \r\n\r\n institutioner på bistandslovens område blev udtrykkelig karakteriseret som  \r\n\r\n offentlig forvaltning; på andre områder er det ofte særdeles tvivlsomt, om en  \r\n\r\n institution kan karakteriseres som offentlig forvaltning. Folketingets  \r\n\r\n Ombudsmand har f.eks. antaget, at Dansk Flygtningehjælp ikke hører til den  \r\n\r\n offentlige forvaltning. Justitsministeriet har f.eks. antaget, at Danida  \r\n\r\n Fellowship Center, som er en privat oprettet selvejende institution, hører  \r\n\r\n til den offentlige forvaltning. I ombudsmandens og Justitsministeriets  \r\n\r\n praksis foretages en samlet vurdering af det offentliges indflydelse på  \r\n\r\n institutionen, hvor der lægges vægt på en række momenter. Retsstillingen er  \r\n\r\n uklar, og der er derfor betydelig usikkerhed vedrørende mange institutioner.  \r\n\r\n</P>  \r\n\r\n<P>Offentlighedsloven indeholder i § 1, stk. 3, en bemyndigelse til  \r\n\r\n vedkommende minister, hvorefter denne kan bestemme, at selskaber m.v. skal  \r\n\r\n omfattes af reglerne, forudsat at deres udgifter overvejende dækkes af  \r\n\r\n offentlige midler eller de ved lov eller i henhold til lov har fået tillagt  \r\n\r\n beføjelse til at træffe afgørelser på statens eller en kommunes vegne.  \r\n\r\n Bemyndigelsen er så vidt vides ikke benyttet. I øvrigt vil mange vigtige  \r\n\r\n halvoffentlige selskaber m.v. ikke kunne rubriceres under bemyndigelsens  \r\n\r\n kriterier. </P>  \r\n\r\n<P> <I>4.</I> Mange opgaver, der tidligere blev varetaget på nationalt plan,  \r\n\r\n er i de senere år delvis overgået til behandling og beslutning i Den  \r\n\r\n Europæiske Union. Det har betydet, at offentlighedens adgang til indsigt i  \r\n\r\n væsentlige sagsområder er blevet udhulet. Dokumenter, der udveksles mellem  \r\n\r\n nationale myndigheder og EU-organer, herunder udvalg og komiteer, der  \r\n\r\n behandler EU-anliggender, kan undtages fra aktindsigt og bliver undtaget i  \r\n\r\n højere grad end dokumenter, der indgår i sager, der behandles og besluttes på  \r\n\r\n nationalt plan. </P>  \r\n\r\n<P>Indtil 1991 indeholdt offentlighedsloven en generel undtagelse for  \r\n\r\n &#187;dokumenter, der udarbejdes i forbindelse med behandlingen af forslag  \r\n\r\n til EF-vedtagelser, eller som vedrører spørgsmål om fortolkningen eller  \r\n\r\n opfyldelsen af fællesskabsretlige regler&#171;. Denne undtagelse blev på SF's  \r\n\r\n initiativ ophævet ved lov nr. 347 af 6. juni 1991. Denne ophævelse har dog  \r\n\r\n langtfra medført almindelig åbenhed om EU-dokumenter. </P>  \r\n\r\n<P>Danmark arbejder for at skabe mere åbenhed i EU's organer. Det vil være i  \r\n\r\n god tråd med denne indsats, hvis Danmark indfører almindelig åbenhed om  \r\n\r\n EU-dokumenter. Det kræver, at man ophører med at betragte EU-stof som et  \r\n\r\n udenrigspolitisk anliggende. I betragtning af, at op mod hver anden dansk lov  \r\n\r\n påvirkes af direktiver eller forordninger i EU, og at mange andre sager  \r\n\r\n påvirkes af beslutninger i EU-organer, er det vigtigt med almindelig åbenhed  \r\n\r\n i Danmark om EU-dokumenter. EU har fået så stor en rolle, at det er helt ude  \r\n\r\n af proportion at betragte sager, der behandles i EU-regi, som  \r\n\r\n udenrigspolitiske anliggender. De fleste EU-sager handler om forhold, der  \r\n\r\n indtil for få år siden var rent nationale anliggender, og derfor bør disse  \r\n\r\n sager med hensyn til offentlighed betragtes på linje med sager, der behandles  \r\n\r\n og besluttes ved danske myndigheder. Som et absurd eksempel på manglende  \r\n\r\n åbenhed kan nævnes de hemmelige ministerrådsprotokoller om forbehold og  \r\n\r\n fortolkninger i forbindelse med vedtagelse af direktiver. </P>  \r\n\r\n<P>Det ønskes derfor med lovforslaget fastslået i offentlighedsloven, at  \r\n\r\n dokumenter, der vedrører EU, ikke kan undtages som udenrigspolitiske  \r\n\r\n anliggender. </P>  \r\n\r\n<P>Det nye EU-medlemsland Sverige har klart taget føringen med hensyn til  \r\n\r\n åbenhed om EU-sager. Den svenske regering offentliggør f.eks. oversigter over  \r\n\r\n al post til og fra EU's institutioner i en central database (EU-Dia), således  \r\n\r\n at interesserede borgere kan danne sig et samlet overblik over brevvekslingen  \r\n\r\n mellem de svenske myndigheder og EU's institutioner. Danmark kan med  \r\n\r\n vedtagelse af dette lovforslags tilføjelse til § 13 sammenholdt med forslaget  \r\n\r\n om indførelse af journal- og postlister bringe sig i front. </P>  \r\n\r\n<P> <I>5.</I> Erfaringerne med offentlighedsloven har vist, at den ikke i  \r\n\r\n tilstrækkelig grad sikrer, at offentligheden får kendskab til dokumenter, som  \r\n\r\n der er ret til indsigt i. Folketinget har ved flere lejligheder på SF's  \r\n\r\n initiativ drøftet forslag, som skulle sikre borgerne bedre muligheder for at  \r\n\r\n udnytte reglerne om offentlighed i forvaltningen. SF fremsatte forslag om  \r\n\r\n postlister i forbindelse med behandlingen af forslaget til den nye  \r\n\r\n offentlighedslov i 1985 og ved lovforslag nr. L 110 i folketingsåret 1989-90.  \r\n\r\n Ved beslutningsforslag nr. B 60 i folketingsåret 1994-95 har SF fremsat  \r\n\r\n forslag om indførelse af postlister og journallister. SF forsøger igen med  \r\n\r\n dette lovforslag og kan støtte forslaget med en række nye oplysninger og  \r\n\r\n argumenter, hvoraf nogle er tilvejebragt i forbindelse med Folketingets  \r\n\r\n Retsudvalgs behandling i foråret 1995 af beslutningsforslag nr. B 60. </P>  \r\n\r\n<P>Gennemførelse af forslagene om journallister og postlister vil medføre, at  \r\n\r\n offentligheden kan få kendskab til - og dermed mulighed for over for den  \r\n\r\n pågældende myndighed at anmode om aktindsigt i - en række sager og  \r\n\r\n dokumenter, hvis eksistens der ellers ikke ville være kendskab til. Det kan  \r\n\r\n ikke mindst styrke pressens muligheder. </P>  \r\n\r\n<P>Det kunne overvejes at placere regler om journal- og postlister i  \r\n\r\n forvaltningsloven, fordi de er vigtige for den almindelige sagsbehandling.  \r\n\r\n Under hensyn til, at offentlighedens ret til indsigt i journal- og postlister  \r\n\r\n er central, foreslås reglerne indsat i offentlighedsloven. Det er ud fra  \r\n\r\n lignende betragtninger, at reglen om notatpligt i sin tid blev placeret i  \r\n\r\n offentlighedsloven. </P>  \r\n\r\n<P>Nogle forvaltninger fører hverken journal eller anden form for ordnede  \r\n\r\n optegnelser over, hvilke dokumenter der hører til en sag. Det medfører dels  \r\n\r\n stor usikkerhed over, om der faktisk bliver givet aktindsigt i alle relevante  \r\n\r\n dokumenter, dels tager det uforholdsmæssigt lang tid at finde dokumenterne  \r\n\r\n frem. Fra tid til anden åbenbares decideret rod i forbindelse med offentlig  \r\n\r\n forvaltning; se f.eks. Folketingets Ombudsmands beretning fra 1993 - sag nr.  \r\n\r\n 21-3 - vedrørende færgerne &#187;Ask&#171; og &#187;Urd&#171;. Denne sag  \r\n\r\n afslørede, at DSB's arkivering var særdeles mangelfuld. Ombudsmanden anførte:  \r\n\r\n &#187;Det forhold, at en myndighed undlader at foretage en samlet  \r\n\r\n registrering af de dokumenter, der hører til en sag, kan således indebære en  \r\n\r\n ikke uvæsentlig forringelse af borgernes retsstilling efter  \r\n\r\n offentlighedsloven, bl.a. i tidsmæssig henseende. Hertil kommer, at der under  \r\n\r\n forhold, hvor der ikke er overblik over, hvor sagens dokumenter befinder sig,  \r\n\r\n også i andre henseender kan være risiko for, at myndighedens arbejde ikke  \r\n\r\n bliver udført på fuldt betryggende måde.&#171; </P>  \r\n\r\n<P>Ifølge Folketingets Ombudsmand bør offentlige myndigheder foretage  \r\n\r\n journalisering efter principperne om god forvaltningsskik. Justitsministeren  \r\n\r\n har med henvisning hertil anført, at der ikke er behov for en særlig  \r\n\r\n lovbestemmelse om offentlige myndigheders journaliseringspligt, og ministeren  \r\n\r\n tilføjer, at Folketinget har undladt at lovgive om andre forvaltningsretlige  \r\n\r\n spørgsmål, der hører til god forvaltningsskik, jf. justitsministerens svar af  \r\n\r\n 31. marts 1995 på spørgsmål nr. 3 vedrørende B 60 (B 60, folketingsåret  \r\n\r\n 1994-95, bilag 3). Det er korrekt, men der kan på den anden side også  \r\n\r\n henvises til, at Folketinget i forvaltningsloven ved lov har fastsat en række  \r\n\r\n vigtige regler, som tidligere alene hørte under begrebet god  \r\n\r\n forvaltningsskik, f.eks. reglerne om partshøring og begrundelse. Reglen om  \r\n\r\n notatpligt i offentlighedsloven er ligeledes en konkretisering af god  \r\n\r\n forvaltningsskik. Lovregler har klart større gennemslagskraft, og lovregler  \r\n\r\n kan - til forskel fra principper om god forvaltningsskik - håndhæves af de  \r\n\r\n tilsyns- og klageinstanser, der kun fører legalitetskontrol, f.eks. det  \r\n\r\n almindelige kommunaltilsyn (tilsynsråd og Indenrigsministeriet). </P>  \r\n\r\n<P>Vedrørende anvendelsen af postlister ved offentlige myndigheder er der  \r\n\r\n under behandlingen i Folketingets Retsudvalg af SF's beslutningsforslag nr. B  \r\n\r\n 60 samlet en række oplysninger, jf. justitsministerens svar af 31. marts og  \r\n\r\n 23. juni 1995 på spørgsmål nr. 1-3 og 7-8 vedrørende B 60 (B 60,  \r\n\r\n folketingsåret 1994-95, bilag 3 og 7). Kun få ministerier oplyser, at de i  \r\n\r\n dag udarbejder postlister, og i så fald sker det kun til internt brug. På  \r\n\r\n spørgsmål fra Kommunernes Landsforening har 79 kommuner oplyst, at de  \r\n\r\n udarbejder postlister (for de flestes vedkommende elektronisk), mens 97 har  \r\n\r\n oplyst, at de ikke gør. I en skrivelse fra 1991 har Kommunernes Landsforening  \r\n\r\n oplyst, at 14 kommuner benytter åbne postlister; i dag er tallet, så vidt  \r\n\r\n vides, oppe på 21 kommuner. Et par af disse kommuner - Thyholm og Nordborg -  \r\n\r\n har i 1990 givet detaljerede beskrivelser af fremgangsmåden ved åbne  \r\n\r\n postlister, og begge kommuner anfører, at tidsforbruget er minimalt. I  \r\n\r\n modsætning hertil forudser en række ministerier, at postlister - og især åbne  \r\n\r\n - vil kræve en meget stor arbejdsindsats. Der er dog også nogle statslige  \r\n\r\n myndigheder, der har positive erfaringer med postlister og beskriver  \r\n\r\n arbejdsindsatsen som meget lille, f.eks. Hendes Majestæt Dronningens  \r\n\r\n Adjudantstab, Statens Luftfartsvæsen og Tilsynet med Privatbanerne. </P>  \r\n\r\n<P>Det fremgår af beretningen fra Folketingets Ombudsmand fra 1994 (side 79),  \r\n\r\n at Justitsministeriet og Finansministeriet har haft den opfattelse, at  \r\n\r\n borgerne ikke havde ret til aktindsigt i postlister ifølge den nuværende  \r\n\r\n offentlighedslov. Justitsministeriets Lovafdeling har anført den meget  \r\n\r\n besynderlige begrundelse, at en almindelig adgang til postlister ville kunne  \r\n\r\n føre til, at journalister og andre ville kunne få mulighed for at  \r\n\r\n identificere sager, som de ellers ikke ville have kendskab til. Ministerierne  \r\n\r\n har åbenbart haft den opfattelse, at det skulle være så svært som muligt at  \r\n\r\n udnytte offentlighedsprincippet. Ombudsmanden fastslår i sin udtalelse, at de  \r\n\r\n postlister, der faktisk udarbejdes i dag, er omfattet af  \r\n\r\n offentlighedsprincippet. Den omstændighed, at der ikke i dag gælder en pligt  \r\n\r\n til at føre postlister, kan naturligvis ikke føre til, at lister, der faktisk  \r\n\r\n føres, er undtaget. Det fremgår af Landbrugs- og Fiskeriministeriets  \r\n\r\n skrivelse til Folketingets Retsudvalg i foråret 1995 (B 60, folketingsåret  \r\n\r\n 1994-95, bilag 7), at dette ministerium fortsat lever i en vildfarelse på  \r\n\r\n dette punkt. De holdninger, der herved er kommet til udtryk fra ministerier,  \r\n\r\n understreger, hvor vigtigt det er at gennemføre lovregler om journal- og  \r\n\r\n postlister. </P>  \r\n\r\n<P> <I>6.</I> Det er vigtigt, at alle synspunkter kan komme frem i en  \r\n\r\n lovgivningsproces og gerne så tidligt som muligt. Det er ikke mindst vigtigt  \r\n\r\n for Folketinget, at forskellige oplysninger og vurderinger kommer frem så  \r\n\r\n tidligt som muligt. Det er derfor på tide at ophæve den generelt formulerede  \r\n\r\n undtagelse i offentlighedsloven for sager om lovgivning, der gælder, indtil  \r\n\r\n lovforslag er fremsat for Folketinget. Indtil dette tidspunkt giver  \r\n\r\n bestemmelsen faktisk mulighed for at undtage f.eks. betænkninger og andre  \r\n\r\n sagkyndige udtalelser, synspunkter fra interesseorganisationer f.eks.  \r\n\r\n Kommunernes Landsforening m.fl. Om denne undtagelse har professor Lars  \r\n\r\n Nordskov Nielsen anført, at den &#187;er i hvert fald ikke godt stemmende med  \r\n\r\n ellers anerkendte demokratiske forestillinger om værdien af offentlig  \r\n\r\n information og debat som grundlag for væsentlige politiske beslutninger&#171;  \r\n\r\n (Juristen, maj 1992). </P>  \r\n\r\n<P> <I>7.</I> Den nugældende offentlighedslov omfatter større elselskaber  \r\n\r\n m.v., jf. § 1, stk. 2. Borgere, der ikke er tilfredse med disse selskabers  \r\n\r\n forvaltning af offentlighedslovens regler, er for hovedparten af de nævnte  \r\n\r\n selskabers vedkommende henvist til at rejse sag ved domstolene, idet der ikke  \r\n\r\n findes nogen administrativ klageadgang. Det tager meget lang tid at få  \r\n\r\n behandlet en sag ved domstolene, og der er således grund til at indføre en  \r\n\r\n administrativ klageadgang, som både kan gælde for de nævnte selskaber og for  \r\n\r\n de øvrige halvoffentlige organer, som foreslås omfattet af  \r\n\r\n offentlighedsloven. </P>  \r\n\r\n<P>Det foreslås, at Indenrigsministeriet bliver klageorgan for disse  \r\n\r\n klagesager. Baggrunden er, at det er hensigtsmæssigt at samle disse  \r\n\r\n klagesager et sted, at de fleste halvoffentlige organer har tilknytning til  \r\n\r\n kommunerne, og at Indenrigsministeriet som øverste tilsynsmyndighed for  \r\n\r\n kommunerne har faglig ekspertise med hensyn til legalitetskontrol. </P>  \r\n\r\n<P> <I>Bemærkninger til lovforslagets enkelte bestemmelser </I></P>  \r\n\r\n<P>Til § 1 </P>  \r\n\r\n<P>Til nr. 1 </P>  \r\n\r\n<P>Mange opgaver, der tidligere blev varetaget af staten eller kommuner, er i  \r\n\r\n de senere år overladt til halvoffentlige selskaber, fonde m.v., som ikke er  \r\n\r\n omfattet af loven om offentlighed i forvaltningen. Tendensen til at placere  \r\n\r\n opgaver i organisatoriske rammer uden for den offentlige forvaltning ser ud  \r\n\r\n til at fortsætte. </P>  \r\n\r\n<P>Det er ikke acceptabelt, at offentlighedsloven kan sættes ud af spillet  \r\n\r\n blot som følge af organisatoriske ændringer, der indebærer, at en opgave  \r\n\r\n henlægges til et organ, der formelt ikke er offentlig forvaltning, men hvor  \r\n\r\n den bestemmende indflydelse fortsat er hos et eller flere offentlige organer.  \r\n\r\n</P>  \r\n\r\n<P>Bestemmende indflydelse til en eller flere offentlige myndigheder betyder,  \r\n\r\n at der er mulighed for direkte eller indirekte styring fra en eller flere  \r\n\r\n ministre eller kommunalbestyrelser. Det anføres f.eks. i rapporten  \r\n\r\n &#187;Erfaringer med statslige aktieselskaber&#171; (november 1993), at  \r\n\r\n &#187;vedkommende minister har instruktionsbeføjelser over for statsansatte,  \r\n\r\n der varetager bestyrelsesposter i statslige aktieselskaber i kraft af statens  \r\n\r\n stemmer på en generalforsamling.&#171; Når en kommunalbestyrelse har overladt  \r\n\r\n kommunale opgaver til et selskab, fond m.v., kan kommunalbestyrelsen ifølge  \r\n\r\n den kommunale styrelseslovs § 68 a meddele instrukser til  \r\n\r\n bestyrelsesmedlemmer, den har udpeget. En enkelt kommunalbestyrelse må ifølge  \r\n\r\n den kommunale styrelseslov ikke udpege et flertal af medlemmerne i en sådan  \r\n\r\n bestyrelse, men ved et samarbejde, hvor flere kommuner indgår, kan et flertal  \r\n\r\n være kommunalt udpegede. </P>  \r\n\r\n<P>Det kan forekomme tilfældigt, at et såkaldt kommunalt fællesskab er  \r\n\r\n omfattet af offentlighedsloven, mens et andet selskab ikke er omfattet, selv  \r\n\r\n om det har driftsoverenskomst med kommuner og et flertal af  \r\n\r\n bestyrelsesmedlemmerne er kommunalt udpegede. Det kan også forekomme  \r\n\r\n tilfældigt, at selvejende institutioner, der har driftsoverenskomst med en  \r\n\r\n kommune på bistandslovens område, generelt er omfattet af offentlighedsloven,  \r\n\r\n mens selvejende institutioner med driftsoverenskomster på andre områder ofte  \r\n\r\n ikke er omfattet. </P>  \r\n\r\n<P>I det omfang et dokument vedrørende et halvoffentligt organ er til stede i  \r\n\r\n et ministerium eller en kommune, vil det være omfattet af offentlighedsloven,  \r\n\r\n men det dækker ikke altid behovet for offentlighed. Det kan være mere eller  \r\n\r\n mindre tilfældigt, om vigtige dokumenter kun er til stede i det  \r\n\r\n halvoffentlige organ eller de også findes hos ministeriet eller kommunen.  \r\n\r\n</P>  \r\n\r\n<P>Der er gode grunde til at få fastlagt offentlighedslovens  \r\n\r\n anvendelsesområde, således at offentlighedens ret til indblik ikke kan sættes  \r\n\r\n ud af kraft ved formelle ændringer af organisatoriske forhold. Det afgørende  \r\n\r\n skal ifølge lovforslaget være, om offentlige myndigheder har bestemmende  \r\n\r\n indflydelse, uanset om aktiviteten foregår i traditionelt offentligt regi  \r\n\r\n eller i halvoffentligt regi. </P>  \r\n\r\n<P>Den eksisterende lov anvender begrebet forvaltningsmyndighed om de  \r\n\r\n forvaltninger, institutioner, selskaber m.v., der er omfattet af loven. I  \r\n\r\n lovforslaget videreføres dette begreb om de organer, loven omfatter. </P>  \r\n\r\n<P>Offentlighedslovens almindelige undtagelser betyder bl.a., at oplysninger  \r\n\r\n om produktions- og forretningshemmeligheder er undtaget fra aktindsigt. </P>  \r\n\r\n<P>Med den foreslåede udvidelse af offentlighedslovens anvendelsesområde kan  \r\n\r\n hovedparten af særloven om aktindsigt i miljøoplysninger (lov nr. 292 af 27.  \r\n\r\n april 1994) ophæves. Denne lov blev vedtaget på baggrund af Rådets direktiv  \r\n\r\n nr. 90/313 om fri adgang til miljøoplysninger, EF-Tidende 1990 L 158 side 56.  \r\n\r\n Direktivet foreskriver (art. 6), at virksomheder, der er underlagt offentlig  \r\n\r\n kontrol, omfattes af direktivet. En væsentlig grund til, at særloven måtte  \r\n\r\n vedtages, var, at den gældende offentlighedslov ikke omfatter halvoffentlige  \r\n\r\n organer, hvor det offentlige har bestemmende indflydelse. </P>  \r\n\r\n<P>Bestemmelsen angiver tre former for bestemmende indflydelse: </P>  \r\n\r\n<P>a) Driftsoverenskomst med en eller flere offentlige forvaltninger om  \r\n\r\n løsningen af offentlige opgaver. Driftsoverenskomst indebærer, at det  \r\n\r\n offentlige har afgørende indflydelse på aktiviteten, og det kan ofte være  \r\n\r\n vanskeligt at skelne den fra tilsvarende aktiviteter, som foregår på  \r\n\r\n offentlige institutioner. På bistandslovens område er institutioner med  \r\n\r\n driftsoverenskomst allerede omfattet af offentlighedsloven. </P>  \r\n\r\n<P>b) Bestemmende indflydelse gennem ejerskab opnås, når offentlige  \r\n\r\n myndigheders ejerandel enkeltvis eller tilsammen udgør over halvdelen.  \r\n\r\n Undtagelsesvis kan bestemmende indflydelse være sikret ved mindre ejerandel i  \r\n\r\n kraft af særlig aftale f.eks. aktionæraftale. Statslige aktieselskaber, som  \r\n\r\n ifølge den ændring af aktieselskabsloven, der blev vedtaget i juni 1995, jf.  \r\n\r\n lov nr. 365 af 14. juni 1995, er selskaber, hvor staten har samme forbindelse  \r\n\r\n til selskabet, som et moderselskab har til et datterselskab, vil være  \r\n\r\n omfattet. Datterselskaber omfattes ifølge sagens natur også af bestemmelsen.  \r\n\r\n Ellers kunne man komme i den absurde situation, at offentligheden havde ret  \r\n\r\n til indsigt i et mindre interessant holdingselskab, men ikke i interessante  \r\n\r\n driftsselskaber. </P>  \r\n\r\n<P>c) Bestemmende indflydelse gennem instruktionsadgang opnås, når over  \r\n\r\n halvdelen af bestyrelsesmedlemmerne i et organ er udpeget som repræsentanter  \r\n\r\n for offentlige myndigheder. For halvoffentlige organer i tilknytning til  \r\n\r\n kommuner er der i den kommunale styrelseslovs § 68 a givet nærmere  \r\n\r\n bestemmelser om instruktionsadgang. </P>  \r\n\r\n<P>Til nr. 2 </P>  \r\n\r\n<P>Ophævelsen betyder, at sager om forberedelse af lovgivning ikke længere  \r\n\r\n generelt kan undtages fra offentlighed, indtil lovforslag er fremsat for  \r\n\r\n Folketinget, eller hvis lovforslag aldrig bliver fremsat. </P>  \r\n\r\n<P>For så vidt angår påtænkte foranstaltninger i henhold til skatte- og  \r\n\r\n afgiftslovgivningen, hvor der kan være særlige beskyttelseshensyn i  \r\n\r\n forberedelsesfasen, kan dokumenter fortsat undtages ifølge  \r\n\r\n offentlighedslovens § 13, stk. 1, nr. 4. </P>  \r\n\r\n<P>Den særlige undtagelse vedrørende brevveksling mellem ministerier om  \r\n\r\n lovgivning ifølge offentlighedslovens § 10, nr. 2, vil ligeledes fortsat  \r\n\r\n gælde. </P>  \r\n\r\n<P>Undtagelsen vedrørende interne arbejdsdokumenter gælder ligeledes. </P>  \r\n\r\n<P>Til nr. 3 </P>  \r\n\r\n<P>Bestemmelsen foreslår, at vedkommende minister efter forhandling med  \r\n\r\n justitsministeren ved bekendtgørelse skal kunne fastsætte undtagelser for  \r\n\r\n indsigten i journal- og postlister. Undtagelser kan fastsættes for  \r\n\r\n forvaltninger eller sagsområder, der ikke har væsentlig samfundsmæssig  \r\n\r\n interesse. Undtagelserne skal udformes, så det præcis fremgår, hvilke  \r\n\r\n forvaltninger og sagsområder der undtages. </P>  \r\n\r\n<P>Til nr. 4 og 5 </P>  \r\n\r\n<P>Ændringerne er en konsekvens af den foreslåede formulering af § 6 b. </P>  \r\n\r\n<P>Til nr. 6 </P>  \r\n\r\n<P>Bestemmelsen i § 6 a anvender det dokumentbegreb, som kendes fra lovens §  \r\n\r\n 4, stk. 1. Reklamer og lignende, som sendes til forvaltninger, falder klart  \r\n\r\n udenfor. En folder, der anvendes som debatoplæg, kan ligeledes falde udenfor,  \r\n\r\n jf. beretningen fra Folketingets Ombudsmand 1994 side 95. Der henvises i  \r\n\r\n øvrigt til den forvaltningsretlige litteratur vedrørende dokumentbegrebet.  \r\n\r\n</P>  \r\n\r\n<P>Journallisten i stk. 1 er knyttet til den enkelte sag. Postlisten i stk. 2  \r\n\r\n indeholder en samlet registrering af ind- og udgående post ved forvaltningen.  \r\n\r\n</P>  \r\n\r\n<P>Registreringen i journallisten skal så vidt muligt foretages samme dag,  \r\n\r\n dokumentet indgår eller oprettes, og senest den efterfølgende arbejdsdag.  \r\n\r\n Registreringen af udgående post i postliste kan tilrettelægges, så den  \r\n\r\n rutinemæssigt foretages den efterfølgende arbejdsdag, således at det kan  \r\n\r\n sikres, at modtageren får skrivelsen inden eller samtidig med  \r\n\r\n offentliggørelsen af postlisten. </P>  \r\n\r\n<P>Journaliseringspligt har til formål at sikre myndighederne overblik over,  \r\n\r\n hvilke dokumenter en sag indeholder, bl.a. således at anmodninger om  \r\n\r\n aktindsigt i den pågældende sag kan behandles korrekt. En journalliste  \r\n\r\n knytter sig således til den enkelte sag. Til forskel herfra angår postlister  \r\n\r\n alle sager ved en myndighed. I en postliste registreres myndighedens ind- og  \r\n\r\n udgående post. </P>  \r\n\r\n<P>Kommunernes Landsforening og nogle ministerier anførte i forbindelse med  \r\n\r\n behandlingen af beslutningsforslag nr. B 60 (jf. B 60, folketingsåret  \r\n\r\n 1994-95, bilag 3 og 7), at tidsforbruget ved at udarbejde åbne postlister vil  \r\n\r\n blive væsentlig større. Argumentet herfor er, at der i givet fald skal  \r\n\r\n foretages en konkret vurdering af hvert enkelt dokument med henblik på at  \r\n\r\n sikre, at postlisten ikke indeholder fortrolige oplysninger. Dette lovforslag  \r\n\r\n er udformet på linje med den svenske ordning, og der skal netop ikke  \r\n\r\n foretages en frasortering af fortrolige sager. Tværtimod er det vigtigt, at  \r\n\r\n postlisten - som i Sverige - giver adgang til at få kendskab til et dokument,  \r\n\r\n selv om indholdet er fortroligt. Det forudsætter naturligvis, at postlisten  \r\n\r\n rutinemæssigt udarbejdes, så den ikke i sig selv røber fortrolige  \r\n\r\n oplysninger. Den konkrete vurdering af mulige undtagelser fra aktindsigt skal  \r\n\r\n således først foretages, når der anmodes om indsigt i dokumenter. </P>  \r\n\r\n<P>Registreringspligten for dokumenter gælder, uanset hvilken teknik der er  \r\n\r\n benyttet ved produktion og formidling, f.eks. elektronisk post og telefax.  \r\n\r\n</P>  \r\n\r\n<P>Ifølge stk. 4 kan vedkommende minister ved bekendtgørelse fastlægge  \r\n\r\n undtagelser fra registreringspligten. Undtagelser kan f.eks. fastsættes ved  \r\n\r\n institutioner, som hverken træffer afgørelser som myndighed eller på anden  \r\n\r\n måde har væsentlig samfundsmæssig interesse. Bekendtgørelserne skal udformes,  \r\n\r\n således at undtagelser præcist angiver, hvilke forvaltninger, sagsområder  \r\n\r\n eller dokumenttyper der fritages. </P>  \r\n\r\n<P>Offentligheden har ret til aktindsigt i journallister og postlister efter  \r\n\r\n offentlighedslovens almindelige regler, jf. § 5 og Folketingets Ombudsmands  \r\n\r\n beretning 1994 side 79. </P>  \r\n\r\n<P>Ifølge lovens § 12, stk. 1, nr. 1, og § 13, stk. 1, nr. 6, skal retten til  \r\n\r\n aktindsigt begrænses for at beskytte oplysninger om enkeltpersoners private  \r\n\r\n forhold. Disse begrænsninger vedrører også indsigt i journal- og postlister.  \r\n\r\n De nødvendige begrænsninger vil typisk kun angå personens identitet.  \r\n\r\n Undtagelsesvis kan der være behov for at tilbageholde oplysninger om sagens  \r\n\r\n karakter, typisk i sager hvor den mulige personkreds er meget lille. </P>  \r\n\r\n<P>Elektronisk databehandling har fundet stor anvendelse, og regeringens  \r\n\r\n IT-politiske handlingsplan sigter mod yderligere anvendelse i de kommende år,  \r\n\r\n jf. især planens punkt 6.1. om elektronisk sagsbehandling og arkivering i  \r\n\r\n offentlige institutioner. Informationsteknologien vil være særdeles velegnet  \r\n\r\n til at sikre offentligheden nem adgang til journallister og postlister. </P>  \r\n\r\n<P>Med anvendelse af edb ved førelsen af journallister og postlister som  \r\n\r\n foreslået i § 6 b vil arbejdsindsatsen kunne minimeres. Dertil kommer, at det  \r\n\r\n ressourceforbrug, der medgår til disse opgaver, vil føre til besparelser i  \r\n\r\n det samlede ressourceforbrug i den daglige sagsbehandling. Det er ganske  \r\n\r\n enkelt hurtigere at få noget fra hånden, når der er orden i de dokumenter,  \r\n\r\n der hører til en sag. Besparelsen vil sandsynligvis klart overgå den  \r\n\r\n marginale merudgift til førelsen af journal- og postlister. </P>  \r\n\r\n<P>Der kan i praksis indføres registreringsrutiner med brug af  \r\n\r\n informationsteknologi, hvor journal- og postlister produceres i en  \r\n\r\n arbejdsgang. Journallisten vil naturligt indeholde et journalnummer og en  \r\n\r\n kort angivelse af den sag, som dokumenterne på listen vedrører. Til  \r\n\r\n postlisten overføres journalnummeret og den korte sagsangivelse for det  \r\n\r\n enkelte dokument. Der fordres derimod ikke en kort angivelse af det enkelte  \r\n\r\n dokuments indhold, fordi et sådant krav kan gøre det vanskeligt at indføre en  \r\n\r\n hurtig arbejdsrutine ved registreringen. </P>  \r\n\r\n<P>Til nr. 7 </P>  \r\n\r\n<P>Offentlighedslovens undtagelse om udenrigspolitiske forhold er blevet  \r\n\r\n benyttet til at hindre offentlighed. Undtagelsesbestemmelsen i  \r\n\r\n offentlighedslovens § 13, stk. 1, nr. 2, om &#187;rigets udenrigspolitiske  \r\n\r\n eller udenrigsøkonomiske interesser, herunder forholdet til fremmede magter  \r\n\r\n eller mellemfolkelige institutioner&#171; forudsætter principielt en konkret  \r\n\r\n vurdering. Det hindrer dog ikke, at aktindsigt nægtes ret generelt, hvis  \r\n\r\n dokumentet ifølge EU-kutyme er fortroligt, og beklageligvis er overordentlig  \r\n\r\n mange dokumenter fortrolige ifølge EU-kutyme. Det betyder, at f.eks.  \r\n\r\n dokumenter, der modtages hos ministerier fra Kommissionen og Rådet, og  \r\n\r\n dokumenter, der udveksles mellem danske myndigheder og EU-organer, herunder  \r\n\r\n de talrige udvalg og komiteer, ofte kan undtages fra offentlighed. </P>  \r\n\r\n<P>Den foreslåede nye bestemmelse i § 13, stk. 3, gælder for alle dokumenter,  \r\n\r\n der vedrører EU, det vil sige dokumenter, som danske myndigheder modtager fra  \r\n\r\n Råd, Kommission, Parlamentet, Domstolen, udvalg, komiteer m.v. og dokumenter,  \r\n\r\n som danske myndigheder udarbejder vedrørende EU-sager. Bestemmelsen gælder  \r\n\r\n endvidere for dokumenter vedrørende EU, der modtages hos danske myndigheder  \r\n\r\n fra private organisationer m.v. </P>  \r\n\r\n<P>Bestemmelsen betyder, at dokumenter, der vedrører EU, ikke kan undtages  \r\n\r\n med henvisning til EU-kutyme eller lignende. </P>  \r\n\r\n<P>Dokumenter, der vedrører EU, kan i særlige tilfælde undtages efter andre  \r\n\r\n bestemmelser i offentlighedsloven. Som eksempler kan nævnes: Når det konkret  \r\n\r\n skønnes nødvendigt for at beskytte økonomiske interesser, kan dokumenter,  \r\n\r\n f.eks. et forhandlingsmandat, undtages ifølge offentlighedslovens § 13, stk.  \r\n\r\n 1, nr. 5. Dokumenter, der udarbejdes vedrørende retssager f.eks. ved  \r\n\r\n Domstolen, kan undtages ifølge § 10, nr. 4. </P>  \r\n\r\n<P>Til nr. 8 </P>  \r\n\r\n<P>Den nye bestemmelse i § 15, stk. 3, sikrer en klageadgang vedrørende  \r\n\r\n aktindsigt i forhold til halvoffentlige organer. Klageadgangen omfatter både  \r\n\r\n de organer, som er omfattet af den eksisterende lovs § 1, stk. 2 og 3, i det  \r\n\r\n omfang der ikke allerede eksisterer en klageinstans for disse organer, og de  \r\n\r\n organer, som yderligere bliver omfattet af den foreslåede formulering af et  \r\n\r\n nyt stk. 2 i § 1. </P>  \r\n\r\n<P> <I>Til § 2</I>  </P>  \r\n\r\n<P>Det foreslås, at loven træder i kraft den 1. oktober 1996. Dog skal  \r\n\r\n bestemmelsen i lovforslagets § 6 b om, at offentlige forvaltninger skal  \r\n\r\n anvende elektronisk databehandling ved registreringen af journallister og  \r\n\r\n postlister, først gælde senest fra årtusindskiftet. Senest ved dette  \r\n\r\n tidspunkt skal offentligheden, herunder medierne, ligeledes sikres mulighed  \r\n\r\n for elektronisk adgang til de offentlige myndigheders journallister og  \r\n\r\n postlister. </P>  \r\n\r\n<P>Som det har været tilfældet ved tidligere ændringer af loven, vil  \r\n\r\n bestemmelsen om udvidelse af lovens anvendelsesområde, jf. stk. 2, først  \r\n\r\n gælde for de pågældende organer m.v. fra lovens ikrafttræden. </P>  \r\n\r\n<P>Med hensyn til dokumenter, der vedrører Den Europæiske Union, foreslås  \r\n\r\n det, at alle sådanne dokumenter omfattes af loven uanset  \r\n\r\n oprettelsestidspunkt, på samme måde som det er sket ved den særlige lov om  \r\n\r\n aktindsigt i miljøoplysninger, jf. § 3, stk. 2, i lov nr. 292 af 27. april  \r\n\r\n 1994. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "30/01/1996"
        },
        {
            "displayName": "Accession",
            "displayValue": "199512K00194"
        },
        {
            "displayName": "Entydig dokumentidentifikation",
            "displayValue": "CL000415"
        },
        {
            "displayName": "Dato for førstegangsindlæggelse",
            "displayValue": "30/01/1996"
        },
        {
            "displayName": "Dato for indlæggelse",
            "displayValue": "30/01/1996"
        },
        {
            "displayName": "Dokumenttype",
            "displayValue": "Lovforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "194"
        },
        {
            "displayName": "År for udstedelse",
            "displayValue": "1995"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}