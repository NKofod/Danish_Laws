{
    "id": 155798,
    "title": "Ankestyrelsens principafgørelse U-9-83 om efterladteerstatning - samlever - samlevers særbørn",
    "documentTypeId": "240",
    "isSagsforlobPeriodValid": true,
    "shortName": "KEN nr 9021 af 28/07/1983",
    "documentHtml": "<div class=\"bjelke\">Den fulde tekst</div><p class=\"Titel2\">Ankestyrelsens principafgørelse U-9-83 om efterladteerstatning - samlever - samlevers særbørn</p>\r\n<div class=\"Resume\">\r\n   <p class=\"TekstGenerel\">\r\n      <span class=\"Bold\">Resume:</span>\r\n   </p>\r\n   <p class=\"TekstGenerel\">Der kunne gives efterladteerstatning til en samlevers særbørn som en årlig løbende ydelse på 5% af den fastsatte årsløn.</p>\r\n</div>\r\n<p>\r\n   <span class=\"Bold\">Love:</span>\r\n</p>\r\n<p>Lov om sikring mod følger af arbejdsskade - lov nr. 79 af 8. marts 1978 - § 30, § 31, § 32 og § 33</p>\r\n<p>\r\n   <span class=\"Bold\">Sagsfremstilling:</span>\r\n</p>\r\n<p>N. N. afgik ved døden i september 1981 som følge af en arbejdsulykke. På tidspunktet for dødens indtræden levede N. N. sammen med en kvinde, der havde 4 hjemmeboende særbørn, hvoraf de 3 var under 18 år. N. N. var ifølge folkeregistret tilmeldt samleverens adresse den 1. februar 1978. Overfor Sikringsstyrelsen var det imidlertid oplyst, at parret havde samlevet siden januar 1977, selvom N. N. havde været tilmeldt sin moders adresse i 1977-1978.</p>\r\n<p>Om samleverens økonomiske forhold var det oplyst, at hun i 1978 modtog 23.456 kr. i social ydelse. I 1979 modtog hun 13.322 kr. i social ydelse, og havde desuden en A-indkomst på 31.172 kr. I 1980 udgjorde hendes A-indkomst 74.345 kr. Samleveren fik endvidere udbetalt normalbidrag til sine 3 umyndige børn.</p>\r\n<p>Sikringsstyrelsen havde i medfør af arbejdsskadeforsikringslovens § 33 tillagt samleverens særbørn erstatning. Derimod fandt styrelsen ikke grundlag for at tillægge N. N. 's samlever erstatning i medfør af lovens §§ 30 eller 33.</p>\r\n<p>Sagen blev på samleverens vegne anket af en faglig organisation der bl.a. anførte, af en 5% erstatning til de 3 yngste børn ikke svarede til de 10% af afdødes årsløn, der nævnes i arbejdsskadeforsikringslovens § 32, stk. 1. Endvidere var det anført, at afslaget på erstatning efter lovens §§ 30 og 33 til samleveren var uacceptabelt, idet det fremgår af lovens § 33, at hvis de samlede ydelser efter § 31 og § 32 udgør mindre end 70% af afdødes årsløn, kan Sikringsstyrelsen inden for denne begrænsning bestemme, at erstatning under særlige omstændigheder kan tillægge andre, som afdøde helt eller delvis forsørgede, da arbejdsskaden indtraf.</p>\r\n<p>Sikringsstyrelsen oplyste overfor Ankestyrelsen, at styrelsen med hensyn til erstatning til en samlevers særbørn under 18 år havde fulgt hidtidig praksis, hvorefter der tillægges særbørn, der medtages til forsørgelse i fælles hjem, halvdelen af den normale børneydelse, når der til børnene udbetales normalbidrag enten fra faderen eller kommunen.</p>\r\n<p>Sikringsstyrelsen anførte endvidere, at samleveren ikke opfyldte kravet i § 30, stk. 3, om 5 års samliv og som følge heraf heller ikke kunne komme i betragtning efter lovens § 31. Efter styrelsens opfattelse var der i lovens § 30 taget stilling til en samlevers krav på erstatning, og efter styrelsens praksis gives der ikke erstatning til samlevere efter lovens § 33 i tilfælde, hvor de ikke er omfattet af §§ 30 og 31.</p>\r\n<p>I arbejdsskadeforsikringslovens § 30, stk. 1, bestemmes, at har en arbejdsskade medført døden, tilkommer der den efterladte ægtefælle et overgangsbeløb én gang for alle på 17.000 kr. reguleret efter § 38, såfremt ægteskabet er indgået før arbejdsskadens indtræden, og samlivet bestod på tidspunktet for skadelidtes død.</p>\r\n<p>Ifølge § 30, stk. 3, tilkommer overgangsbeløbet endvidere en efterladt, som før arbejdsskadens indtræden levede sammen med skadelidte i et ægteskabslignende forhold, såfremt samlivet på tidspunktet for dødens indtræden havde bestået de sidste 5 år.</p>\r\n<p>Efterlader afdøde sig ingen, der er berettiget til overgangsbeløb efter stk. 1-3, kan Sikringsstyrelsen ifølge § 30, stk. 4, tilkende en anden efterladt person overgangsbeløb, når særlige omstændigheder taler derfor.</p>\r\n<p>Ifølge lovens § 31 er den, der er berettiget til overgangsbeløb efter § 30, stk. 1-3, og som ved skadelidtes død har mistet en forsørger, eller som ved dødsfaldet på anden måde har fået sine forsørgelsesmæssige forhold forringet, berettiget til erstatning herfor. Erstatningen fastsættes under hensyn til forsørgelsens omfang og den efterladtes muligheder for at forsørge sig selv, når alder, helbredstilstand, uddannelse, beskæftigelse samt forsørgerforhold og økonomiske forhold tages i betragtning.</p>\r\n<p>I § 32 bestemmes, at efterlader afdøde sig børn, over for hvilke der påhvilede ham forsørgelsespligt efter lov om social bistand, tilkommer der hvert barn, som har den anden af sine forældre i live, en løbende årlig ydelse på 10% af afdødes årsløn indtil barnets fyldte 18. år.</p>\r\n<p>Af lovens § 33 fremgår, at såfremt de samlede årlige ydelser efter §§ 31 og 32 udgør mindre end 70% af afdødes årsløn, kan Sikringsstyrelsen inden for denne begrænsning bestemme, at erstatning under særlige omstændigheder skal tillægges andre, som afdøde helt eller delvis forsørgede, da arbejdsskaden indtraf.</p>\r\n<p>I bemærkningerne til lovforslaget til § 30, stk. 4, er det anført, at stk. 4 hjemler mulighed for overgangsbeløb i undtagelsestilfælde til personer, som ikke opfylder kravene i stk. 1-3. Der kan f.eks. være tale om en efterladt i et ægteskabslignende forhold, hvor samlivet ikke har bestået i mindst 5 år, men hvor andre omstændigheder taler for, at godtgørelsen bør ydes.</p>\r\n<p>\r\n   <span class=\"Bold\">Afgørelse:</span>\r\n</p>\r\n<p>Der fandtes ikke grundlag for at ændre Sikringsstyrelsens afgørelse om erstatning til samleverens 3 umyndige særbørn, da børnene ikke opfyldte betingelserne for at opnå erstatning efter lovens § 32.</p>\r\n<p>N. N. ' samlever fandtes ikke at opfylde betingelserne i lovens § 30, stk. 3, for at opnå overgangsbeløb og var dermed også udelukket fra erstatning efter lovens § 31.</p>\r\n<p>Ankestyrelsen fandt ikke, at samleveren principielt var udelukket fra erstatning efter § 30, stk. 4, og 33, men der fandtes ikke at foreligge sådanne særlige omstændigheder, der kunne begrunde overgangsbeløb og erstatning efter de nævnte bestemmelser.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Social-, Bolig- og Ældreministeriet",
    "isReprint": false,
    "geografiskDaekningId": 0,
    "retsinfoKlassifikationId": 20,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "06/02/2014"
        },
        {
            "displayName": "Accession",
            "displayValue": "W19830902125"
        },
        {
            "displayName": "Entydig dokumentidentifikation",
            "displayValue": "BS008592"
        },
        {
            "displayName": "Dato for indlæggelse",
            "displayValue": "06/02/2014"
        },
        {
            "displayName": "Dokumenttype",
            "displayValue": "Endelig adm. afgørelse"
        },
        {
            "displayName": "Dokumentets rangering",
            "displayValue": "W "
        },
        {
            "displayName": "Forskriftens nummer",
            "displayValue": "9021"
        },
        {
            "displayName": "År for udstedelse",
            "displayValue": "1983"
        },
        {
            "displayName": "Dato for underskrift",
            "displayValue": "28/07/1983"
        },
        {
            "displayName": "Administrerende myndighed",
            "displayValue": "Ankestyrelsen"
        },
        {
            "displayName": "Ressortministeriets journalnummer",
            "displayValue": "J.nr.: 12670-82"
        },
        {
            "displayName": "Stikord",
            "displayValue": "U-9-83"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}