{
    "id": 37838,
    "title": "Leveringsnægtelse - det relevante produktmarked - substitution (* 1) ",
    "documentTypeId": "240",
    "isSagsforlobPeriodValid": false,
    "shortName": "KEN nr 51310 af 14/05/1986",
    "documentHtml": "<div class=\"bjelke\">Resume</div><DIV CLASS=PARA ID=\"RESUME\"> \r\n\r\n\r\n<P> <I>Bilkas Lavprisvarehuse A/S klagede til Monopol-ankenævnet over, at  \r\n\r\n Monopoltilsynet ikke fandt grundlag for at meddele leveringspålæg til  \r\n\r\n Lancarome A/S om levering af skønhedsserien Lancome. Selv om det kunne  \r\n\r\n dokumenteres, at Lancome-serien udøvede en væsentlig indflydelse på et marked  \r\n\r\n for eksklusive skønhedsserier, kunne det næppe fastslås, at Bilka havde en  \r\n\r\n væsentlig interesse i netop at føre denne serie, der udgjorde under 10 pct.  \r\n\r\n af den samlede omsætning af parfumeribeskattede varer. Monopol-ankenævnet  \r\n\r\n stadfæstede tilsynets afgørelse. </I> </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n\r\n<H1 CLASS=TITLE ALIGN=CENTER>Leveringsnægtelse - det relevante produktmarked  \r\n\r\n - substitution (* 1) </H1>  \r\n\r\n<P></P>  \r\n\r\n<BR>  \r\n\r\n<P>År 1986, den 14. maj, blev i sagen j.nr. 47/85, Bilka Lavprisvarehuse A/S  \r\n\r\n ctr. monopoltilsynet, afsagt sålydende </P>  \r\n\r\n<P>K E N D E L S E: </P>  \r\n\r\n<P>I skrivelse af 25. september 1985 har advokat Erling Borcher for Bilka  \r\n\r\n Lavprisvarehuse A/S klaget over en af monopoltilsynet ved skrivelse af 20.  \r\n\r\n august 1985 truffet afgørelse, hvorved tilsynet ikke har fundet grundlag for  \r\n\r\n at udstede et leveringspålæg til Lancarome A/S. </P>  \r\n\r\n<P>Klagerne har nedlagt påstand om, at monopoltilsynet tilpligtes at udstede  \r\n\r\n leveringspålæg til Lancarome A/S. </P>  \r\n\r\n<P>Monopoltilsynet har påstået afgørelsen stadfæstet. </P>  \r\n\r\n<P>Over for nævnet er der redegjort for sagen i skriftlige indlæg. Parterne  \r\n\r\n er gjort bekendt med hinandens indlæg. </P>  \r\n\r\n<P>Sagen har været behandlet på nævnets møde den 12. maj 1986. </P>  \r\n\r\n<P>Parterne har ikke ønsket mundtlig forhandling af sagen for nævnet. </P>  \r\n\r\n<P>Den påklagede afgørelse er indeholdt i sålydende skrivelse af 20. august  \r\n\r\n 1985 fra monopoltilsynet til advokat Erling Borcher: Ved skrivelse af 19.  \r\n\r\n april 1985, journal nr. 19714, eb/bp, har De på vegne af Bilka  \r\n\r\n Lavprisvarehuse A/S anmodet tilsynet om at pålægge firmaet Lancarome A/S at  \r\n\r\n levere selskabets Lancome-serie til Deres klient, idet De har henvist til, at  \r\n\r\n det ikke indtil da havde været muligt for Deres klient at købe  \r\n\r\n parfumeserievarer hos Lancarome A/S. </P>  \r\n\r\n<P>Som begrundelse for ønsket om udstedelse af leveringspålæg til selskabet,  \r\n\r\n har De bl.a. henvist til, at der siden tilsynets afgørelse af 8. november  \r\n\r\n 1982 om ikke at udstede leveringspålæg til Lancarome A/S er sket en betydelig  \r\n\r\n udvikling i Lancarome-seriens markedsandel, såldes at denne serie efter Deres  \r\n\r\n opfattelse nu skulle være omfattet af monopollovens § 2, stk. 1. </P>  \r\n\r\n<P>Tilsynet har forelagt Deres klage for selskabet. Lancarome A/S har anført,  \r\n\r\n at selskabet i lighed med de fleste andre selskaber på området praktiserer et  \r\n\r\n såkaldt selektivt salgssystem , hvilket bl.a. indebærer særlige krav til  \r\n\r\n forhandlerne for så vidt angår forretningernes indretning, præsentation af  \r\n\r\n varerne, uddannet personale m.v. samt hensynet til, i hvilket omfang  \r\n\r\n selskabet skønner sig repræsenteret i forvejen i det pågældende område. </P>  \r\n\r\n<P>I sagens anledning skal man anføre, at det er en betingelse for, at  \r\n\r\n tilsynet kan meddele et leveringspålæg i medfør af monopollovens § 12, stk.  \r\n\r\n 3, jfr. § 11, at den virksomhed, som indgrebet rettes imod, udøver eller vil  \r\n\r\n kunne udøve den i monopollovens § 2, stk. 1, omtalte væsentlige indflydelse  \r\n\r\n på pris- og omsætningsforhold m.v. </P>  \r\n\r\n<P>Tilsynet har indhentet oplysninger om totalomsætningen af beskattede  \r\n\r\n parfumerivarer samt omsætningstal for Lancarome A/S og har i øvrigt foretaget  \r\n\r\n en undersøgelse af markedsforholdene for parfumerivarer. Sagen blev forelagt  \r\n\r\n monopolrådets forretningsudvalg ved udvalgets møde den 14. august 1985. </P>  \r\n\r\n<P>Forretningsudvalget besluttede, at der ikke er grundlag for at udstede et  \r\n\r\n leveringspålæg til Lancarome A/S, idet det ikke med sikkerhed kan godtgøres,  \r\n\r\n at selskabet - helt eller delvist - er omfattet af monopollovens § 2, stk. 1.  \r\n\r\n Endvidere lagde forretningsudvalget vægt på, at der på det danske marked  \r\n\r\n findes et stort antal eksklusive skønhedsserier, hvorfor det ikke kan  \r\n\r\n antages, at Deres klient har en tilstrækkeligt væsentlig interessse i blandt  \r\n\r\n det samlede udbud af sådanne skønhedsserier også at kunne føre  \r\n\r\n Lancarome-serien. </P>  \r\n\r\n<P>Der skal i øvrigt henvises til vedlagte genpart af direktoratets referat  \r\n\r\n til forretningsudvalget, idet det bemærkes, at fortrolige oplysninger om  \r\n\r\n enkeltvirksomheder samt direktoratets indstilling er udeladt. </P>  \r\n\r\n<P>Det tilføjes, at tilsynet har givet Lancarome A/S meddelelse om den trufne  \r\n\r\n afgørelse. </P>  \r\n\r\n<P>Man skal samtidig gøre opmærksom på bestemmelsen i monopollovens § 18,  \r\n\r\n stk. 1, hvorefter de af monopoltilsynet trufne afgørelser kan indbringes for  \r\n\r\n monopol-ankenævnet. </P>  \r\n\r\n<P>Om parfumebranchens struktur og markedsforhold er i et referat til et  \r\n\r\n forretningsudvalgsmøde den 14. august 1985 blandt andet anført, at der på det  \r\n\r\n danske marked findes en lang række udbydere af parfumerivarer. </P>  \r\n\r\n<P>Udbuddet af parfumebeskattede varer præges af meget store forskelle i,  \r\n\r\n hvad man muligvis kan sammenfatte under begrebet eksklusivitet . Denne  \r\n\r\n eksklusivitet bygger dels på produkternes kvalitet, dels på markedsføring i  \r\n\r\n form af eksklusiv emballage, dyre annoncer og brochurer, demonstrationer i  \r\n\r\n parfumeriforretningerne m.v. Prisen kan også siges at indgå i dette begreb.  \r\n\r\n Afsætningen af de mest eksklusive, dyre mærker sker fortrinsvis gennem  \r\n\r\n parfumerier og stormagasiner, mens de mere standardprægede mærkevarer især  \r\n\r\n sælges gennem supermarkeder, materialister o.lign. </P>  \r\n\r\n<P>En del af produkterne - både mere og mindre eksklusive - sælges i serier,  \r\n\r\n hvilket vil sige, at produktserier, bestående af f.eks. parfumer, diverse  \r\n\r\n cremer, make-up og lignende skønhedspræparater sælges under et bestemt mærke,  \r\n\r\n som altså samlet udgør det, man i branchen kalder en skønhedsserie. Flere af  \r\n\r\n selskaberne har flere serier. Således forhandler Lancarome A/S ud over  \r\n\r\n Lancomeserien, som for tiden er den største serie på markedet, flere  \r\n\r\n mærker/serier, som dog hver for sig kun har en beskeden markedsandel. </P>  \r\n\r\n<P>Der findes på markedet et stort antal serier, der i lighed med  \r\n\r\n Lancome-serien må betragtes som eksklusive . Generelt opererer leverandørerne  \r\n\r\n af de eksklusive serier med usædvanligt store reklame- og andre  \r\n\r\n markedsføringsomkostninger. </P>  \r\n\r\n<P>Den overvejende del af de selskaber, som sælger de mere eksklusive serier,  \r\n\r\n praktiserer et såkaldt selektivt salgssystem. Denne salgsform indebærer, at  \r\n\r\n selskaberne foretager en konkret vurdering af konkurrenceforholdene i  \r\n\r\n forbindelse med overvejelser om antagelse af nye forhandlere. Finder disse  \r\n\r\n selskaber således, at de allerede er godt repræsenteret i en given by, nægter  \r\n\r\n de at levere til nye kunder i området. Som eksempel herpå kan nævnes den i  \r\n\r\n nærværende sag omhandlede leveringsnægtelse over for materialist Finn Jensen,  \r\n\r\n Aalborg. Selskabet har i denne sammenhæng henvist til hensynet til gamle  \r\n\r\n kunder, som i tilfælde af, at andre parfumerier i umiddelbar nærhed i  \r\n\r\n ubegrænset omfang kunne opnå levering fra selskabet, i visse tilfælde ville  \r\n\r\n kunne blive trængt af den således påførte konkurrence. Lancarome A/S har  \r\n\r\n endvidere begrundet det selektive salgssystem med hensynet til de store  \r\n\r\n omkostninger ved demonstrationer, reklamestandere og testere (en slags  \r\n\r\n vareprøver, hvor kunderne kan prøve de enkelte præparater). Desuden har  \r\n\r\n selskabet henvist til, at det løbende afholder kurser for kundernes  \r\n\r\n personale, hvilket af kapacitetsmæssige årsager begrænser antallet af mulige  \r\n\r\n forhandlere. </P>  \r\n\r\n<P>På grund af de store omkostninger, som ovennævnte forhold indebærer, må  \r\n\r\n selskabet op på et vist minimumssalg til den enkelte kunde, for at det kan  \r\n\r\n være rentabelt for selskabet at sælge til vedkommende. Da selskabet er af den  \r\n\r\n opfattelse, at det samlede salg ikke kan forventes at ville stige ved  \r\n\r\n antagelse af flere forhandlere, vil denne betingelse ikke kunne opfyldes,  \r\n\r\n hvis selskabet skulle levere til alle, som måtte ønske dette. </P>  \r\n\r\n<P>Selskabet har oplyst, at indtjeningen i forvejen er beskeden for så vidt  \r\n\r\n angår salg af beskattede varer i Danmark. Den overvejende del af selskabets  \r\n\r\n indtjening hidrører fra salg til duty-free shops i lufthavnene, salg til  \r\n\r\n flyselskaber samt salg til færger med toldfrit salg. </P>  \r\n\r\n<P> <I>Klagerne</I> har til støtte for deres påstand anført: </P>  \r\n\r\n<P>Bilka's varehus er i dag indrettet med egentlige betjente  \r\n\r\n parfumeriafdelinger med uddannet personale og indrettet med øer på samme måde  \r\n\r\n som i varehusene, således at der er en ø pr. forhandlet mærke. I ønsket om at  \r\n\r\n udbygge og styrke Bilka's parfumeriafdelinger og derigennem dække et stærkt  \r\n\r\n udtrykt behov fra kundekredsen ønsker Bilka at kunne forhandle  \r\n\r\n Lancome-serien, der produkt- og prismæssigt passer overordentligt godt ind i  \r\n\r\n Bilka's øvrige kosmetikprogram. Det kan i denne forbindelse oplyses, at Bilka  \r\n\r\n i dag forhandler Pierre Robert, M. Astor, E. Hjeronymus, For You, Cutex,  \r\n\r\n Miners og le Jardin. </P>  \r\n\r\n<P>I november 1982 meddelte monopoltilsynet i en tilsvarende sag, at  \r\n\r\n Lancarome A/S ikke kunne antages at have en så betydelig markedsandel, at  \r\n\r\n selskabet var omfattet af monopollovens § 2, stk. 1. Der er siden da sket en  \r\n\r\n betydelig udvikling i Lancome-skønhedsseriens markedsandel, således at serien  \r\n\r\n i dag klart er den største skønhedsserie på kosmetikmarkedet. Af  \r\n\r\n salgsstatistikker fra Magasin og Salling kan man for Magasins vedkommende se,  \r\n\r\n at markedsandelen i 1983 har været 20%, og i 1984 23,4%, og for Sallings  \r\n\r\n vedkommende i 1982 24,7 - 19,7% og i 1983 26,2 - 21,6%. Der foreligger  \r\n\r\n således en klar indikation for, at Lancome-serien har en sådan markedsandel,  \r\n\r\n at den er omfattet af monopollovens § 2. Det afgørende ved vurderingen heraf  \r\n\r\n må være at fastlægge seriens markedsandel bedømt i forhold til andre serier,  \r\n\r\n idet markedsføring og salg af kosmetik og skønhedsserier i dag centrerer sig  \r\n\r\n omkring serier med fælles karakteristika i form af lay-out, farver, dufte  \r\n\r\n etc., ligesom kundekredsen lægger afgørende vægt på køb af produkter inden  \r\n\r\n for een serie. </P>  \r\n\r\n<P>Væsentlig indflydelse i monopollovens forstand er imidlertid ikke blot et  \r\n\r\n spørgsmål om en matematisk opgørelse af markedsandelen, - Lancome-seriens  \r\n\r\n væsentlige indflydelse på markedet understreges i første række af, at den  \r\n\r\n gennem de senere år har været den hastigst voksende serie, at serien i dag er  \r\n\r\n landets største, at serien giver detailhandelen en tilfredsstillende  \r\n\r\n indtjening, og kundekredsen forventer, at stormagasiner og varehuse, herunder  \r\n\r\n Bilka, forhandler Lancome-serien. Serien har derfor ud fra en samlet  \r\n\r\n vurdering af markedsandel og generel stilling i forbrugernes bevidsthed en  \r\n\r\n sådan betydning for stormagasiner og varehuse, at den falder ind under  \r\n\r\n monopollovens § 2, stk. 1. </P>  \r\n\r\n<P>Klagerne bestrider ikke, at der på markedet findes en række mindre serier,  \r\n\r\n men disse serier udgør for varehusene ikke noget realistisk alternativ til en  \r\n\r\n stor serie som Lancome-serien, idet den investering, der skal nedlægges i en  \r\n\r\n udbgning af de mindre serier, er så betydelig, at den næppe vil kunne  \r\n\r\n forrentes - ikke mindst når henses til, at de mindre serier ofte ikke  \r\n\r\n opfylder de krav, klagerne må stille til kvalitet og sortimentsbredde. </P>  \r\n\r\n<P>Det er klagernes principielle opfattelse, at det af Lancarome A/S  \r\n\r\n etablerede selektive salgssystem for Lancome-serien indebærer en urimelig  \r\n\r\n indskrænkning i Bilkas erhvervsudøvelse, jfr. monopollovens § 11, stk. 1, og  \r\n\r\n at de begrundelser, der er givet til støtte for det selektive salgssystem,  \r\n\r\n ikke er holdbare. Lancarome A/S henviser til hensynet til gamle kunder. Dette  \r\n\r\n hensyn må i monopolretlig henseende være irrelevant, og det kan under ingen  \r\n\r\n omstændigheder føre til en generel leveringsnægtelse over for klagerne, idet  \r\n\r\n en række af klagernes varehuse ikke ligger i nærheden af gamle kunder. </P>  \r\n\r\n<P>Klagerne vil være i stand til at opfylde de indretnings- og  \r\n\r\n betjeningskrav, som Lancarome A/S i øvrigt stiller til andre varehuse som  \r\n\r\n betingelse for levering og de omkostninger, der er forbundet med  \r\n\r\n demonstrationer, reklame-standere, testere etc., vil blive dækket ind gennem  \r\n\r\n den yderligere betjening. </P>  \r\n\r\n<P>Klagerne har således en afgørende forretningsmæssig interesse i at kunne  \r\n\r\n forhandle Lancome-serien, og Lancarome A/S's nægtelse af at levere  \r\n\r\n Lancome-serien til klagerne medfører derfor en urimelig indskrænkning i  \r\n\r\n klagernes erhvervsudøvelse og en fordrejning af vilkårene for  \r\n\r\n erhvervsudøvelsen, når man henser til, at Lancome-serien forhandles i andre  \r\n\r\n varehuse. Leveringsnægtelsen medfører derfor en urimelig indskrænkning i  \r\n\r\n erhvervsudøvelse som omtalt i monopollovens § 11, stk. 1, hvorfor der er  \r\n\r\n grundlag for et leveringspåbud i medfør af monopollovens § 12, stk. 3. </P>  \r\n\r\n<P> <I>Monopoltilsynet</I> har til støtte for sin påstand anført, at selve  \r\n\r\n det forhold, at Lancome-serien i en række stormagasiner har en betydelig  \r\n\r\n andel af den samlede omsætning af parfumerivarer, ikke kan anses for at være  \r\n\r\n tilstrækkelig til at begrunde en antagelse om, at Lancome-serien skulle have  \r\n\r\n en sådan position på markedet, at serien er omfattet af monopollovens § 2,  \r\n\r\n stk. 1. Tilsynets undersøgelser har således vist, at visse parfumerier  \r\n\r\n overhovedet ikke fører Lancome-serien, ligesom seriens markedsandel i de  \r\n\r\n parfumerier m.v., som fører serien, er svingende. Tilsynet mener ikke, at  \r\n\r\n seriens omsætningsandele hos Magasin og Salling skulle være repræsentative  \r\n\r\n for den generelle markedsandel for serien på det danske marked. I betragtning  \r\n\r\n af, at en række parfumerier m.v. ikke fører serien, må den samlede  \r\n\r\n markedsandel skønnes at være betydeligt lavere end hos de nævnte  \r\n\r\n stormagasiner. </P>  \r\n\r\n<P>Hertil kommer, at det er overordentligt vanskeligt inden for det samlede  \r\n\r\n marked for parfumebeskattede varer at afgrænse et antal serier, som  \r\n\r\n Lancome-serien primært konkurrerer med på en sådan måde, at det med  \r\n\r\n tilstrækkelig sikkerhed kan fastslås, at serien ikke i nogen videre  \r\n\r\n udstrækning konkurrerer med andre parfumebeskattede varer. </P>  \r\n\r\n<P>Det kan imidlertid oplyses, at Lancome-seriens markedsandel i forhold til  \r\n\r\n den samlede omsætning af parfumebeskattede varer udgør under 10%, og derfor  \r\n\r\n ikke i sig selv kan medføre, at serien er omfattet af monopollovens § 2, stk.  \r\n\r\n 1. </P>  \r\n\r\n<P>Selv om det kunne dokumenteres, at Lancarome A/S udøver en væsentlig  \r\n\r\n indflydelse på et marked for mere eksklusive skønhedsserier, kan det næppe  \r\n\r\n fastslås, at klagerne har en væsentlig interesse i blandt disse mere  \r\n\r\n eksklusive serier netop at kunne føre Lancome-serien. En forretning kan have  \r\n\r\n væsentlig interesse i at føre nogle af de betydende mærker, men ikke  \r\n\r\n nødvendigvis i at føre dem alle. </P>  \r\n\r\n<P>Tilsynet finder det endeligt tvivlsomt, om klagernes kunder forventer at  \r\n\r\n kunne købe Lancome-serien i Bilka, bl.a. i betragtning af, at serien ikke  \r\n\r\n føres af samtlige parfumerier. </P>  \r\n\r\n<P>Til det således foreliggende skal nævnet udtale: </P>  \r\n\r\n<P>Af de grunde som monopoltilsynet har anført finder ankenævnet, at der ikke  \r\n\r\n er grundlag for at pålægge Lancarome A/S leveringspligt. </P>  \r\n\r\n<P>Som følge heraf bestemmes: </P>  \r\n\r\n<P>Monopoltilsynets afgørelse af 20. august 1985 stadfæstes. </P>  \r\n\r\n</DIV>",
    "isHistorical": false,
    "editorialNotes": [
        "(* 2) Afgørelsen vedrører §§ 11, stk. 1, og 12, stk. 3, i monopolloven, der blev ophævet 1/1-1990.",
        "(* 1) Monopoltilsynet: Kendelser og domme 1986, s. 148-154."
    ],
    "alternativeMedia": [],
    "ressort": "Erhvervsministeriet",
    "isReprint": false,
    "geografiskDaekningId": 0,
    "retsinfoKlassifikationId": 20,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "24/09/1997"
        },
        {
            "displayName": "Accession",
            "displayValue": "W19865131025"
        },
        {
            "displayName": "Entydig dokumentidentifikation",
            "displayValue": "CA005773"
        },
        {
            "displayName": "Dato for indlæggelse",
            "displayValue": "30/11/2001"
        },
        {
            "displayName": "Dokumenttype",
            "displayValue": "Endelig adm. afgørelse"
        },
        {
            "displayName": "Dokumentets rangering",
            "displayValue": "W "
        },
        {
            "displayName": "Forskriftens nummer",
            "displayValue": "51310"
        },
        {
            "displayName": "År for udstedelse",
            "displayValue": "1986"
        },
        {
            "displayName": "Dato for underskrift",
            "displayValue": "14/05/1986"
        },
        {
            "displayName": "Administrerende myndighed",
            "displayValue": "Monopolankenævnet"
        },
        {
            "displayName": "Ressortministeriets journalnummer",
            "displayValue": "1:189-2-67"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}