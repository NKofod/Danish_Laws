{
    "id": 108668,
    "title": "1995 BTL 109   BETÆNKNING OVER FORSLAG TIL LOV OM STØTTE TIL JORDBRUGETS   STRUKTURUDVIKLING OG TIL ØKOLOGISK JORDBRUG M.V.    NR L 109 1995-96, 1. SAMLING ",
    "documentTypeId": "420",
    "isSagsforlobPeriodValid": false,
    "shortName": "1995/1 BTL 109",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BTL 109 </P>  \r\n\r\n<P></P>  \r\n\r\n<P>Betænkning over Forslag til lov om støtte til jordbrugets  \r\n\r\n strukturudvikling og til økologisk jordbrug m.v. <BR>  \r\n\r\n Nr L 109 1995-96, 1. samling </P>  \r\n\r\n<P></P>  \r\n\r\n<P>Afgivet af Landbrugs- og Fiskeriudvalget </P>  \r\n\r\n<P></P>  \r\n\r\n<P>Afgivet: 19960515 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Udvalget har behandlet lovforslaget i nogle møder og har herunder haft  \r\n\r\n samråd med landbrugs- og fiskeriministeren, der tillige skriftligt har  \r\n\r\n besvaret spørgsmål fra udvalget. Nogle af udvalgets spørgsmål og landbrugs-  \r\n\r\n og fiskeriministerens besvarelse heraf er optrykt som bilag til betænkningen.  \r\n\r\n</P>  \r\n\r\n<P>Endvidere har udvalget modtaget skriftlige og/eller mundtlige henvendelser  \r\n\r\n fra De danske Landboforeninger og Dansk Familielandbrug og Foreningen af  \r\n\r\n Registrerede Revisorer. </P>  \r\n\r\n<P>Der er af landbrugs- og fiskeriministeren stillet ændringsforslag, hvorom  \r\n\r\n henvises til de ledsagende bemærkninger. </P>  \r\n\r\n<P>Herefter indstiller et <I>flertal</I> (udvalget med undtagelse af  \r\n\r\n Fremskridtspatiets medlem) lovforslaget til <I>vedtagelse</I> med de stillede  \r\n\r\n ændringsforslag. </P>  \r\n\r\n<P>Et mindretal inden for flertallet (Venstres og Det Konservative  \r\n\r\n Folkepartis medlemmer af udvalget) bemærker med tilfredshed, at alle  \r\n\r\n tilskudsordningerne baseres på frivillige aftaler mellem myndighederne  \r\n\r\n (amterne) og de berørte lodsejere. </P>  \r\n\r\n<P>Mindretallet er enig i det formålstjenlige i at sammenfatte de forskellige  \r\n\r\n tilskudsordninger i en lov og i, at der skabes klarhed med hensyn til, at  \r\n\r\n grundvandsbeskyttelsen bør foregå i de af amterne udpegede SLF-områder på i  \r\n\r\n alt 350.000 ha for landet som helhed, og at eventuelle dyrkningsmæssige  \r\n\r\n begrænsninger i forhold til eventuelle miljøpåvirkninger skal foregå igennem  \r\n\r\n frivillige miljøaftaler mellem lodsejerne og myndighederne (amterne) inden  \r\n\r\n for rammerne af EU-miljøvenlige jordbrugsforanstaltninger, hvor EU refunderer  \r\n\r\n 50 pct. af udgifterne. </P>  \r\n\r\n<P>Mindretallet er derimod betænkelig ved de mange bemyndigelser, landbrugs-  \r\n\r\n og fiskeriministeren tildeler sig selv i lovforslaget, men noterer sig, at de  \r\n\r\n gældende ordninger videreføres uændret bortset fra visse små administrative  \r\n\r\n ændringer, og at landbrugs- og fiskeriministeren over for udvalget har  \r\n\r\n tilkendegivet at ville fremsende ændringer på bekendtgørelsesniveau til  \r\n\r\n udvalget, såfremt disse ændringer er en følge af ændringer i den  \r\n\r\n tilgrundliggende forordning, jf. ministerens svar på spørgsmål 2.  \r\n\r\n Mindretallet har fremdeles store betænkeligheder med hensyn til udformningen  \r\n\r\n af kontrolbestemmelserne i relation til grundlovens bestemmelser, men  \r\n\r\n kvitterer vedrørende lovforslaget med ministerens svar på spørgsmål 24. </P>  \r\n\r\n<P>Mindretallet tillægger det stor betydning, at udlægningen af  \r\n\r\n administrationen til amterne også indebærer, at pengene anvendes til de i  \r\n\r\n lovforslaget omhandlede tilskud til miljøforbedrende foranstaltninger. </P>  \r\n\r\n<P>Mindretallet noterer sig med tilfredshed, at det fortsat vil være en  \r\n\r\n betingelse i forbindelse med udfærdigelse af ansøgningen, at de pågældende  \r\n\r\n rådgivere har rådgivningserfaring inden for jordbruget. </P>  \r\n\r\n<P>Et <I>mindretal</I> (Fremskridtspartiets medlem af udvalget) indstiller  \r\n\r\n lovforslaget til <I>forkastelse</I> ved 3. behandling og vil endvidere stemme  \r\n\r\n imod de stillede ændringsforslag. </P>  \r\n\r\n<P>Mindretallet kan støtte det formål med lovforslaget, som tilsigter en  \r\n\r\n forenkling og en redaktionel sanering i forhold til den gældende lov, men  \r\n\r\n mindretallet er af principielle grunde modstander af støtte- og  \r\n\r\n tilskudsordninger, der ikke har nogen social begrundelse. </P>  \r\n\r\n<P>Erhvervslivet, herunder landbruget og det økologiske jordbrug, må  \r\n\r\n principielt kunne klare sig selv uden tilskud. Ikke fordi støtte- og  \r\n\r\n tilskudsordninger ikke i ganske særlige tilfælde og i en begrænset periode  \r\n\r\n kan retfærdiggøres, men fordi midlerne til udbetaling af støtte og tilskud  \r\n\r\n fundamentalt set kommer fra andre overskudsgivende virksomheder og  \r\n\r\n kanaliseres gennem det offentlige bureaukrati til modtagerne. Sagt med andre  \r\n\r\n ord, de personer og virksomheder, der er i stand til at skabe en  \r\n\r\n værditilvækst, som alle i samfundet har gavn af, tvinges gennem beskatning  \r\n\r\n til at aflevere en del til de virksomheder, der ikke kan eller er mindre gode  \r\n\r\n til at drive virksomhed. Samfundsøkonomisk var det bedst at lade  \r\n\r\n værditilvæksten blive hos de personer og virksomheder, der er økonomisk  \r\n\r\n sunde, og lade de virksomheder falde, som alene fungerer i kraft af  \r\n\r\n vedvarende støtte og tilskud. </P>  \r\n\r\n<P>Vil regeringen og et flertal i Folketinget yde støtte til jordbrugets  \r\n\r\n strukturudvikling og til økologisk jordbrug m.v., ydes denne støtte efter  \r\n\r\n mindretallets opfattelse bedst i form og i kraft af, at erhvervene lettes for  \r\n\r\n byrder både af skattemæssig og af administrativ art. </P>  \r\n\r\n<P>Mindretallet hilser derfor erhvervsministerens initiativ vedrørende  \r\n\r\n forenklinger og lettelser af administrative byrder for selvstændige  \r\n\r\n erhvervsdrivende velkommen og har bemærket, at de til formålet afsatte 100  \r\n\r\n mio. kr. blandt andet kommer 1.200 økologiske landbrug til gode i form af, at  \r\n\r\n de slipper for at betale skønnet 1,5 mio. kr. i afgift til staten for den  \r\n\r\n særlige økologikontrol. Det er den korrekte og bedste måde at støtte et  \r\n\r\n erhverv på. </P>  \r\n\r\n<P>Mindretallet kan heller ikke støtte, at de enkelte bestemmelser udformes  \r\n\r\n som bemyndigelsesbestemmelser. </P>  \r\n\r\n<P>Efter mindretallets opfattelse er det ligeledes uheldigt, at man i en tid,  \r\n\r\n hvor amternes arbejdsopgaver og amternes fortsatte eksistens er til  \r\n\r\n diskussion, pålægger amterne at administrere dele af loven som for eksempel  \r\n\r\n information og markedsføring, udarbejdelse af planer for  \r\n\r\n landbrug/miljø-indsatsen i den enkelte amtskommune, identifikation af egnede  \r\n\r\n projekter, indgåelse af aftaler med jordbrugerne, udbetaling af tilskud og  \r\n\r\n fremsættelse af krav om tilbagebetaling af tilskud i tilfælde af  \r\n\r\n misligholdelse af aftalerne. </P>  \r\n\r\n<P>Lovforslaget indeholder i § 18, stk. 2, kontrolbestemmelser og  \r\n\r\n bemyndigelser til ministeren, som efter mindretallets opfattelse er en  \r\n\r\n tilsidesættelse af grundlovens § 72. § 18, stk. 2, har følgende ordlyd:  \r\n\r\n &#187;Med henblik på at kontrollere gennemførte foranstaltninger efter loven  \r\n\r\n har landbrugs- og fiskeriministeren eller den, ministeren bemyndiger dertil,  \r\n\r\n mod behørig legitimation og uden retskendelse adgang til jordbrugsbedrifter  \r\n\r\n eller andre virksomheder, der drives af en fysisk eller juridisk person, der  \r\n\r\n har modtaget tilsagn om støtte efter loven, eller til bedrifter eller  \r\n\r\n virksomheder, som er autoriseret, anmeldt, godkendt eller kontrolleret i  \r\n\r\n medfør af § 6, stk. 1 eller 2. På tilsvarende måde har landbrugs- og  \r\n\r\n fiskeriministeren eller den, som ministeren bemyndiger dertil, adgang til  \r\n\r\n bedrifternes og virksomhedernes regnskaber, forretningsbøger m.v.&#171; </P>  \r\n\r\n<P>Mindretallet er af den generelle, principielle og bestemte opfattelse, at  \r\n\r\n den private ejendomsret er ukrænkelig, jf. grundlovens § 72, og det skal  \r\n\r\n respekteres. De hidtidige regler og bestemmelser har ikke givet anledning  \r\n\r\n til, at den private ejendomsret sættes ud af kraft. Der sker efter  \r\n\r\n mindretallets opfattelse i disse år en kedelig udvikling hen imod, at der i  \r\n\r\n lovforslag indsættes paragraffer, der tilsidesætter den private ejendomsret.  \r\n\r\n Den private ejendomsret er en afgørende forudsætning for hele opretholdelsen  \r\n\r\n af vores samfund. Den private ejendomsret er sikret i grundlovens § 72 og  \r\n\r\n skal opfattes som et bolværk mod unødig chikane og overgreb fra andre,  \r\n\r\n herunder offentlige myndigheder, og skal ikke tilsidesættes af smålige ønsker  \r\n\r\n om adgang til privat ejendom. Skulle der undtagelsesvis være behov for at  \r\n\r\n tiltvinge sig adgang til en ejendom, findes der i retsplejeloven udmærkede  \r\n\r\n regler herom, og sådan skal det fortsat være. </P>  \r\n\r\n<P>ÆndringsforslagAf <I>landbrugs- og fiskeriministeren,</I> tiltrådt af et  \r\n\r\n<I>flertal</I> (udvalget med undtagelse af FP): </P>  \r\n\r\n<P>Til § 3 <B>1)</B> Efter stk. 1 indsættes som nyt stykke: </P>  \r\n\r\n<P> <I>&#187;Stk. 2.</I> Landbrugs- og fiskeriministeren kan fastsætte regler  \r\n\r\n om, at amtsrådet kan yde tilskud til de foranstaltninger, der er omfattet af  \r\n\r\n stk. 1.&#171; </P>  \r\n\r\n<P>Stk. 2 bliver herefter stk. 3. </P>  \r\n\r\n<P>Til § 13 <B>2)</B> I <I>stk. 1</I> indsættes efter &#187;jf. dog&#171;:  \r\n\r\n &#187;§ 3, stk. 2, og&#171;. </P>  \r\n\r\n<P>Til § 16 <B>3)</B> I <I>stk. 3</I> indsættes efter &#187;ministerens  \r\n\r\n beføjelser efter&#171;: &#187;§ 3, stk. 1, og&#171;. </P>  \r\n\r\n<P>Til § 19 <B>4)</B> I <I>stk. 1</I> ændres &#187;forlangende&#171; til:  \r\n\r\n &#187;landbrugs- og fiskeriministerens forlangende, jf. dog § 16, stk.  \r\n\r\n 3,&#187;. </P>  \r\n\r\n<P> <B>5)</B> I <I>stk. 2</I> indsættes efter &#187;landbrugs- og  \r\n\r\n fiskeriministeren,&#187;: &#187;jf. dog § 16, stk. 3,&#187;. </P>  \r\n\r\n<P>Til § 20 <B>6)</B> Efter stk. 3 indsættes som nyt stykke: </P>  \r\n\r\n<P> <I>&#187;Stk. 4.</I> Landbrugs- og fiskeriministeren kan fastsætte regler  \r\n\r\n om, at amtsrådet, kommunalbestyrelsen eller private organisationer kan udøve  \r\n\r\n ministerens beføjelser efter stk. 1 og 2.&#171; </P>  \r\n\r\n<P>Bemærkninger </P>  \r\n\r\n<P>Til nr. 1 og 3Baggrunden for ændringsforslagene. </P>  \r\n\r\n<P>Hensigten med ændringsforslagene er at tilvejebringe hjemmel til at  \r\n\r\n udlægge administrationen af landbrug/miljø-ordningerne, miljøvenlige  \r\n\r\n jordbrugsforanstaltninger og demonstrationsprojekter til amtsrådene med  \r\n\r\n henblik på at få størst mulig miljøeffekt af ordningerne. Ændringsforslagene  \r\n\r\n vil ikke medføre ændringer i ordningernes indhold, herunder betingelserne for  \r\n\r\n at opnå tilskud. </P>  \r\n\r\n<P>Efter aftale mellem landbrugs- og fiskeriministeren og miljø- og  \r\n\r\n energiministeren nedsattes den 14. august 1995 et udvalg om natur, miljø og  \r\n\r\n EU's landbrugspolitik. Udvalget fik til opgave at undersøge mulighederne for  \r\n\r\n en højere grad af harmoni mellem hensynet til miljøet og naturen og den  \r\n\r\n fælles landbrugspolitik. </P>  \r\n\r\n<P>Betænkning fra udvalget om natur, miljø og EU's landbrugspolitik  \r\n\r\n (betænkning nr. 1309) blev afgivet den 5. januar 1996. </P>  \r\n\r\n<P>I betænkningen foreslår udvalget en række ændringer af  \r\n\r\n landbrugspolitikken, som Danmark kan gennemføre på kort eller lidt længere  \r\n\r\n sigt, herunder en række forslag til ændringer, som Danmark skal arbejde for i  \r\n\r\n EU. </P>  \r\n\r\n<P>Udvalget har bl.a. set nærmere på landbrug/miljø-ordningerne. Disse  \r\n\r\n ordninger administreres i dag af Landbrugs- og Fiskeriministeriets  \r\n\r\n Strukturdirektorat for Landbrug og Fiskeri (Strukturdirektoratet). Det er  \r\n\r\n udvalgets opfattelse, at en større positiv virkning for miljø og natur - og  \r\n\r\n dermed også for friluftslivet - vil kunne opnås gennem en større grad af  \r\n\r\n målretning og koordinering af de enkelte instrumenter. Udvalget foreslår i  \r\n\r\n den forbindelse, at der ydes tilskud inden for rammerne af et regionalt eller  \r\n\r\n lokalt baseret landbrug/miljø-projekt. Et sådant projekt er en koordineret  \r\n\r\n indsats til beskyttelse af miljø og natur inden for et nærmere afgrænset  \r\n\r\n geografisk område baseret på identificerede miljø- og naturproblemer. </P>  \r\n\r\n<P>På denne baggrund foreslår udvalget, at tilskudsadministrationen og  \r\n\r\n kontakten til jordbrugerne i landbrug/miljø-ordningerne fremover skal  \r\n\r\n varetages af amtskommunerne med henblik på en opsøgende og koordineret  \r\n\r\n indsats til beskyttelse af miljø og natur. Ved udlægning af administrationen  \r\n\r\n udvides amtskommunernes rolle med identifikation af egnede projekter, sikring  \r\n\r\n af tilslutning blandt de berørte jordbrugere samt indgåelse og  \r\n\r\n vedligeholdelse af landbrug/miljø-aftaler med de enkelte jordbrugere. Hertil  \r\n\r\n kommer udbetaling af tilskud og medvirken ved evaluering af ordningerne. </P>  \r\n\r\n<P>Med henblik på at gennemføre denne del af udvalgets anbefalinger søges der  \r\n\r\n med ændringsforslagene skabt hjemmel til, at amtsrådene kan udøve landbrugs-  \r\n\r\n og fiskeriministerens beføjelser i henhold til lovforslagets § 3, stk. 1, og  \r\n\r\n de tilhørende bestemmelser i kapitel 7 og 8. </P>  \r\n\r\n<P>Udlægningen af administrationen af landbrug/miljø-ordningerne til  \r\n\r\n amtskommunerne skal godkendes af Kommissionen. </P>  \r\n\r\n<P>Finansudvalget har ved Akt 204 af 20. marts 1996 tiltrådt, at Landbrugs-  \r\n\r\n og Fiskeriministeriet afholder udgifter til dækning af amtskommunernes  \r\n\r\n administrationsudgifter i forbindelse med, at amtskommunerne i en  \r\n\r\n overgangsperiode på vegne af Strukturdirektoratet udfører et opsøgende  \r\n\r\n arbejde med henblik på at forberede aftaler om miljøvenlige  \r\n\r\n jordbrugsforanstaltninger mellem jordbrugerne og Strukturdirektoratet. </P>  \r\n\r\n<P>Ændringsforslagenes administrative konsekvenser. </P>  \r\n\r\n<P>Følgende opgaver under landbrug/miljø-ordningerne forventes udlagt til  \r\n\r\n amtskommunerne: Information og markedsføring, udarbejdelse af planer for  \r\n\r\n landbrug/miljø-indsatsen i den enkelte amtskommune, identifikation af egnede  \r\n\r\n projekter, indgåelse af aftaler med jordbrugerne, udbetaling af tilskud samt  \r\n\r\n fremsættelse af krav om tilbagebetaling af tilskud i tilfælde af  \r\n\r\n misligholdelse af aftalerne. </P>  \r\n\r\n<P>Følgende opgaver skal varetages af Landbrugs- og Fiskeriministeriet med  \r\n\r\n tilhørende institutioner: Regeludstedelse, information, overordnet  \r\n\r\n budgettering, rammestyring af EU-medfinansieringen, hjemtagning af  \r\n\r\n EU-medfinansiering efter anmodning fra amtskommunerne, kontrol, herunder  \r\n\r\n revision af den amtskommunale administration af landbrug/miljø-ordningerne,  \r\n\r\n udarbejdelse af programændringer samt i samarbejde med amtskommunerne  \r\n\r\n evaluering af landbrug/miljø-ordningerne. </P>  \r\n\r\n<P>Det bemærkes, at Strukturdirektoratet fortsat skal udbetale tilskud i  \r\n\r\n henhold til de tilsagn, der ydes under de miljøvenlige  \r\n\r\n jordbrugsforanstaltninger, frem til udlægningen effektueres. </P>  \r\n\r\n<P>I forbindelse med udlægningen er det hensigten at yde amtskommunerne  \r\n\r\n kompensation over bloktilskuddet for de ekstra administrationsudgifter. </P>  \r\n\r\n<P>Amtskommunernes administrationsudgifter skønnes at være størst i de første  \r\n\r\n år efter udlægningen, hvor arbejdet hovedsagelig vil bestå i opsøgende  \r\n\r\n virksomhed og udarbejdelse af aftaler med jordbrugerne. I de efterfølgende år  \r\n\r\n vil administrationen hovedsagelig bestå af udbetaling af tilskud. </P>  \r\n\r\n<P>Kompensationen vil blive fastlagt og gennemført efter reglerne om Det  \r\n\r\n Udvidede Totalbalanceprincip, når landbrug/miljø-ordningernes indhold er  \r\n\r\n nærmere tilrettelagt, jf. blandt andet betænkning nr. 1309 fra udvalget om  \r\n\r\n natur, miljø og EU's landbrugspolitik. </P>  \r\n\r\n<P>Administrationen af landbrug/miljø-ordningerne forventes udlagt til  \r\n\r\n amtskommunerne i begyndelsen af 1997. </P>  \r\n\r\n<P>Med udlægningen af administrationen til amtskommunerne kan der forventes  \r\n\r\n en besparelse i Strukturdirektoratet på to årsværk i forhold til den  \r\n\r\n nuværende normering, idet landbrug/miljø-ordningerne fortsat vil være en  \r\n\r\n integreret del af landbrugspolitikken med administrative og kontrolmæssige  \r\n\r\n opgaver, der fortsat skal varetages af Strukturdirektoratet. </P>  \r\n\r\n<P>Ændringsforslagenes statsfinansielle konsekvenser. </P>  \r\n\r\n<P>Det forventes, at den nationale medfinansiering tilvejebringes dels af  \r\n\r\n Landbrugs- og Fiskeriministeriet og dels af amtskommunerne med udgangspunkt i  \r\n\r\n de planlagte og gennemførte landbrug/miljø-ordninger. </P>  \r\n\r\n<P>Landbrugs- og Fiskeriministeriet vil yde amtskommunerne kompensation over  \r\n\r\n bloktilskuddet for Landbrugs- og Fiskeriministeriets del af den nationale  \r\n\r\n finansiering af landbrug/miljø-ordningerne. </P>  \r\n\r\n<P>Kompensationen vil blive fastlagt og gennemført efter reglerne om Det  \r\n\r\n Udvidede Totalbalanceprincip, når ordningernes indhold er nærmere  \r\n\r\n tilrettelagt, jf. blandt andet anbefalingerne i betænkning nr. 1309, og når  \r\n\r\n de finansielle rammer, herunder rammerne for EU-medfinansieringen, for de  \r\n\r\n kommende år er fastlagt. </P>  \r\n\r\n<P>Det forudsættes, at amtskommunerne via Strukturdirektoratet hjemtager  \r\n\r\n EU-medfinansieringen. Det er hensigten, at budgetrammerne for  \r\n\r\n EU-medfinansieringen fordeles til amtskommunerne med udgangspunkt i den  \r\n\r\n enkelte amtskommunes andel af det samlede landbrugsareal. </P>  \r\n\r\n<P>Med henblik på at sikre opnåelsen af det forudsatte aktivitetsniveau og de  \r\n\r\n miljøpolitiske målsætninger kan Landbrugs- og Fiskeriministeriet foretage  \r\n\r\n evalueringer af landbrug/miljø-ordningernes indhold og gennemførelse. </P>  \r\n\r\n<P>Ændringsforslagenes erhvervsøkonomiske </P>  \r\n\r\n<P>konsekvenser. </P>  \r\n\r\n<P>Ændringsforslagene skønnes ikke at have erhvervsøkonomiske konsekvenser.  \r\n\r\n</P>  \r\n\r\n<P>Ændringsforslagenes miljømæssige konsekvenser. </P>  \r\n\r\n<P>Med ændringsforslagene skabes der mulighed for en større grad af  \r\n\r\n målretning og koordination af landbrug/miljø-ordningerne, herunder at  \r\n\r\n tilskuddene ydes inden for rammerne af et regionalt eller lokalt baseret  \r\n\r\n landbrug/miljø-projekt. Med ændringsforslagene kan der derfor forventes en  \r\n\r\n større positiv miljømæssig effekt. </P>  \r\n\r\n<P>Ad nr. 1 </P>  \r\n\r\n<P>Hensigten med bestemmelsen er at skabe hjemmel til, at amtsrådet kan yde  \r\n\r\n tilskud af egne midler til de i lovforslagets § 3, stk. 1, nævnte  \r\n\r\n foranstaltninger. </P>  \r\n\r\n<P>Ad nr. 3 </P>  \r\n\r\n<P>Hensigten med ændringsforslaget er at skabe hjemmel til, at landbrugs- og  \r\n\r\n fiskeriministeren kan udlægge beføjelsen til at yde tilskud til de i  \r\n\r\n lovforslagets § 3, stk. 1, nævnte foranstaltninger til amtsrådene. </P>  \r\n\r\n<P>Til nr. 2 Ændringsforslaget er en konsekvens af ændringsforslag nr. 1.  \r\n\r\n</P>  \r\n\r\n<P>Til nr. 4-6 Ændringsforslagene er en konsekvens af ændringsforslag nr. 3.  \r\n\r\n</P>  \r\n\r\n<P>Erling Christensen (S) Peter Christensen (S) Eva Fatum (S) Erik Mortensen  \r\n\r\n (S) Frederik Nørgaard (S) Kristen Touborg (SF) nfmd. <I>Vibeke Peschardt (RV)  \r\n\r\n Bent Hindrup Andersen (EL) Ole Vagn Christensen (S) Christian Mejdahl (V)  \r\n\r\n Bodil Thrane (V) Mariann Fischer Boel (V)</I> fmd. <I>Kim Mouritsen (V) Lene  \r\n\r\n Espersen (KF) Henning Grove (KF) Peder Sønderby (V) Niels Højland (FP)  \r\n\r\n</I></P>  \r\n\r\n<P>Centrum-Demokraterne og Dansk Folkeparti havde ikke medlemmer i udvalget.  \r\n\r\n</P>  \r\n\r\n<P> <B>Bilag </B></P>  \r\n\r\n<P>Nogle af udvalgets spørgsmål til landbrugs- og fiskeriministeren og dennes  \r\n\r\n svar herpå </P>  \r\n\r\n<P> <I>Spørgsmål 2:</I>  </P>  \r\n\r\n<P>&#187;Ministeren gav under 1. behandling tilsagn om, at ændringer i  \r\n\r\n EU-ordningerne vil blive forelagt Landbrugs- og Fiskeriudvalget, førend der  \r\n\r\n sker ændringer i bekendtgørelserne. Ministeren bedes uddybe, hvorledes denne  \r\n\r\n forelæggelse vil ske. Hvilken procedure tænker ministeren sig at anvende, og  \r\n\r\n hvilke dokumenter vil udvalget få forelagt, og inden for hvilke frister vil  \r\n\r\n denne forelæggelse skulle foregå?&#187; </P>  \r\n\r\n<P> <I>Svar:</I>  </P>  \r\n\r\n<P>Større ændringer i støtteordningerne m.v. samt helt nye støtteordninger  \r\n\r\n vil, som jeg oplyste under 1. behandling, fortsat kræve lovændringer. </P>  \r\n\r\n<P>For så vidt angår ændringer på bekendtgørelsesniveau vil bekendtgørelsen,  \r\n\r\n såfremt ændringerne er en følge af ændringer i den tilgrundliggende  \r\n\r\n forordning, blive fremsendt til Folketingets Landbrugs- og Fiskeriudvalg.  \r\n\r\n Dette vil ske i så god tid som muligt inden udstedelsen af bekendtgørelsen.  \r\n\r\n</P>  \r\n\r\n<P>De tilgrundliggende forordningsændringer vil blive fremsendt sammen med  \r\n\r\n bekendtgørelsesudkastet. </P>  \r\n\r\n<P>Bekendtgørelsesudkastene vil først blive fremsendt til udvalget, når de  \r\n\r\n foreligger i en endelig form, det vil sige, efter at erhvervets  \r\n\r\n organisationer og eventuelt andre høringspartnere har afgivet deres  \r\n\r\n bemærkninger, og bekendtgørelsesudkastene eventuelt er ændret som følge af  \r\n\r\n høringen af erhvervets organisationer m.fl. </P>  \r\n\r\n<P> <I>Spørgsmål 24:</I>  </P>  \r\n\r\n<P>&#187;Udvalget anmoder om ministerens kommentar til henvendelsen af 31.  \r\n\r\n januar 1996 fra De danske Landboforeninger, jf. bilag 6.&#171; </P>  \r\n\r\n<P> <I>Svar: </I></P>  \r\n\r\n<P>1. Vedrørende ministerens bemyndigelser. </P>  \r\n\r\n<P>Der henvises til besvarelsen af spørgsmål 2. </P>  \r\n\r\n<P> <I>2. Vedrørende sagkyndig bistand til ansøger.</I> Der henvises til </P>  \r\n\r\n<P>besvarelsen af spørgsmål 12 og 13. </P>  \r\n\r\n<P> <I>3. Vedrørende kontrolbestemmelser.</I>  </P>  \r\n\r\n<P>Jeg er enig med De danske Landboforeninger og Dansk Familielandbrug i, at  \r\n\r\n det er vigtigt, at kontrollen tilrettelægges således, at den er til mindst  \r\n\r\n mulig gene for den kontrollerede. </P>  \r\n\r\n<P>Kontrol på stedet varsles defor som hovedregel forud og gennemføres  \r\n\r\n normalt ikke, uden at støttemodtager eller dennes repræsentant er til stede.  \r\n\r\n Det kan dog for at undgå, at formålet med kontrollen forspildes, være  \r\n\r\n nødvendigt med uanmeldte kontrolbesøg, ligesom der direkte i den forordning,  \r\n\r\n der ligger til grund for ordningen, kan være krav om, at en vis andel af  \r\n\r\n kontrollen skal ske uanmeldt. Kontrollen nødvendiggør kun i visse tilfælde  \r\n\r\n adgang til jordbrugsbedriftens egentlige beboelsesrum, f.eks. for at få  \r\n\r\n adgang til jordbrugerens regnskabsmateriale med tilhørende  \r\n\r\n dokumentationsmateriale. </P>  \r\n\r\n<P>Der henvises endvidere til besvarelsen af spørgsmål 17. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "11/06/1996"
        },
        {
            "displayName": "Accession",
            "displayValue": "199514K00109"
        },
        {
            "displayName": "Entydig dokumentidentifikation",
            "displayValue": "CL006522"
        },
        {
            "displayName": "Dato for førstegangsindlæggelse",
            "displayValue": "11/06/1996"
        },
        {
            "displayName": "Dato for indlæggelse",
            "displayValue": "11/06/1996"
        },
        {
            "displayName": "Dokumenttype",
            "displayValue": "Betænkning  over lovforslag"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "109"
        },
        {
            "displayName": "År for udstedelse",
            "displayValue": "1995"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}