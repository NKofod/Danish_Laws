{
    "id": 105498,
    "title": "1990 BR 7    <B>BERETNING</B>  VEDRØRENDE INSTITUTIONER I EN NY SIKKERHEDSORDNING    NR 7 1990-91, 2. SAMLING ",
    "documentTypeId": "370",
    "isSagsforlobPeriodValid": false,
    "shortName": "1990/2 BR 7",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BR 7 </P>  \r\n\r\n<P></P>  \r\n\r\n<P> <B>Beretning</B>  vedrørende institutioner i en ny sikkerhedsordning <BR>  \r\n\r\n Nr 7 1990-91, 2. samling </P>  \r\n\r\n<P></P>  \r\n\r\n<P>Afgivet af Udvalget vedrørende Dansk Sikkerhedspolitik </P>  \r\n\r\n<P></P>  \r\n\r\n<P>Afgivet: 19910624 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Udvalget har behandlet beretningens emner på to møder, og har </P>  \r\n\r\n<P>herunder stillet spørgsmål til udenrigsministeren og </P>  \r\n\r\n<P>forsvarsministeren, som er besvaret i et samråd 2. maj 1991. </P>  \r\n\r\n<P>På denne baggrund ønsker et <I>mindretal</I> (Socialdemokratiets og Det  \r\n\r\n Radikale Venstres medlemmer af udvalget) at udtale følgende: </P>  \r\n\r\n<P> <I>Kapitel 1. Indledning </I></P>  \r\n\r\n<P> Internationalt samarbejde vokser stadig i betydning. Sikkerhed kan kun  \r\n\r\n skabes i fællesskab og kun ved at bygge på et bredt sikkerhedsbegreb, der  \r\n\r\n inddrager politiske, sociale, kulturelle og økonomiske forhold - såvel som  \r\n\r\n militære. Sikkerhedspolitik bør tilsvarende føres med en bred vifte af  \r\n\r\n midler. </P>  \r\n\r\n<P>USA og Sovjetunionen spiller hver på sin måde fortsat en vigtig rolle for  \r\n\r\n Europas sikkerhed. En sikkerhedsordning, der udelukker disse to lande, vil  \r\n\r\n ikke være stabil. De vigtigste institutioner i en sådan bred ordning af  \r\n\r\n sikkerhed i fremtiden er derfor FN, CSCE, NATO og EF. </P>  \r\n\r\n<P> <I>Kapitel 2. FN som garant for den globale sikkerhed </I></P>  \r\n\r\n<P> FN har siden sin oprettelse i 1945 været afskåret fra at opfylde sin  \r\n\r\n vigtigste målsætning om at skabe global fred. Årsagerne skal bl.a. findes i  \r\n\r\n modsætningerne mellem Øst og Vest samt Nord og Syd. Med den kolde krigs ophør  \r\n\r\n er der nu en mulighed for, at FN kan komme til at spille den rolle,  \r\n\r\n organisationen var tiltænkt. </P>  \r\n\r\n<P>I en tid, hvor sikkerhed ikke alene defineres militært, er FN's meget  \r\n\r\n brede emneområde vigtig. Organisationen har mulighed for at koordinere en  \r\n\r\n global indsats inden for flere områder. </P>  \r\n\r\n<P>Golf-krigen illustrerede både FN's styrke og svaghed. Det lykkedes i  \r\n\r\n Sikkerhedsrådet at få tilslutning til en række resolutioner, der fordømte  \r\n\r\n Iraks invasion af Kuwait. Mere afgørende var det, at FN's mulighed for at  \r\n\r\n gennemføre en økonomisk blokade og at gribe militært ind i en konflikt blev  \r\n\r\n afprøvet for første gang med billigelse af samtlige permanente medlemmer af  \r\n\r\n Sikkerhedsrådet. Netop den militære indsats i Golf-krigen afslørede samtidig  \r\n\r\n FN's svaghed. Organisationen er ikke i besiddelse af et militært  \r\n\r\n kommandosystem, som aktivt kan bekæmpe aggression, men er afhængig af  \r\n\r\n medlemmernes egne militære styrker og officerer. Desuden er den mulighed, som  \r\n\r\n findes i FN-pagtens artikel 43 for at indgå sådanne aftaler med  \r\n\r\n medlemsstaterne, hidtil ikke forsøgt udnyttet. </P>  \r\n\r\n<P>For at leve op til fremtidens krav bør det nu overvejes at give FN's  \r\n\r\n militære stabskomite mulighed for at udfylde de funktioner, der er forudset i  \r\n\r\n FN-pagtens kapitel 7, artikel 45-47. </P>  \r\n\r\n<P>En udløber af Golf-krigen - Saddam Husseins forfølgelse af det kurdiske  \r\n\r\n mindretal i Irak - demonstrerede en yderligere svaghed ved FN. FN kunne ikke  \r\n\r\n iværksætte beskyttelse over for kurderne i Irak. Opgaven har været overladt  \r\n\r\n en række vestlige lande, der selv har taget initiativ til en indsats. I  \r\n\r\n fremtiden er det vigtigt, at FN beslutter, om et medlemslands suverænitet  \r\n\r\n skal tilsidesættes. </P>  \r\n\r\n<P>Mindretallet opfordrer regeringen til aktivt at arbejde for, at disse  \r\n\r\n formelle muligheder bliver en realitet, jf. at udvalget har anmodet Det  \r\n\r\n Sikkerheds- og Nedrustningspolitiske Udvalg (SNU) om at analysere  \r\n\r\n mulighederne herfor. </P>  \r\n\r\n<P> <I>Kapitel 3. Yderligere styrkelse af CSCE </I></P>  \r\n\r\n<P> Ved CSCE-topmødet i Paris i november 1990 blev de første skridt i retning  \r\n\r\n af en institutionalisering af CSCE-processen taget. Det blev vedtaget at  \r\n\r\n oprette et konfliktforebyggelsescenter i Wien, et sekretariat i Prag samt et  \r\n\r\n valgobservationskontor i Warszawa. Endvidere blev det besluttet, at  \r\n\r\n medlemslandenes stats- og regeringsledere skal mødes hvert andet år med  \r\n\r\n henblik på overordnede politiske drøftelser, og at udenrigsministrene skal  \r\n\r\n mødes een gang årligt. Ved CSCE-konferencen i Madrid i april 1991 blev det  \r\n\r\n besluttet at oprette en parlamentarisk forsamling. </P>  \r\n\r\n<P>Mindretallet fastholder, at målet må være en institutionalisering af  \r\n\r\n processen efter de retningslinjer, udvalget fastslog i sin beretning af 15.  \r\n\r\n november 1990. Det indebærer bl.a., at organisationen skal have mulighed for  \r\n\r\n at opstille fredsbevarende styrker. </P>  \r\n\r\n<P>Mindretallet opfordrer regeringen til at arbejde aktivt for, at de  \r\n\r\n eksisterende institutioner tilføres de nødvendige ressourcer med henblik på  \r\n\r\n effektivt at kunne løse de opgaver, de er pålagt.  \r\n\r\n Konfliktforebyggelsescentret i Wien er f.eks. på nuværende tidspunkt ikke i  \r\n\r\n stand til effektivt at verificere, at indgåede aftaler overholdes. </P>  \r\n\r\n<P>Forhandlingerne om konventionel nedrustning i Europa (CFE) - der foregik  \r\n\r\n inden for rammerne af CSCE-processen - blev afsluttet i efteråret 1990 efter  \r\n\r\n over et års forhandlinger. Aftalen - der er den hidtil største  \r\n\r\n nedrustningsaftale - er indgået, men mangler endnu at blive ratificeret. Det  \r\n\r\n er i perioden efter aftalens indgåelse blevet klart, at Sovjetunionen  \r\n\r\n forsøgte at omgå aftalens bestemmelser, og det er baggrunden for den  \r\n\r\n manglende ratifikation. </P>  \r\n\r\n<P>Mindretallet opfordrer regeringen til aktivt at arbejde for, at vilkårene  \r\n\r\n for ratifikation af CFE-aftalen tilvejebringes hurtigst muligt. Når aftalen  \r\n\r\n er på plads, bør der påbegyndes forhandlinger om at reducere antallet af  \r\n\r\n soldater og kortrækkende atomvåben (SNF) i Europa. Kun herved kan den  \r\n\r\n militære stabilitet sikres effektivt. </P>  \r\n\r\n<P> <I>Kapitel 4. NATO skal tilpasses den nye sikkerhedspolitiske situation  \r\n\r\n</I></P>  \r\n\r\n<P> Et af de væsentlige resultater af den kolde krigs afvikling er, at  \r\n\r\n trusselsbilledet er ændret markant. Warszawapagten er opløst, og en sovjetisk  \r\n\r\n invasion af Vesteuropa forekommer utænkelig. Det nye verdensbillede må  \r\n\r\n naturligvis medføre ændringer i NATO og giver i de kommende år grundlag for  \r\n\r\n lavere udgifter til militære formål. </P>  \r\n\r\n<P>Mindretallet opfordrer regeringen til at arbejde aktivt for, at NATO  \r\n\r\n tilpasser sig den nye sikkerhedspolitiske situation i Europa (jf.  \r\n\r\n London-deklarationen). Dette må indebære, at NATO's politiske opgaver med at  \r\n\r\n skabe sikkerhed og samarbejde i Europa får forholdsvis større vægt og de rent  \r\n\r\n militære funktioner forholdsvis mindre vægt. </P>  \r\n\r\n<P>Som et led i dette må NATO invitere de central- og østeuropæiske lande  \r\n\r\n samt Sovjetunionen til at deltage i drøftelser af politiske og militære  \r\n\r\n spørgsmål af fælles interesse. Det første skridt er allerede taget med  \r\n\r\n beslutningen om at knytte ambassadører fra de central- og østeuropæiske lande  \r\n\r\n samt Sovjetunionen til NATO's hovedkvarter. </P>  \r\n\r\n<P>Den Nordatlantiske Forsamlings beslutning om at knytte visse østeuropæiske  \r\n\r\n lande til sig som associerede parter er et andet positivt udtryk for sådanne  \r\n\r\n bestræbelser. </P>  \r\n\r\n<P>Samtidig bør NATO revidere de militære strategier, der ligger til grund  \r\n\r\n for alliancens indsats. Der tænkes her bl.a. på strategien om det fremskudte  \r\n\r\n forsvar samt &#187;flexible-response&#171;-strategien, herunder NATO's  \r\n\r\n atomvåbenpolitik. </P>  \r\n\r\n<P>I takt med nedrustningen - og de derved reducerede nationale forsvar -  \r\n\r\n bliver det aktuelt at opbygge multinationale styrker med henblik på bedre  \r\n\r\n konfliktstyring. NATO har allerede i kraft af det såkaldte  \r\n\r\n &#187;brandkorps&#171; en sådan enhed, men opstillingen af yderligere enheder  \r\n\r\n overvejes. </P>  \r\n\r\n<P>Danmark har i enhedskommandoen (BALTAP) gode erfaringer med militært  \r\n\r\n samarbejde med andre nationer. Multinationale styrker kan have en  \r\n\r\n konfliktdæmpende funktion. </P>  \r\n\r\n<P>Mindretallet ser ingen principielle problemer i, at Danmark deltager i  \r\n\r\n multinationale styrker, så længe disse ikke kan operere uden for det i  \r\n\r\n NATO-traktaten fastlagte område, og så længe det stadig er en suveræn dansk  \r\n\r\n beslutning, om Danmark vil deltage eller ej. </P>  \r\n\r\n<P>USA kan forventes at afvikle en del af sit militære engagement i Europa  \r\n\r\n som følge af ønsket om forsvarsbesparelser. Udvalget vedrørende Dansk  \r\n\r\n Sikkerhedspolitik er indstillet på, at styrke den europæiske søjle inden for  \r\n\r\n NATO, men på en sådan måde, at det ikke svækker USA's politiske engagement i  \r\n\r\n Europa. </P>  \r\n\r\n<P> <I>Kapitel 5. Tættere udenrigs- og sikkerhedspolitisk samarbejde i EF  \r\n\r\n</I></P>  \r\n\r\n<P> Siden 1985 har EF bevæget sig i retning af en stadig tættere integration.  \r\n\r\n Regeringskonferencen vedrørende en politisk union har således også inddraget  \r\n\r\n spørgsmålet om fælles udenrigs- og sikkerhedspolitik. Det har været forslået,  \r\n\r\n at der gennemføres en fælles politik på følgende områder: </P>  \r\n\r\n<P>- industriel og teknologisk våbensamarbejde, </P>  \r\n\r\n<P>- overførsel af militærteknologi til tredjelande, kontrol med våbeneksport  \r\n\r\n og spørgsmål vedrørende ikkespredning, </P>  \r\n\r\n<P>- våbenkontrol, forhandlinger om nedrustning og foranstaltninger med  \r\n\r\n henblik på gensidig bistand, især inden for rammerne af CSCE, og </P>  \r\n\r\n<P>- deltagelse i fredsbevarende aktioner og humanitære interventioner. </P>  \r\n\r\n<P>Mindretallet finder, at den fælles udenrigs- og sikkerhedspolitik bør  \r\n\r\n omfatte alle aspekter, hvorom enighed opnås mellem medlemsstaterne. Alle  \r\n\r\n beslutninger på det udenrigs- og sikkerhedspolitiske område skal træffes i  \r\n\r\n enighed. </P>  \r\n\r\n<P>En fælles forsvarspolitik ville kunne betyde, at lande, der er neutrale i  \r\n\r\n dag, ville blive afskåret fra medlemskab. Mindretallet finder derfor, at  \r\n\r\n forsvarspolitik ikke hører til i EF, men i de respektive forsvarsalliancer,  \r\n\r\n for Danmarks vedkommende i NATO. </P>  \r\n\r\n<P> <I>Kapitel 6. Nej til dansk medlemskab af Vestunionen (WEU) </I></P>  \r\n\r\n<P> Den Vesteuropæiske Union (WEU) har aldrig spillet nogen reel  \r\n\r\n sikkerhedspolitisk rolle og har hidtil højst fungeret som et forum for  \r\n\r\n udveksling af synspunkter. </P>  \r\n\r\n<P>Danmark har som observatør fulgt udviklingen i WEU. Vedtagelsen af  \r\n\r\n Haag-platformen i 1987 og ikke mindst WEU's atomvåbenpolitik - som er mere  \r\n\r\n konservativ end NATO's - og WEU's erklærede målsætning om at indsætte  \r\n\r\n militære styrker uden for NATO's område er forhindringer for dansk  \r\n\r\n medlemskab. </P>  \r\n\r\n<P>Denne målsætning blev markeret i forbindelse med krigen mellem Iran og  \r\n\r\n Irak, hvor der fra efteråret 1987 til afslutningen på krigen i 1988 var et  \r\n\r\n samarbejde mellem WEU's medlemmer om at yde beskyttelse til tankskibe i  \r\n\r\n området. WEU har ligeledes koordineret medlemmernes indsats i Golf-krigen.  \r\n\r\n Der var dog kun tale om en politisk koordination, mens den faktiske militære  \r\n\r\n koordination skete multilateralt eller direkte med USA. Værdien af WEU har  \r\n\r\n derfor mere ligget på det symbolske plan end på det rent praktiske. </P>  \r\n\r\n<P>Mindretallet mener, at det er afgørende, at det sikres: </P>  \r\n\r\n<P>- at et europæisk samarbejde ikke må svække båndene over Atlanten, men  \r\n\r\n tværtimod kommer til at styrke alliancen som enhed </P>  \r\n\r\n<P>- at der ikke oprettes parallelle militære styrke- eller  \r\n\r\n kommandostrukturer til dem, der findes i NATO </P>  \r\n\r\n<P>- at WEU-samarbejdet ikke kommer til at indebære, at NATO bliver stillet  \r\n\r\n over for synspunkter, der ikke lader sig ændre, når der skal træffes  \r\n\r\n beslutninger </P>  \r\n\r\n<P>- at der bliver den størst mulige gennemsigtighed i arbejdet i de to  \r\n\r\n organisationer </P>  \r\n\r\n<P>- at det europæiske forsvarssamarbejde ikke marginaliserer de europæiske  \r\n\r\n NATO-allierede, der ikke er med i EF og/eller WEU. </P>  \r\n\r\n<P>Mindretallet er endelig af den opfattelse, at Danmarks forsvarspolitiske  \r\n\r\n interesser bedst tilgodeses med NATO-medlemskabet, og at det ikke er aktuelt  \r\n\r\n med dansk medlemskab af WEU. </P>  \r\n\r\n<P>* </P>  \r\n\r\n<P>Et <I>andet mindretal</I> (Det Konservative Folkepartis, Venstres og  \r\n\r\n Centrum-Demokraternes medlemmer af udvalget) kan tilslutte sig foranstående  \r\n\r\n med følgende ændringer: </P>  \r\n\r\n<P>Kapitel 4, 1. afsnit, udformes således: </P>  \r\n\r\n<P>&#187;Et af de væsentlige resultater af den kolde krigs afvikling er, at  \r\n\r\n trusselsbilledet er ændret markant. Warszawapagten er opløst, og en sovjetisk  \r\n\r\n invasion af Vesteuropa forekommer utænkelig. Det nye verdensbillede må  \r\n\r\n naturligvis medføre ændringer i NATO.&#171;, </P>  \r\n\r\n<P>Kapitel 5, hvor de to sidste afsnit udformes således: </P>  \r\n\r\n<P>&#187;Mindretallet finder, at den fælles udenrigs- og sikkerhedspolitik i  \r\n\r\n princippet bør omfatte alle aspekter, hvorom enighed opnås mellem  \r\n\r\n medlemsstaterne. </P>  \r\n\r\n<P>Egentligt militært samarbejde skal foregå i de hertil hørende  \r\n\r\n alliancestrukturer, idet medlemsstaternes eksisterende forpligtelser på  \r\n\r\n forsvarsområdet respekteres. Rådet etablerer med enstemmighed den fælles  \r\n\r\n udenrigs- og sikkerhedspolitik.&#171;, </P>  \r\n\r\n<P>Kapitel 6, hvor kapiteloverskriften og de to første afsnit udformes  \r\n\r\n således: </P>  \r\n\r\n<P> <I>&#187;Kapitel 6. Den Vesteuropæiske Union (WEU) </I></P>  \r\n\r\n<P> Den Vesteuropæiske Union (WEU) har hidtil ikke spillet nogen væsentlig  \r\n\r\n sikkerhedspolitisk rolle, men har overvejende fungeret som et forum for  \r\n\r\n udveksling af synspunkter. </P>  \r\n\r\n<P>Danmark har som observatør fulgt udviklingen i WEU. Vedtagelsen af  \r\n\r\n Haag-platformen i 1987 om WEU's atomvåbenpolitik og WEU's målsætning om at  \r\n\r\n være ramme for medlemslandenes indsættelse af militære styrker uden for  \r\n\r\n NATO's område har været centrale spørgsmål i den danske diskussion om  \r\n\r\n medlemskab.&#171;, </P>  \r\n\r\n<P>og hvor det sidste afsnit i kapitel 6 udformes således: </P>  \r\n\r\n<P>&#187;Danmarks forsvarspolitiske interesser tilgodeses bedst med  \r\n\r\n NATO-medlemskabet. Mindretallet har med tilfredshed noteret sig, at  \r\n\r\n NATO-udenrigsministermødet i København i juni 1991 førte til enighed i  \r\n\r\n alliancen om retningslinier for WEU's fremtidige rolle, som svarer til det  \r\n\r\n foranstående. Mindretallet noterer sig også, at Norge har henvendt sig til  \r\n\r\n WEU med henblik på en nærmere politisk kontakt. Selv om de aktuelle  \r\n\r\n drøftelser ikke kræver dansk stillingtagen til spørgsmålet om medlemskab af  \r\n\r\n WEU, finder mindretallet, at Danmark bør holde tæt politisk kontakt med WEU  \r\n\r\n med henblik på at følge den videre udvikling.&#171; </P>  \r\n\r\n<P>* </P>  \r\n\r\n<P>Et <I>tredje mindretal</I> (Socialistisk Folkepartis medlem af udvalget)  \r\n\r\n finder, at internationalt samarbejde vokser stadig i betydning. Sikkerhed kan  \r\n\r\n kun skabes i fællesskab og kun ved at bygge på et bredt sikkerhedsbegreb, der  \r\n\r\n inddrager politiske, sociale, kulturelle og økonomiske forhold - såvel som  \r\n\r\n militære. Sikkerhedspolitik bør tilsvarende føres med en bred vifte af  \r\n\r\n midler. </P>  \r\n\r\n<P>USA og Sovjetunionen spiller hver på sin måde fortsat en vigtig rolle for  \r\n\r\n Europas sikkerhed. En europæisk sikkerhedsordning, der ikke omfatter disse to  \r\n\r\n lande, vil være præget af usikkerhed og ustabilitet. Samtidig kan europæisk  \r\n\r\n sikkerhed ikke tænkes uden global sikkerhed. De vigtigste institutioner i en  \r\n\r\n bred ordning af sikkerhed i fremtiden bør derfor være FN og CSCE. Det bør  \r\n\r\n Danmark arbejde for i alle internationale organisationer, hvor Danmark er  \r\n\r\n medlem, herunder NATO, EF, det nordiske samarbejde og Europarådet. </P>  \r\n\r\n<P> <I>FN som garant for den globale sikkerhed </I></P>  \r\n\r\n<P> FN har siden sin oprettelse i 1945 været afskåret fra at opfylde sin  \r\n\r\n vigtigste målsætning om at skabe global fred. Årsagerne skal bl.a. findes i  \r\n\r\n modsætningerne mellem Øst og Vest samt Nord og Syd. Med den kolde krigs ophør  \r\n\r\n er der nu en mulighed for, at FN kan komme til at spille den rolle,  \r\n\r\n organisationen var tiltænkt. </P>  \r\n\r\n<P>I en tid, hvor sikkerhed ikke alene defineres militært, er FN's meget  \r\n\r\n brede emneområde vigtig. Organisationen har mulighed for at koordinere en  \r\n\r\n global indsats inden for flere områder. </P>  \r\n\r\n<P>Skal FN opfylde denne rolle, må det undgås, at FN-politikken præges af  \r\n\r\n bestemte magtinteresser, og tilstræbes, at FN's principper fastholdes og  \r\n\r\n anvendes ligeligt ved behandling af konflikter. Det er desværre ikke altid  \r\n\r\n tilfældet. FN's accept af Indonesiens manglende respekt for Sikkerhedsrådets  \r\n\r\n beslutninger vedrørende Østtimor og af Israels manglende respekt for  \r\n\r\n Sikkerhedsrådets resolution 242 vedrørende besatte områder vidner om  \r\n\r\n dobbeltmoral, når den sammenholdes med den massive indsats for at få Irak til  \r\n\r\n at respektere Rådets resolutioner vedrørende Kuwait. </P>  \r\n\r\n<P>Den slags undergraver respekten for FN, og det må være en opgave for  \r\n\r\n Danmark og ligesindede stater at arbejde for, at FN uden forskelsbehandling  \r\n\r\n anvender de samme målestokke over for de konfliktsituationer, organisationen  \r\n\r\n skal tage stilling til. </P>  \r\n\r\n<P>Selve Golfkrigen afslørede andre svagheder. </P>  \r\n\r\n<P>I sig selv var det positivt, at det i Sikkerhedsrådet lykkedes at få  \r\n\r\n tilslutning til en række resolutioner, der fordømte Iraks invasion af Kuwait,  \r\n\r\n og især om at iværksætte en økonomisk blokade, der blev total og dermed den  \r\n\r\n mest omfattende i historien. </P>  \r\n\r\n<P>Det var noget nyt, at Sikkerhedsrådet med billigelse af alle fem  \r\n\r\n permanente medlemmer godkendte et militært indgreb. Men helt bortset fra, at  \r\n\r\n denne beslutning må kritiseres, afslørede netop den militære indsats FN's  \r\n\r\n svaghed. FN råder ikke over et militært kommandosystem, som aktivt kan  \r\n\r\n bekæmpe aggression, men er afhængig af medlemsstaternes egne militære  \r\n\r\n styrker. Dermed præges den militære aktivitet, der er sanktioneret af FN,  \r\n\r\n uundgåeligt af holdninger og interesser hos de magter, der påtager sig  \r\n\r\n opgaven, og billedet af en international retsorden skæmmes. </P>  \r\n\r\n<P>Derfor bør man nu arbejde på at give FN's militære stabskomite mulighed  \r\n\r\n for at udfylde de funktioner, der er forudset i FN-pagtens kap. 7, art.  \r\n\r\n 45-47, og på indgåelse af aftaler med medlemsstaterne i overensstemmelse med  \r\n\r\n art. 43. </P>  \r\n\r\n<P>Forudsætningen herfor er dog, at det samtidig gøres klart, at militære  \r\n\r\n magtmidler kun må anvendes i yderste nødstilfælde, og at adgangen hertil skal  \r\n\r\n være betinget af en restriktiv procedure i Sikkerhedsrådet. </P>  \r\n\r\n<P>Mindretallet anser det for dybt beklageligt, at FN i den foreliggende  \r\n\r\n situation godkendte brug af militære midler, uden at der forelå et tvingende  \r\n\r\n behov herfor. Mulighederne for, at målet kunne nås gennem den igangværende  \r\n\r\n blokade, var langtfra afprøvet. Mindretallet anser det for sandsynligt, at  \r\n\r\n blokaden ville have ført til langt bedre resultater end dem, der er skabt som  \r\n\r\n følge af krigen. </P>  \r\n\r\n<P>Overhovedet tillægger mindretallet det den største betydning, at den  \r\n\r\n globale sikkerhed opbygges med fredelige midler. En effektivt gennemført  \r\n\r\n økonomisk blokade bør i almindelighed være det mest vidtgårende tvangsmiddel,  \r\n\r\n der bringes i anvendelse. </P>  \r\n\r\n<P>En udløber af Golfkrigen - Saddam Husseins forfølgelse af det kurdiske  \r\n\r\n mindretal i Irak - demonstrerede en yderligere svaghed ved FN. FN kunne ikke  \r\n\r\n iværksætte beskyttelse over for kurderne i Irak. Opgaven har været overladt  \r\n\r\n en række vestlige lande, der selv har taget initiativ til en indsats - altså  \r\n\r\n uden et egentligt folkeretligt grundlag. Derfor må FN overveje suverænitetens  \r\n\r\n grænser med henblik på at skabe folkeretligt grundlag og regler for  \r\n\r\n FN-indgreb, hvis en regering gør sig skyldig i folkemord eller andre  \r\n\r\n usædvanligt grove og nærmere bestemte krænkelser af menneskerettighederne.  \r\n\r\n</P>  \r\n\r\n<P>Mindretallet tilslutter sig derfor, at Udvalget vedrørende Dansk  \r\n\r\n Sikkerhedspolitik opfordrer regeringen til aktivt at arbejde for, at disse  \r\n\r\n formelle muligheder bliver en realitet, og henviser til, at udvalget har  \r\n\r\n anmodet Det Sikkerheds- og Nedrustningspolitiske Udvalg (SNU) om at analysere  \r\n\r\n mulighederne herfor. </P>  \r\n\r\n<P>Endelig ønsker mindretallet at understrege, at global sikkerhed er  \r\n\r\n utænkelig uden økonomisk og social tryghed for alle nationer. Derfor må  \r\n\r\n økonomisk udligning mellem industrilandene (inkl. de ny-industrialiserede) og  \r\n\r\n udviklingslandene have endnu højere prioritet end de skridt, der umiddelbart  \r\n\r\n skal sikre freden og staternes suverænitet. Denne udligningsproces er ikke  \r\n\r\n kun en sag, der vedrører FN, men afhænger nok så meget af forhandlingerne i  \r\n\r\n GATT og den adfærd, der udvises af de økonomiske sværvægtere, G7-staterne og  \r\n\r\n EF. Men det er vigtigt, at der sker en koordinering gennem FN, og at FN  \r\n\r\n udøver indflydelse på processen. </P>  \r\n\r\n<P> <I>Den sikkerhedspolitiske situation i Europa </I></P>  \r\n\r\n<P> Med Warszawapagtens nedlæggelse, sovjettroppernes fuldbyrdede  \r\n\r\n tilbagetrækning fra Tjekkoslovakiet og Ungarn og forestående tilbagetrækning  \r\n\r\n fra Tyskland og Polen, med genskabelsen af Tyskland som en enhedsstat, med  \r\n\r\n indgåelsen af traktaten om konventionel nedrustning i Europa (CFE) og med en  \r\n\r\n forventet kraftig reduktion af USA's styker i Europa er en totalt ændret  \r\n\r\n sikkerhedspolitisk situation under tilblivelse i Europa. Dette billede  \r\n\r\n forstærkes yderligere af indførelsen af demokrati i de central- og  \r\n\r\n østeuropæiske lande og i stigende grad også i Sovjetunionen. </P>  \r\n\r\n<P>Uanset om man mener, at der i de foregående år har foreligget en reel  \r\n\r\n sovjetisk trussel mod Vesteuropa eller ikke, må der nu råde enighed om, at en  \r\n\r\n sovjetisk invasion af Vesteuropa i dag forekommer utænkelig. Kapaciteten  \r\n\r\n hertil er simpelthen ikke til stede, og den sovjetiske politik, der i de  \r\n\r\n sidste 3-4 år har muliggjort de afstedkomne forvandlinger, er et klart tegn  \r\n\r\n på, at viljen heller ikke er til stede. </P>  \r\n\r\n<P>I almindelighed udtrykkes dette på den måde, at det traditionelle  \r\n\r\n &#187;trusselsbillede&#171; er forsvundet. </P>  \r\n\r\n<P>Til gengæld er andre trusler eller risici rykket i forgrunden - risici,  \r\n\r\n der kan udløse konflikter mellem stater, i værste fald med militære midler:  \r\n\r\n grænseoverskridende miljøødelæggelser, sociale eller nationale konflikter i  \r\n\r\n eller mellem stater og statsforbund, konflikter mellem europæiske stater og  \r\n\r\n stater uden for Europa. En særlig risiko udgår fra de indre konflikter i  \r\n\r\n Sovjetunionen og spørgsmålet om unionens skæbne under demokratiske vilkår.  \r\n\r\n</P>  \r\n\r\n<P>Dette er helt reelle risici. Derimod må det vække forundring, når nogle  \r\n\r\n taler om, at der er opstået nye faremomenter som følge af Warszawapagtens  \r\n\r\n afskaffelse, idet den angiveligt har skabt et &#187;tomrum&#171; i Central-  \r\n\r\n og Østeuropa. I så fald kunne man også hævde, at f.eks. Sverige og Schweiz  \r\n\r\n udgør &#187;tomrum&#171;. </P>  \r\n\r\n<P> <I>NATO og WEU </I></P>  \r\n\r\n<P> Den netop anførte tankegang bunder i den opfattelse, at militærblokke og  \r\n\r\n medlemskab heraf er den &#187;naturlige&#171; sikkerhedspolitik. </P>  \r\n\r\n<P>Mindretallet har principielt den modsatte opfattelse, og netop i den  \r\n\r\n nuværende situation finder vi, at det er en tankegang, som i praksis kan føre  \r\n\r\n til nye spændinger, og som indebærer, at de nye muligheder for varig fred i  \r\n\r\n Europa bliver tabt på gulvet. </P>  \r\n\r\n<P>Derfor står mindretallet uforstående over for alle ideer om at styrke NATO  \r\n\r\n med et nyt &#187;udrykningskorps&#171; på 60-100.000 mand eller at genoplive  \r\n\r\n WEU, det være sig som selvstændig europæisk blok eller som den europæiske  \r\n\r\n søjle i NATO. </P>  \r\n\r\n<P>Forslag herom begrundes hyppigt med, at europæerne må udfylde den  \r\n\r\n svækkelse, der opstår, når USA reducerer sine stridskræfter i Europa, eller  \r\n\r\n at europæerne skal have øget indflydelse på NATO's samlede politik. </P>  \r\n\r\n<P>Men en delvis amerikansk troppetilbagetrækning er en rimelig konsekvens af  \r\n\r\n den omfattende sovjetiske tilbagetrækning østpå. Derfor er det urimeligt at  \r\n\r\n tale om &#187;svækkelse&#171;. Og at ønske øget europæisk indflydelse i NATO  \r\n\r\n er absurd i en situation, hvor det ville være mere nærliggende at drøfte  \r\n\r\n afviklingen af NATO. </P>  \r\n\r\n<P>Når man ikke vil det, men i stedet vil oprette en ny struktur med  \r\n\r\n &#187;udrykningskorpset&#171; og/eller genoplive WEU, opstår der mistanke om  \r\n\r\n andre hensigter, f.eks. &#187;out of area&#171;-strategier, noget, som endda  \r\n\r\n uden traktatændring lader sig gøre inden for WEU's rammer. </P>  \r\n\r\n<P>Uanset hvad hensigten er, er der en nærliggende risiko for, at NATO eller  \r\n\r\n WEU i givet fald fristes til at optræde som selvbestaltet gendarm i Europa  \r\n\r\n eller globalt helt i strid med ideerne om en international retsorden. </P>  \r\n\r\n<P>Mindretallet finder derfor, at Danmark kategorisk må afvise medlemskab af  \r\n\r\n WEU eller deltagelse i andre skridt, der kan genoplive WEU's rolle.  \r\n\r\n Mindretallet finder også, at planerne om NATO's særlige udrykningsstyrke bør  \r\n\r\n skrinlægges. Nogen saglig begrundelse for dens oprettelse er det umuligt at  \r\n\r\n få øje på. </P>  \r\n\r\n<P>Trods bortfaldet af det traditionelle trusselsbillede er det rigtigt,  \r\n\r\n<I>at</I> der stadig er megen ustabilitet i Europa, <I>at</I> de materielle  \r\n\r\n muligheder for global selvdestruktion i en atomkrig fortsat er til stede, og  \r\n\r\n<I>at</I> der knytter sig betydelig usikkerhed til udviklingen af de  \r\n\r\n politiske magtforhold i Sovjetunionen. </P>  \r\n\r\n<P>Derfor finder mindretallet det ikke aktuelt med en nedlæggelse af NATO her  \r\n\r\n og nu i stil med nedlæggelsen af Warszawapagten, men at NATO straks bør slå  \r\n\r\n ind på en kurs, der peger i retning af nedlæggelse. </P>  \r\n\r\n<P>Det betyder, at NATO-landene må gå i gang med en hurtig og kraftig  \r\n\r\n nedrustning, herunder nedlæggelse af alle taktiske atomvåben i Europa, at  \r\n\r\n NATO må afstå fra nye oprustningstiltag, som Rapid Reaction Force, at flåde-  \r\n\r\n og flystyrker inddrages i hurtigt genoptagne nedrustningsforhandlinger  \r\n\r\n (fortsættelse af CFE), og at NATO og NATO-landene straks indleder  \r\n\r\n forhandlinger med de andre europæiske stater om sikring af freden gennem  \r\n\r\n skabelse af fælles sikkerhedsordning inden for rammerne af CSCE. </P>  \r\n\r\n<P> <I>CSCE og den europæiske sikkerhed </I></P>  \r\n\r\n<P> De meget beskedne skridt, der hidtil er taget til institutionalisering af  \r\n\r\n CSCE-processen er yderst skuffende set i lyset af, hvad der er behov for.  \r\n\r\n</P>  \r\n\r\n<P>Det første fornødne er, at Helsinki-principperne nedfældes i en bindende  \r\n\r\n traktat, der ratificeres af alle CSCE-staterne, inklusive USA og  \r\n\r\n Sovjetunionen. På det grundlag må nedrustningsforhandlingerne intensiveres  \r\n\r\n med henblik på at indgå en aftale, der sikrer, at staternes militære styrker  \r\n\r\n under gensidig kontrol bringes så langt ned, at de er ude af stand til at  \r\n\r\n angribe hinanden. </P>  \r\n\r\n<P>Videre må der indgås aftaler om beskyttelse af miljøet og  \r\n\r\n menneskerettighederne, ikke mindst for nationale og etniske mindretal. </P>  \r\n\r\n<P>Slutstenen i denne proces vil være indgåelse af en traktat om europæisk  \r\n\r\n sikkerhed, hvorved eksisterende militærblokke som NATO og WEU samtidig  \r\n\r\n opløses. </P>  \r\n\r\n<P>Denne ordning, der altså bygger på et nedrustet Europa under gensidig  \r\n\r\n kontrol, bør indebære etablering af et fælles CSCE-sikkerhedsråd, der kan  \r\n\r\n foretage mægling og anvende politiske og økonomiske sanktioner mod  \r\n\r\n traktatkrænkelser, og som råder over en fredsbevarende styrke, der i samråd  \r\n\r\n med FN's Sikkerhedsråd kan indsættes for at forebygge og bilægge konflikter i  \r\n\r\n Europa. </P>  \r\n\r\n<P> <I>EF's rolle </I></P>  \r\n\r\n<P> Mindretallet ser ingen rolle for EF i nogen militærpolitisk sammenhæng.  \r\n\r\n Mindretallet afviser enhver kobling mellem EF og WEU såvel som udvikling af  \r\n\r\n en militær dimension i selve EF. </P>  \r\n\r\n<P>EF spiller uundgåeligt en rolle i den globale økonomiske politik og i  \r\n\r\n handelspolitikken. Her bør EF bidrage til en øget udligning mellem Nord og  \r\n\r\n Syd og altså afvikle sine egne protektionistiske holdninger. Det vil styrke  \r\n\r\n den internationale sikkerhed. I Europa må EF - som økonomisk organisation -  \r\n\r\n åbne sig fuldt ud for de øvrige demokratiske stater og deres eventuelle  \r\n\r\n ønsker om medlemskab. </P>  \r\n\r\n<P>EF-staternes udenrigspolitiske samarbejde, EPS, bør fortsat fungere, som  \r\n\r\n det hidtil har gjort. Det vil sige, at enhver majorisering må være udelukket,  \r\n\r\n men at medlemsstaterne kan koordinere deres udenrigspolitik og indtage fælles  \r\n\r\n standpunkter, hvis de kan enes herom i den konkrete sag. Det giver deres ord  \r\n\r\n større vægt i den internationale politik, og det har været positivt i en  \r\n\r\n række situationer. </P>  \r\n\r\n<P>Det vil fortsat være tilfældet, hvis den nuværende praksis bevares.  \r\n\r\n Derimod vil en unionsstruktur, der indebærer majorisering af forsvarspolitisk  \r\n\r\n samarbejde, betyde skabelse af en ny magtblok. Det vil dels betyde, at en  \r\n\r\n række demokratiske stater, der hverken kan eller vil være med i blokpolitik,  \r\n\r\n udelukkes fra EF, hvormed der sker en ny deling af Europa, og dels, at det  \r\n\r\n bliver langt vanskeligere at skabe en stabil fred, baseret på en  \r\n\r\n international retsorden, som er uforenelig med magtblokke, der uundgåeligt  \r\n\r\n vil dominere andre stater. Fremtidens sikkerhedspolitik handler om at komme  \r\n\r\n af med blokkene, ikke om at skabe nye. </P>  \r\n\r\n<P>* </P>  \r\n\r\n<P>Et <I>fjerde mindretal</I> (Fremskridtspartiets medlem af udvalget) vil  \r\n\r\n gerne støtte bidraget fra Det Konservative Folkeparti, Venstre og  \r\n\r\n Centrum-Demokraterne, men ønsker dog at tilføje: </P>  \r\n\r\n<P>Mindretallet mener, at det er på høje tid, at Danmark tager stilling til  \r\n\r\n eventuelt medlemskab af WEU. Netop nu, hvor Warszawa-pagten er under  \r\n\r\n opløsning, og USA trækker nogle af sine styrker tilbage, er det vigtigt, at  \r\n\r\n den vesteuropæiske del af NATO står sammen om de udenrigs- og  \r\n\r\n sikkerhedspolitiske spørgsmål til gavn for de østeuropæiske landes spinkle  \r\n\r\n frihed med håb om en fremtid med økonomisk lykke. </P>  \r\n\r\n<P>NATO-topmødet i København den 6.-7. juni 1991 klargjorde nogle af de  \r\n\r\n problemer, der kunne være bl.a. med hensyn til at få hele den europæiske del  \r\n\r\n af NATO som medlem, både Nord- og Sydflanken (Norge og Tyrkiet), hvorefter  \r\n\r\n WEU kan blive det forum, hvorigennem vi kan samarbejde, skabe tillid og  \r\n\r\n forståelse for hele Europa. </P>  \r\n\r\n<P>WEU er intet alternativ til NATO, men et supplement - en bro, om man vil -  \r\n\r\n mellem Det Europæiske Økonomiske Fællesskab og NATO. </P>  \r\n\r\n<P>WEU bør altså ikke være en del af hverken EF eller NATO, men en tredje  \r\n\r\n dimension for den europæiske sikkerhed. </P>  \r\n\r\n<P>* </P>  \r\n\r\n<P>Et <I>femte mindretal</I> (Kristeligt Folkepartis medlem af udvalget)  \r\n\r\n ønsker en beretning med bredest mulig tilslutning og beklager, at det ikke  \r\n\r\n har været muligt at overvinde den forholdsvis lille uenighed, der er mellem  \r\n\r\n forsvarsforligspartierne. </P>  \r\n\r\n<P>Mindretallet tilslutter sig Socialdemokratiets og Det Radikale Venstres  \r\n\r\n beretningsbidrag, bortset fra de afsnit som Det Konservative Folkeparti,  \r\n\r\n Venstre og Centrum-Demokraterne ønsker ændret. Mindretallet ønsker endvidere,  \r\n\r\n at sidste punktum i 1. afsnit i kapitel 4 (om NATO's tilpasning) udformes  \r\n\r\n således: </P>  \r\n\r\n<P>&#187;Det nye verdensbillede må naturligvis medføre ændringer i NATO og  \r\n\r\n giver forhåbentlig i de kommende år grundlag for lavere udgifter til  \r\n\r\n egentlige militære formål.&#171; </P>  \r\n\r\n<P>I de øvrige tilfælde af uenighed er mindretallet bedst tilfreds med Det  \r\n\r\n Konservative Folkepartis, Venstres og Centrum-Demokraternes udformning. </P>  \r\n\r\n<P>SF's beretningsbidrag indeholder også synspunkter i to afsnit, som  \r\n\r\n mindretallet gerne havde set indbygget i flertallets beretning: nærmere  \r\n\r\n betegnet (2. afsnit i kapitlet om CSCE og den europæiske sikkerhed): </P>  \r\n\r\n<P>&#187;Det første fornødne er, at Helsinki-principperne nedfældes i en  \r\n\r\n bindende traktat, der ratificeres af alle CSCE-staterne, inklusive USA og  \r\n\r\n Sovjetunionen. På det grundlag må nedrustningsforhandlingerne intensiveres  \r\n\r\n med henblik på at indgå en aftale, der sikrer, at staternes militære styrker  \r\n\r\n under gensidig kontrol bringes så langt ned, at de er ude af stand til at  \r\n\r\n angribe hinanden.&#171; </P>  \r\n\r\n<P>samt (afsnit 2 i kapitlet om EF's rolle): </P>  \r\n\r\n<P>&#187;EF spiller uundgåeligt en rolle i den globale økonomiske politik og  \r\n\r\n i handelspolitikken. Her bør EF bidrage til en øget udligning mellem Nord og  \r\n\r\n Syd og altså afvikle sine egne protektionistiske holdninger. Det vil styrke  \r\n\r\n den internationale sikkerhed. I Europa må EF - som økonomisk organisation -  \r\n\r\n åbne sig fuldt ud for de øvrige demokratiske stater og deres eventuelle  \r\n\r\n ønsker om medlemskab.&#171; </P>  \r\n\r\n<P>P.u.v. </P>  \r\n\r\n<P>Gammelgaard </P>  \r\n\r\n<P>formand </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "30/07/1991"
        },
        {
            "displayName": "Accession",
            "displayValue": "19902SR00007"
        },
        {
            "displayName": "Entydig dokumentidentifikation",
            "displayValue": "CL002759"
        },
        {
            "displayName": "Dato for førstegangsindlæggelse",
            "displayValue": "30/07/1991"
        },
        {
            "displayName": "Dato for indlæggelse",
            "displayValue": "30/07/1991"
        },
        {
            "displayName": "Dokumenttype",
            "displayValue": "Selvstændig beretning"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "7"
        },
        {
            "displayName": "År for udstedelse",
            "displayValue": "1990"
        },
        {
            "displayName": "Folketingssamling",
            "displayValue": "2"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}