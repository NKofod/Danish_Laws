{
    "id": 235041,
    "title": "Arbejdsmiljøklagenævnet fastholdt påbud om straks at sikre, at alenearbejde med beboer X med kendt voldelig adfærd på Botilbuddet planlægges, tilrettelægges og udføres, så risikoen for vold er effektivt forebygget. Kan faren ikke imødegås, må den ansatte ikke arbejde alene (psykisk arbejdsmiljø - kendt voldelig adfærd - beboer - alenearbejde)",
    "documentTypeId": "240",
    "isSagsforlobPeriodValid": true,
    "shortName": "KEN nr 9152 af 28/02/2023",
    "documentHtml": "<div class=\"bjelke\">Den fulde tekst</div><p class=\"Titel2\">Arbejdsmiljøklagenævnet fastholdt påbud om straks at sikre, at alenearbejde med beboer X med kendt voldelig adfærd på Botilbuddet planlægges, tilrettelægges og udføres, så risikoen for vold er effektivt forebygget. Kan faren ikke imødegås, må den ansatte ikke arbejde alene (psykisk arbejdsmiljø - kendt voldelig adfærd - beboer - alenearbejde)</p>\r\n<div class=\"Resume\">\r\n   <p class=\"TekstGenerel\">\r\n      <span class=\"Bold\">Resume</span>\r\n   </p>\r\n   <p class=\"TekstGenerel\">\r\n   </p>\r\n   <p class=\"TekstGenerel\">Arbejdsmiljøklagenævnet vurderede, at de ansattes alenearbejde med beboer med kendt voldelig og udadreagerende adfærd på botilbuddet på tilsynstidspunktet ikke var planlagt, tilrettelagt og udført, så det var sikkerheds- og sundhedsmæssigt fuldt forsvarligt, da risikoen for vold ved alenearbejde ikke var forebygget tilstrækkeligt.</p>\r\n   <p class=\"TekstGenerel\">\r\n   </p>\r\n   <p class=\"TekstGenerel\">Afgørelsen blev truffet af et flertal på 10 ud af nævnets 11 stemmeberettigede medlemmer.</p>\r\n</div>\r\n<p>\r\n   <span class=\"Bold\">Den konkrete afgørelse </span>\r\n</p>\r\n<p>\r\n</p>\r\n<p>[Adressat udeladt]</p>\r\n<p>\r\n</p>\r\n<p>Afgørelsen er skrevet til [navn udeladt]. Afgørelsen er sendt til [navn udeladt], som repræsenterer [navn udeladt] i sagen.</p>\r\n<p>\r\n</p>\r\n<p>\r\n   <span class=\"Bold\">Afgørelse</span>\r\n</p>\r\n<p>\r\n</p>\r\n<p>I har klaget over Arbejdstilsynets afgørelse af den 20. juni 2022 om alenearbejde.</p>\r\n<p>\r\n</p>\r\n<p>Arbejdsmiljøklagenævnet har nu afgjort sagen på møde den 20. december 2022.</p>\r\n<p>\r\n</p>\r\n<p>Resultatet er:</p>\r\n<p class=\"BilagtekstListe\">\r\n</p>\r\n<p class=\"Liste1\">\r\n   <span class=\"Liste1Nr\">•</span> Arbejdsmiljøklagenævnet fastholdt Arbejdstilsynets afgørelse af 20. juni 2022 med strakspåbud til jer om at sikre, at alenearbejde med beboer X med kendt voldelig adfærd på Botilbuddet [adresse udeladt] planlægges, tilrettelægges og udføres, så risikoen for vold er effektivt forebygget. Kan faren ikke imødegås, må den ansatte ikke arbejde alene.</p>\r\n<p>\r\n</p>\r\n<p>Det betyder, at nævnet er kommet til samme resultat som Arbejdstilsynet.</p>\r\n<p>\r\n</p>\r\n<p>\r\n   <span class=\"Bold\">Begrundelse for afgørelsen</span>\r\n</p>\r\n<p>\r\n</p>\r\n<p>\r\n   <span class=\"Italic\">Sådan vurderer vi sagen</span>\r\n</p>\r\n<p>\r\n</p>\r\n<p>Arbejdsmiljøklagenævnet vurderer, at jeres ansattes alenearbejde med beboer med kendt voldelig og udadreagerende adfærd på botilbuddet på tilsynstidspunktet den 13. juni 2022 ikke var planlagt, tilrettelagt og udført, så det var sikkerheds- og sundhedsmæssigt fuldt forsvarligt, da risikoen for vold ved alenearbejde ikke var forebygget tilstrækkeligt.</p>\r\n<p>\r\n</p>\r\n<p>\r\n   <span class=\"Italic\">Hvad er afgørende for resultatet</span>\r\n</p>\r\n<p>\r\n</p>\r\n<p>Nævnet lægger til grund, at botilbuddet er et solisttilbud til en voksen beboer. Beboeren er en 24-årig kvinde med blandt andet mental retardering og reaktiv tilknytningsforstyrrelse. Beboeren har desuden et massivt hashmisbrug.</p>\r\n<p>\r\n</p>\r\n<p>Nævnet lægger vægt på oplysningerne om, at der fra kl. 22:00 til kl. 8:00 er en ansat alene tilstede på botilbuddet. Denne er instrueret i at opholde sig på vagtværelse/kontor med låst dør i løbet af natten. Hvis beboeren risikovurderes som ”rød” inden vagtskifte, skal det vurderes, om kollegaen, der har fri kl. 22:00, skal blive. Der er en rådighedsvagt på et andet botilbud 10-15 minutter væk, der kan tilkaldes via den ledelsesmæssige bagvagt. Enkelte gange har der også været alenearbejde i dagtiden, hvor kollegaen er taget ud for at handle.</p>\r\n<p>\r\n</p>\r\n<p>Nævnet lægger endvidere vægt på oplysningerne om, at flere ansatte er generelt utrygge ved arbejdet med beboeren og nogle er utrygge ved at arbejde alene med beboeren. To ansatte var langtidssygemeldte helt eller delvis grundet udsættelse for vold og trusler fra beboeren.</p>\r\n<p>\r\n</p>\r\n<p>Jeres ansatte har oplyst, at det sker jævnligt, at de er alene med beboeren i dennes bolig efter kl. 22:00. Beboeren er ofte vågen sent og ønsker at tale med den ansatte, der har rådighedsvagten. Den ansatte taler jævnligt med beboeren 1-2 timer efter kl. 22:00. Hun har et stort behov for at tale med den ansatte, og det kan være konfliktoptrappende at forlade samtalen. Jeres ansatte har kun en arbejdstelefon, som er en almindelig mobiltelefon uden alarmfunktion. Der går minimum 10-15 minutter, før eventuel hjælp er fremme, ligesom der er risiko for, at den ansatte ikke vil være i stand til at ringe efter hjælp, når de skal ringe op fra almindelig telefon.</p>\r\n<p>\r\n</p>\r\n<p>Nævnet lægger desuden vægt på, at jeres ansatte flere gange ugentligt udsættes for voldelig og truende adfærd fra beboeren i form af trusler på livet og truende kropssprog. Beboerens adfærd kan ændre sig pludseligt fra ”grøn” til ”rød”, bl.a. på grund af udefrakommende faktorer, som jeres ansatte ikke nødvendigvis har kendskab til.</p>\r\n<p>\r\n</p>\r\n<p>Beboeren kan være fysisk hurtig, fare hurtigt op og hen mod jeres ansatte. Der var - de seneste måneder inden tilsynsbesøget - eksempler på, at beboeren er fysisk udadreagerende mod ansatte, blandt andet ved at slå jeres ansatte og tage fat i ansattes hår. Hun har flere gange kastet med inventar. På grund af manglende affektregulering og massivt hashmisbrug er der en vis uforudsigelighed i beboerens adfærd.</p>\r\n<p>\r\n</p>\r\n<p>Beboeren kan have adgang til genstande i sin bolig, der kan benyttes som våben, uden at jeres ansatte har viden herom. Beboeren har inden for de seneste måneder haft en foldekniv og skrutrækkere i boligen. Beboeren er kommet med trusler om at anvende genstande til at skade ansatte, fx ”Jeg slår dig ihjel, du ved ikke, hvad jeg har på værelset”.</p>\r\n<p>\r\n</p>\r\n<p>I april og maj 2022 er der 17 interne registreringer på psykisk og fysisk vold fra beboeren mod ansatte. I fire af registreringerne er beskrevet, at jeres ansatte er blevet fysisk ramt, bl.a. af slag med knytnæve og kast med genstande.</p>\r\n<p>\r\n</p>\r\n<p>Jeres ansatte har oplyst, at de er bekymrede for, at beboeren kan komme til at realisere de verbale trusler i affekt.</p>\r\n<p>\r\n</p>\r\n<p>Jeres ansatte og leder på botilbuddet har oplyst, at jeres ansatte er oplært i nænsom nødværge, og at de er instrueret i ikke at vende ryggen til beboeren og i at trække sig til kontoret, hvis beboerens adfærd bliver voldsom.</p>\r\n<p>\r\n</p>\r\n<p>[Partsrepræsentant udeladt] har på jeres vegne anført, at arbejdet var planlagt og tilrettelagt, så det kan udføres sikkerheds- og sundhedsmæssigt fuldt forsvarligt i overensstemmelse arbejdsmiljøloven.</p>\r\n<p>\r\n</p>\r\n<p>[Partsrepræsentant udeladt] anfører, at jeres ansatte allerede inden tilsynets besøg var instrueret i, hvordan arbejdet med beboeren skal udføres. Der er også nedskrevne procedurer for arbejdet, som er gennemgået i klagen. Der skal altid trivselsvurderes under arbejdet. Trivselsvurderingsskemaet skal altid være opdateret, og personalet skal være fuldt opdateret.</p>\r\n<p>\r\n</p>\r\n<p>Der er netop procedurer for, hvornår der alligevel ikke skal udføres alenearbejde. De forebyggende tiltag modsvarer den kendte risiko i arbejdet.</p>\r\n<p>\r\n</p>\r\n<p>[Partsrepræsentant udeladt] bemærkede desuden, at kravet efter arbejdsmiljøloven er, at risikoen for vold er effektivt forebygget – i modsat fald må der ikke udføres alenearbejde. I dette tilfælde udføres der kun alenearbejde i de tilfælde, hvor det er vurderet at være sikkerheds- og sundhedsmæssigt fuldt forsvarligt og i overensstemmelse med arbejdsmiljølovens regler.</p>\r\n<p>\r\n</p>\r\n<p>Nævnet bemærker, at oplysningerne er indgået i vores behandling af sagen, men har ikke ført til et andet resultat. Der henvises til begrundelsen for nævnets afgørelse. Nævnet finder, at der er en konkret fare for jeres ansatte, når de arbejder alene og ikke har mulighed for at tilkalde hjælp hurtigt og effektivt.</p>\r\n<p>\r\n</p>\r\n<p>\r\n   <span class=\"Italic\">Om reglerne</span>\r\n</p>\r\n<p>\r\n</p>\r\n<p>Det følger af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.</p>\r\n<p>\r\n</p>\r\n<p>Det følger af reglerne om psykisk arbejdsmiljø, at hvis den ansatte arbejder alene ved en arbejdsproces, og dette kan medføre en særlig risiko for vold i arbejdet for den pågældende, skal arbejdet tilrettelægges, så den særlige risiko for vold imødegås. Kan den særlige risiko for vold ikke imødegås, må den ansatte ikke arbejde alene.</p>\r\n<p>\r\n</p>\r\n<p>\r\n   <span class=\"Bold\">Mødebehandling</span>\r\n</p>\r\n<p>\r\n</p>\r\n<p>Sagen er behandlet på møde. På mødet stemmer deltagerne om resultatet.</p>\r\n<p>\r\n</p>\r\n<p>Afgørelsen er truffet af et flertal på 10 ud af nævnets 11 stemmeberettigede medlemmer.</p>\r\n<p>\r\n</p>\r\n<p>Et mindretal på et medlem finder, at det ikke er tilstrækkeligt dokumenteret, at de forebyggende foranstaltninger ikke er egnede til at imødegå den særlige risiko ved alene arbejde i forhold til den pågældende beboer i solistbotilbuddet, hvorfor sagen bør hjemvises.</p>\r\n<p>\r\n</p>\r\n<p>\r\n   <span class=\"Bold\">Oplysninger i sagen</span>\r\n</p>\r\n<p>\r\n</p>\r\n<p>Nævnet har afgjort sagen ud fra de akter, som nævnet har modtaget fra Arbejdstilsynet, samt brev fra [partsrepræsentant udeladt] af 31. august 2022.</p>\r\n<p>\r\n</p>\r\n<p>\r\n   <span class=\"Bold\">Regler</span>\r\n</p>\r\n<p>\r\n</p>\r\n<p>Her er de regler, nævnet har afgjort sagen efter.</p>\r\n<p>\r\n</p>\r\n<p>\r\n   <span class=\"Italic\">Love og bekendtgørelser</span>\r\n</p>\r\n<p>\r\n</p>\r\n<p>Om Arbejdstilsynets ret til at træffe afgørelse</p>\r\n<p class=\"BilagtekstListe\">\r\n</p>\r\n<p class=\"Liste1\">\r\n   <span class=\"Liste1Nr\">•</span> § 77, stk. 1, i lov om arbejdsmiljø.</p>\r\n<p>\r\n</p>\r\n<p>Om arbejdets udførelse, herunder arbejdsrelateret vold i arbejdet</p>\r\n<p class=\"BilagtekstListe\">\r\n</p>\r\n<p class=\"Liste1\">\r\n   <span class=\"Liste1Nr\">•</span> § 38, stk. 1, i lov om arbejdsmiljø.</p>\r\n<p class=\"Liste1\">\r\n   <span class=\"Liste1Nr\">•</span> § 29, i bekendtgørelse om psykisk arbejdsmiljø</p>\r\n<p>\r\n</p>\r\n<p>Der er uddrag af reglerne til sidst i afgørelsen. I kan finde reglernes fulde ordlyd på <span class=\"Underline\">www.retsinformation.dk</span></p>\r\n<p>\r\n</p>\r\n<p>\r\n   <span class=\"Bold\">Kopi er sendt til:</span>\r\n</p>\r\n<p>\r\n</p>\r\n<p>Arbejdstilsynet, j.nr. 20220057534/3</p>\r\n<p>[Adressat udeladt]</p>\r\n<p>[Adressat udeladt], Att: Arbejdsmiljørepræsentanten/De ansatte</p>\r\n<p>\r\n</p>\r\n<p>\r\n   <span class=\"Bold\">Lovuddrag</span>\r\n</p>\r\n<p>\r\n</p>\r\n<p>\r\n   <span class=\"Bold\">Bekendtgørelse nr. 2062 af 16. november 2021 af lov om arbejdsmiljø med senere ændringer</span>\r\n</p>\r\n<p>\r\n</p>\r\n<p style=\"text-align: center;\">\r\n   <span class=\"Bold\">Kapitel 5</span>\r\n</p>\r\n<p style=\"text-align: center;\">\r\n   <span class=\"Bold\">Arbejdets udførelse</span>\r\n</p>\r\n<p>\r\n</p>\r\n<p>\r\n   <span class=\"Bold\">§ 38.</span> Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.</p>\r\n<p>\r\n   <span class=\"Italic\">Stk. 2.</span> Anerkendte normer eller standarder, som har sikkerheds- eller sundhedsmæssig betydning, skal følges.</p>\r\n<p>\r\n</p>\r\n<p style=\"text-align: center;\">\r\n   <span class=\"Bold\">Kapitel 13</span>\r\n</p>\r\n<p style=\"text-align: center;\">\r\n   <span class=\"Bold\">Arbejdstilsynet</span>\r\n</p>\r\n<p>\r\n</p>\r\n<p>\r\n   <span class=\"Bold\">§ 77.</span> Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.</p>\r\n<p>\r\n</p>\r\n<p>\r\n   <span class=\"Bold\">Bekendtgørelse nr. 1406 af 26. september 2020 om psykisk arbejdsmiljø</span>\r\n</p>\r\n<p>\r\n</p>\r\n<p>\r\n   <span class=\"Bold\">Arbejdsrelateret vold i arbejdet</span>\r\n</p>\r\n<p>\r\n</p>\r\n<p>\r\n   <span class=\"Bold\">§ 29.</span> Hvis den ansatte arbejder alene ved en arbejdsproces, og dette kan medføre en særlig risiko for vold i arbejdet for den pågældende, skal arbejdet tilrettelægges således, at den særlige risiko for vold imødegås. Kan den særlige risiko for vold ikke imødegås, må den ansatte ikke arbejde alene.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Social-, Bolig- og Ældreministeriet",
    "isReprint": false,
    "geografiskDaekningId": 0,
    "retsinfoKlassifikationId": 20,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "01/03/2023"
        },
        {
            "displayName": "Accession",
            "displayValue": "W20230915225"
        },
        {
            "displayName": "Entydig dokumentidentifikation",
            "displayValue": "DH001210"
        },
        {
            "displayName": "Dato for indlæggelse",
            "displayValue": "01/03/2023"
        },
        {
            "displayName": "Dokumenttype",
            "displayValue": "Endelig adm. afgørelse"
        },
        {
            "displayName": "Dokumentets rangering",
            "displayValue": "W "
        },
        {
            "displayName": "Forskriftens nummer",
            "displayValue": "9152"
        },
        {
            "displayName": "År for udstedelse",
            "displayValue": "2023"
        },
        {
            "displayName": "Dato for underskrift",
            "displayValue": "28/02/2023"
        },
        {
            "displayName": "Administrerende myndighed",
            "displayValue": "Arbejdsmiljøklagenævnet"
        },
        {
            "displayName": "Ressortministeriets journalnummer",
            "displayValue": "22-36611"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}