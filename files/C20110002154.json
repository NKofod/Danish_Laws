{
    "id": 136494,
    "title": "Skrivelse om bekendtgørelse om adgangen til at telefonere for indsatte, der udstår fængselsstraf eller forvaring i kriminalforsorgens institutioner",
    "documentTypeId": "200",
    "isSagsforlobPeriodValid": true,
    "shortName": "SKR nr 21 af 29/03/2011",
    "documentHtml": "<div class=\"bjelke\">Den fulde tekst</div><p class=\"Titel2\">Skrivelse om bekendtgørelse om adgangen til at telefonere for indsatte, der udstår fængselsstraf eller forvaring i kriminalforsorgens institutioner</p>\r\n<p class=\"Tekst\">Vedlagt sendes bekendtgørelse om adgangen til at telefonere for indsatte, der udstår fængselsstraf eller er anbragt i forvaring. I forhold til den tidligere bekendtgørelse er der nu mulighed for, at indsatte i åbent fængsel kan leje en fastmonteret mobiltelefon af fængslet til brug i eget opholdsrum. Der henvises til denne skrivelses punkt 5. Der er herudover foretaget enkelte rent redaktionelle ændringer, blandt andet er straffuldbyrdelseslovens § 57, stk. 2, skrevet ind i bekendtgørelsens § 2 i kapitlet om de fælles bestemmelser. Der henvises til denne skrivelses punkt 2. Der er endvidere ændringer i paragrafnumrene i forhold til den tidlige bekendtgørelse. Bekendtgørelsen træder i kraft den 1.april 2011, dog træder bestemmelsen om leje af fastmonterede mobiltelefoner (§ 8) først i kraft, når ordningen er indført i det pågældende åbne fængsel (§ 19).</p>\r\n<p class=\"Tekst\">\r\n   <span class=\"Bold\">1.</span> <span class=\"Bold\">Loven og bekendtgørelsen</span></p>\r\n<p class=\"Tekst\">De indsattes ret til at føre telefonsamtaler er reguleret i straffuldbyrdelseslovens § 57. Efter § 57, stk. 1, har de indsatte, i det omfang det er praktisk muligt, ret til at føre telefonsamtaler. Efter § 57, stk. 2, kan denne ret begrænses, hvis dette findes nødvendigt af ordens- eller sikkerhedsmæssige hensyn eller af hensyn til beskyttelse af den forurettede ved lovovertrædelsen. Disse bestemmelser omfatter indsatte i alle kriminalforsorgens institutioner, dvs. indsatte i både fængsler, arresthuse og pensioner.</p>\r\n<p class=\"Tekst\">§ 57, stk. 3, vedrører påhør og aflytning af telefonsamtaler, som alene kan ske i lukkede institutioner. Reglen indebærer, at telefonsamtaler påhøres eller aflyttes, medmindre dette ikke findes nødvendigt ud fra ordens- eller sikkerhedsmæssige hensyn eller af hensyn til beskyttelsen af den forurettede ved lovovertrædelsen. Af bestemmelsen fremgår endvidere, at hvis telefonsamtaler aflyttes eller påhøres, skal samtalepartneren forinden gøres bekendt hermed.</p>\r\n<p class=\"Tekst\">Efter § 57, stk. 4, kan justitsministeren fastsætte regler om gennemførelsen af de indsattes ret til at føre telefonsamtaler. Telefonbekendtgørelsen er udstedt i medfør af denne bemyndigelsesbestemmelse.</p>\r\n<p class=\"Tekst\">Bekendtgørelsen er bygget op således, at kapitel 1 (§§ 1-5) indeholder fælles bestemmelser, som gælder i alle institutioner, mens kapitel 2 (§§ 6-8), kapitel 3 (§§ 9-10) og kapitel 4 (§§ 11-18) indeholder regler for henholdsvis åbne fængsler, arresthuse og lukkede fængsler, herunder Københavns Fængsler. Der er ikke i bekendtgørelsen fastsat særlige regler for indsatte, der opholder sig i kriminalforsorgens pensioner. Dette skyldes, at mens de indsattes lovbestemte <span class=\"Underline\">ret</span> til at telefonere i det hele er relevant i forhold til indsatte i pensionerne, vil det kun i meget begrænset omfang være relevant i forhold til disse indsatte at foretage <span class=\"Underline\">begrænsninger</span> i denne ret ud fra ordens- og sikkerhedsmæssige hensyn m.v.</p>\r\n<p class=\"Tekst\">\r\n   <span class=\"Bold\">2.</span> <span class=\"Bold\">Bekendtgørelsen – regler som gælder for alle institutioner</span></p>\r\n<p class=\"Tekst\">I overensstemmelse med bestemmelsen i straffuldbyrdelseslovens § 57, stk. 2, fremgår det af bekendtgørelsens § 2, at adgangen til at føre telefonsamtaler kan nægtes, hvis dette findes nødvendigt af ordens- eller sikkerhedsmæssige hensyn eller af hensyn til beskyttelse af den forurettede ved lovovertrædelsen.</p>\r\n<p class=\"Tekst\">§ 4 i bekendtgørelsen fastslår, at anmodninger om at føre telefonsamtaler med myndigheder eller enkeltpersoner, som de indsatte efter lovens § 56, stk. 1, kan brevveksle ukontrolleret med, i almindelighed imødekommes. Tilsvarende gælder anmodninger om at føre telefonsamtale med forsvareren i en verserende sag om prøveudskrivning fra forvaring. At sådanne anmodninger i ”almindelighed” imødekommes, indebærer, at tilladelse til at telefonere til de pågældende kun kan nægtes i helt særlige tilfælde, f.eks. når den indsatte umiddelbart forinden gentagne gange inden for et kortere tidsrum har telefoneret til den pågældende.</p>\r\n<p class=\"Tekst\">Bekendtgørelsens § 5, stk. 1, indeholder en kompetencebestemmelse, hvoraf det fremgår, at det er institutionens leder eller den, der bemyndiges dertil, som træffer afgørelse om de indsattes adgang til at telefonere.</p>\r\n<p class=\"Tekst\">Efter § 5, stk. 2, kan institutionens leder under hensyn til forholdene i den enkelte institution fastsætte regler om den praktiske gennemførelse af de indsattes ret til at føre telefonsamtaler, herunder om begrænsninger med hensyn til hyppighed og varighed af de indsattes telefonsamtaler under hensyn til de personaleressourcer, der medgår til at påhøre eller aflytte samtalerne. Regler om den ”praktiske gennemførelse” kan f.eks. indeholde begrænsninger med hensyn til, hvilke tidsrum på døgnet de indsatte kan telefonere.</p>\r\n<p class=\"Tekst\">\r\n   <span class=\"Bold\">3.</span> <span class=\"Bold\">Aflytning og påhør</span></p>\r\n<p class=\"Tekst\">Bekendtgørelsen indeholder nærmere regler om aflytning af telefonsamtaler i lukkede institutioner, herunder bestemmelser om at visse telefonsamtaler ikke aflyttes eller påhøres. Dette gælder således telefonsamtaler med personer, som de indsatte efter straffuldbyrdelseslovens § 56, stk. 1, kan brevveksle ukontrolleret med, samt forsvareren i en verserende sag om udskrivning fra forvaring. Om forvaredes adgang til at føre telefonsamtaler med bistandsværger henvises til § 9 i bekendtgørelse om bistandsværger.</p>\r\n<p class=\"Tekst\">Om de indsattes adgang til uoverværede telefonsamtaler med institutionens læge og vagtlæge m.v. henvises til bekendtgørelse om sundhedsmæssig bistand til indsatte i kriminalforsorgens institutioner og følgeskrivelsen hertil.</p>\r\n<p class=\"Tekst\">Af telefonbekendtgørelsen § 9, stk. 2, og § 11, stk. 2, og § 12, stk. 4, fremgår det, at der i lukkede institutioner kan stilles krav om, at telefonsamtaler som påhøres eller aflyttes, føres på et sprog, som den, der aflytter eller påhører samtalen, forstår. Om der skal stilles et sådant krav beror på en konkret vurdering af, om det i det enkelte tilfælde er forsvarligt at undlade dette. Dette vil f.eks. kunne være tilfældet, hvor en udenlandsk indsat telefonerer til en ægtefælle i hjemlandet, og der efter en konkret vurdering ikke er grundlag for at antage, at det giver anledning til ordens- eller sikkerhedsmæssige problemer, at der ikke stilles et sådant krav. Tilsvarende gælder, hvis der ikke vurderes at være ordens- eller sikkerhedsmæssige problemer i at undlade at stille et sådant krav i forhold til indsatte med en anden etnisk baggrund end dansk, som kun kan kommunikere med herboende familiemedlemmer på deres eget sprog.</p>\r\n<p class=\"Tekst\">\r\n   <span class=\"Bold\">4.</span> <span class=\"Bold\">Egne telefoner</span></p>\r\n<p class=\"Tekst\">Bekendtgørelsen indeholder også regler om de indsattes mulighed for at installere egen telefon på eget opholdsrum. Kun i åbne fængsler kan de indsatte få tilladelse hertil. Som hidtil gælder det samme for indsatte i pensioner. At der er tale om ”installation” indebærer, at bestemmelserne herom alene vedrører faste telefoner. Af genstandsbekendtgørelsen fremgår det, at indsatte ikke kan have mobiltelefoner i fængsler og arresthuse (bortset fra de fastmonterede mobiltelefoner, som de åbne fængsler administrerer).</p>\r\n<p class=\"Tekst\">\r\n   <span class=\"Bold\">5.</span> <span class=\"Bold\">Fastmonterede mobiltelefoner</span></p>\r\n<p class=\"Tekst\">Den ordning, som hidtil har været et forsøg i 2 åbne fængsler, indføres nu gradvist i alle åbne fængsler som en permanent ordning. Det vil herefter være muligt for de indsatte at leje en mobiltelefon, som er fastgjort i eget opholdsrum. Den indsatte skal anvende eget simkort eller betalingskort i telefonen. Dette er således ikke en overtrædelse af reglerne i genstandsbekendtgørelsen. Besiddelse af simkort, der ikke er indsat i den lejede telefon, er fortsat omfattet af forbuddet i genstandsbekendtgørelsen. Den indsatte afholder selv udgifterne til telefonering og betaler derudover for leje af telefonen, se § 8, 3. og 4. pkt. En indsat kan nægtes eller fratages adgangen til at anvende fastgjort mobiltelefon, jf. ovenfor under punkt 2.</p>\r\n<p class=\"Tekst\">\r\n   <span class=\"Bold\">6.</span> <span class=\"Bold\">Korttelefonordninger i de lukkede fængsler og Københavns Fængsler</span></p>\r\n<p class=\"Tekst\">Bekendtgørelsens §§ 12-16 giver mulighed for i afsoningsafdelinger med almindeligt fællesskab i de lukkede fængsler og Københavns Fængsler at etablere særlige korttelefonordninger. Med disse ordninger vil de indsattes ret til at telefonere efter lovens § 57, stk. 1, i vidt omfang kunne imødekommes.</p>\r\n<p class=\"Tekst\">Ordningerne indebærer, at de indsatte kan få generel tilladelse til at telefonere til 10 forud godkendte telefonindehavere.</p>\r\n<p class=\"Tekst\">Etablering af en korttelefonordning forudsætter, at de tekniske – herunder samtlige sikkerhedsmæssige – krav til en sådan ordning er opfyldt, jf. bekendtgørelsens § 12, stk.1.</p>\r\n<p class=\"Tekst\">Bestemmelserne i bekendtgørelsen §§ 12-16 indeholder nærmere regler for, i hvilket omfang, under hvilke forudsætninger og på hvilke vilkår m.v. sådanne ordninger kan etableres. Herudover indeholder bestemmelserne regler om kontrol med, at denne særlige adgang til at telefonere ikke misbruges. Af bekendtgørelsens § 13, stk. 1, fremgår det, at stikprøvevis kontrol af telefonsamtalerne skal ske hyppigt, eller i øvrigt hvis dette konkret findes nødvendigt af ordens- eller sikkerhedsmæssige grunde eller af hensyn til beskyttelse af den forurettede ved lovovertrædelsen.</p><div class=\"Givet\" id=\"Givet\"><p class=\"Givet\" align=\"center\">Justitsministeriet, Direktoratet for Kriminalforsorgen, den 29. marts 2011</p><p class=\"Sign1\" align=\"center\">Janne Bohn-Willeberg</p><p class=\"Sign2\" align=\"right\"></p></div>",
    "isHistorical": true,
    "editorialNotes": [],
    "alternativeMedia": [],
    "ressort": "Justitsministeriet",
    "isReprint": false,
    "geografiskDaekningId": 0,
    "retsinfoKlassifikationId": 10,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "31/03/2011"
        },
        {
            "displayName": "Accession",
            "displayValue": "C20110002154"
        },
        {
            "displayName": "Entydig dokumentidentifikation",
            "displayValue": "AA006005"
        },
        {
            "displayName": "Dato for førstegangsindlæggelse",
            "displayValue": "31/03/2011"
        },
        {
            "displayName": "Dato for indlæggelse",
            "displayValue": "31/03/2011"
        },
        {
            "displayName": "Dokumenttype",
            "displayValue": "Skrivelse"
        },
        {
            "displayName": "Dokumentets rangering",
            "displayValue": "C "
        },
        {
            "displayName": "Forskriftens nummer",
            "displayValue": "21"
        },
        {
            "displayName": "År for udstedelse",
            "displayValue": "2011"
        },
        {
            "displayName": "Dato for underskrift",
            "displayValue": "29/03/2011"
        },
        {
            "displayName": "Offentliggjort i (publiceringsmedie)",
            "displayValue": "Ministerialtidende"
        },
        {
            "displayName": "Administrerende myndighed",
            "displayValue": "Direktoratet for Kriminalforsorgen"
        },
        {
            "displayName": "Ressortministeriets journalnummer",
            "displayValue": "Justitsmin.,<br />Direktoratet for kriminalforsorgen, j.nr. JUR 11-122-0002"
        },
        {
            "displayName": "Stikord",
            "displayValue": "Straffuldbyrdelse"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}