{
    "id": 134251,
    "title": "Forslag til folketingsbeslutning om afskaffelse af iværksætterskatten",
    "documentTypeId": "480",
    "isSagsforlobPeriodValid": true,
    "shortName": "2010/1 BSF 23",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 17. november 2010 af Morten Østergaard (RV), Niels Helveg Petersen (RV) og Margrethe Vestager (RV)</p>\r\n<p class=\"TitelPrefiks1\">Forslag til folketingsbeslutning</p>\r\n<p class=\"Titel2\">om afskaffelse af iværksætterskatten</p>\r\n<p>Folketinget pålægger regeringen i indeværende folketingssamling at fremsætte de nødvendige lovforslag og foretage de fornødne administrative ændringer, der sikrer, at beskatningen af unoterede porteføljeaktier (også kaldet iværksætterskatten), jf. lov nr. 525 af 12. juni 2009, afskaffes med virkning fra indkomståret 2010.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div><p class=\"Bemaerkninger\">Bemærkninger til forslaget</p>\r\n<p>»Forårspakke 2.0 - Vækst, klima, lavere skat« blev hastet igennem Folketinget af et smalt flertal bestående af regeringen og Dansk Folkeparti i foråret 2009. Efter Radikale Venstres opfattelse var flere af elementerne i reformen uigennemtænkte og direkte skadelige for Danmark.</p>\r\n<p>Det gælder således også den såkaldte iværksætterskat.</p>\r\n<p>Iværksætterskatten indebærer kort fortalt, at den iværksætter eller investor, der igennem et holdingselskab har en ejerandel på mindre end 10 pct. i et unoteret iværksætterselskab, fremover skal betale en 25 pct.s ekstraskat af gevinsten på en sådan investering i en iværksættervirksomhed. Det modsatte er tilfældet, hvis ejerandelen er større end 10 pct. Her er gevinsten skattefri.</p>\r\n<p>Vækstiværksættere vil som oftest gå fra at have en ejerandel på mere end 10 pct. til at have en ejerandel på mindre end 10 pct. som følge af kapitaludvidelser, hvor vækstiværksætterens ejerandel – på grund af den kapital, der kræves, og iværksætterens begrænsede mulighed for selv at deltage i kapitaludvidelsen – bliver udvandet. Herved bliver iværksætterskatten aktuel for vækstiværksætteren.</p>\r\n<p>For investorernes vedkommende bliver iværksætterskatten aktuel som følge af, at investorerne som oftest ved kapitaludvidelserne ikke opnår eller kan opretholde en ejerandel på mere end 10 pct. Dette skyldes, at vækstvirksomheder kræver ganske meget kapital.</p>\r\n<p>Iværksætterskatten indebærer, at den effektive skatteprocent er på 67,4 pct. for den iværksætter, der ejer anparterne i et unoteret iværksætterselskab igennem et personligt holdingselskab, som er den helt normale praksis i dag. Det samme gør sig gældende for investorerne i iværksætterselskabet. Det er illustreret i nedenstående eksempel, hvor iværksætterskatten fremgår af søjlen med »porteføljeaktier«.</p>\r\n<p class=\"TekstoverskriftVenstreBm\">Beregningseksempel: Beskatning af porteføljeaktier</p>\r\n<p>\r\n   <img alt=\"10269269311251232585 Size: (310 X 232)\" border=\"no\" name=\"10269269311251232585\" src=\"/image.aspx?id=134251&img=AX12622_1_0.png\" style=\"margin: 0 0 0 0\" />\r\n</p>\r\n<p>I især vækstvirksomheder er det helt normalt, at der findes mange investorer med meget små ejerandele. Det skyldes som tidligere anført, at kapitalbehovet i disse virksomheders vækstfase er så enormt, at der ofte gennemføres mange investeringsrunder med flere investorer.</p>\r\n<p>Iværksætterskatten har allerede haft katastrofale følger for dansk erhvervslivs vækstlag, vækstiværksætterne, som der er bred enighed om i Folketinget er de virksomheder, Danmark skal leve af i fremtiden.</p>\r\n<p>Iværksætterskatten vil uundgåeligt føre til et dræn af privat, risikovillig kapital på det danske marked. Omfanget er vanskeligt at estimere præcist. Brancheforeningen for danske business angels, venture- og kapitalfonde, DVCA, estimerer dog på baggrund af en undersøgelse blandt deres medlemmer, at Danmark i løbet af de kommende 5-7 år vil miste risikovillig kapital for mellem 4,4 og 14,5 mia. kr. Uanset at et sådant estimat er forbundet med stor usikkerhed, viser undersøgelsen, at iværksætterskatten med foruroligende præcision markant hæmmer investeringslysten blandt private danske investorer.</p>\r\n<p>Dette modsvares af et estimeret årligt skatteprovenu på iværksætterskatten på ca. 150-200 mio. kr. i dag og op imod 500 mio. kr., når skatten om en del år er fuldt indfaset, jf. skatteministerens svar af 31. maj 2010 på SAU alm. del – spørgsmål 507 (2009-10). I løbet af de første 5-7 år er skatteprovenuet således væsentligt mindre end den risikovillige kapital, der mistes som følge af skatten.</p>\r\n<p>Dertil kan det tilføjes, at en meget stor del af den risikovillige kapital, der skydes ind i vækstvirksomhederne, bruges på lønninger, der indkomstbeskattes i Danmark.</p>\r\n<p>Derudover er vækstvirksomheder overordentlig gode til at tiltrække udenlandsk kapital, hvilket også medfører, at beskæftigelsen og dermed indkomstskatten i Danmark vil stige.</p>\r\n<p>Faktisk er det samfundsmæssige afkast på investeringer i risikovillig kapital rigtig godt. Deutche Bank har fastslået, at en krone investeret i risikovillig kapital har et vækstafkast på mellem 5 og 10 kr. for hele samfundet.</p>\r\n<p>Det er således et stort spørgsmål, om der overhovedet vil være et skattemæssigt plus af iværksætterskatten, når alt tages i betragtning, mens det er hævet over enhver tvivl, at der vil være et samfundsmæssigt minus i form af mindre vækst.</p>\r\n<p>Ud over de økonomiske omkostninger vil iværksætterskatten også ramme danske vækstiværksættere på andre måder. DVCA's undersøgelse viser således, at en af konsekvenserne af skatten har været, at iværksættere har været nødt til at tage meget store privatøkonomiske risici for at kunne bevare en ejerandel på mere end 10 pct., f.eks. ved at optage yderlige lån med sikkerhed i private aktiver.</p>\r\n<p>Derfor foreslås iværksætterskatten afskaffet ved at ophæve beskatningen af selskabers unoterede aktier med undtagelse af aktier i selskaber udenfor EØS, uanset størrelsen af selskabets ejerandel.</p>\r\n<p>En fuldstændig fritagelse af beskatning af unoterede aktier kendes i dag fra Sverige og Norge (også her med undtagelse af unoterede aktier i selskaber uden for EØS).</p>\r\n<p>For at undgå skattetænkning med henblik på at opnå gavn af skattefriheden for unoterede aktier, eksempelvis af diverse investeringsprodukter fra banker, bør der indføres en række værnsregler efter en nærmere vurdering.</p>\r\n<p>Samlet set er det Radikale Venstres opfattelse, at hensynet til vækst og adgangen til risikovillig kapital gør, at Danmark ikke kan fastholde en unik porteføljebeskatning, som gør det mere attraktivt for kapitalstærke private investorer at investere i vækstiværksættere i vore nabolande end i Danmark.</p><p class=\"SkriftligFremsaettelse\">Skriftlig fremsættelse</p>\r\n<p class=\"Fremsaetter\">\r\n   <span class=\"Bold\">Morten Østergaard</span> (RV):</p>\r\n<p class=\"TekstGenerel\">Som ordfører for forslagsstillerne tillader jeg mig herved at fremsætte:</p>\r\n<p class=\"ForslagsTitel\">Forslag til folketingsbeslutning om afskaffelse af iværksætterskatten.</p>\r\n<p class=\"ForslagsNummer\">(Beslutningsforslag nr. B 23)</p>\r\n<p class=\"TekstGenerel\">Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "caseHistoryLabel": "2010/1 BF 23",
            "stateLabel": "Bortfaldet",
            "references": [
                {
                    "shortName": "2010/1 BSF 23",
                    "title": "Forslag til folketingsbeslutning om afskaffelse af iværksætterskatten",
                    "presentationName": "Beslutningsforslag som fremsat",
                    "documentTypeId": 480,
                    "documentId": 134251,
                    "eliUri": "/eli/ft/20101BB00023",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20101/beslutningsforslag/b23/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "18/11/2010"
        },
        {
            "displayName": "Accession",
            "displayValue": "20101BB00023"
        },
        {
            "displayName": "Entydig dokumentidentifikation",
            "displayValue": "AX012622"
        },
        {
            "displayName": "Dato for førstegangsindlæggelse",
            "displayValue": "18/11/2010"
        },
        {
            "displayName": "Dato for indlæggelse",
            "displayValue": "18/11/2010"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "23"
        },
        {
            "displayName": "År for udstedelse",
            "displayValue": "2010"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}