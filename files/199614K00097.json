{
    "id": 108337,
    "title": "1996 BTL 97   BETÆNKNING OVER FORSLAG TIL LOV OM ÆNDRING AF LOV OM ANLÆG AF FAST   FORBINDELSE OVER STOREBÆLT    NR L 97 1996-97, 1. SAMLING ",
    "documentTypeId": "420",
    "isSagsforlobPeriodValid": false,
    "shortName": "1996/1 BTL 97",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BTL 97 </P>  \r\n\r\n<P></P>  \r\n\r\n<P>Betænkning over Forslag til lov om ændring af lov om anlæg af fast  \r\n\r\n forbindelse over Storebælt <BR>  \r\n\r\n Nr L 97 1996-97, 1. samling </P>  \r\n\r\n<P></P>  \r\n\r\n<P>Afgivet af Trafikudvalget </P>  \r\n\r\n<P></P>  \r\n\r\n<P>Afgivet: 19961212 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Udvalget har behandlet lovforslaget i nogle møder og har herunder </P>  \r\n\r\n<P>stillet spørgsmål til trafikministeren, som denne har besvaret </P>  \r\n\r\n<P>skriftligt. </P>  \r\n\r\n<P>Endvidere har udvalget modtaget en skriftlig og en mundtlig henvendelse  \r\n\r\n fra Turistvognmændenes Landsforening. </P>  \r\n\r\n<P>Der er af trafikministeren stillet ændringsforslag, hvorom henvises til de  \r\n\r\n ledsagende bemærkninger. </P>  \r\n\r\n<P>Trafikministeren har tilkendegivet over for udvalget, at der på baggrund  \r\n\r\n af de synspunkter, der er fremkommet fra forskellig side om takstsystemet for  \r\n\r\n busser vil blive nedsat et hurtigtarbejdende udvalg under ledelse af  \r\n\r\n Trafikministeriet og med deltagelse af Turistvognmændenes Landsforening,  \r\n\r\n Landsforeningen Danmarks Bilruter og A/S Storebæltsforbindelsen. Udvalget vil  \r\n\r\n få til opgave at udarbejde forslag til eventuel justering af takstsystemet  \r\n\r\n for busser, således at det sikres, at bustransporten opnår samme (20 pct.)  \r\n\r\n takstnedsættelse som personbiler og lastbiler. Resultatet af udvalgets  \r\n\r\n arbejde drøftes med forligspartierne, hvorefter der vil blive taget stilling  \r\n\r\n til, om der skal foretages ændringer i takstniveauet for busser. </P>  \r\n\r\n<P>Der vil på et senere tidspunkt fra A/S Storebæltsforbindelsen fremkomme et  \r\n\r\n oplæg til en samlet takst- og rabatstruktur, jf. bemærkningerne til  \r\n\r\n lovforslaget. I dette oplæg vil også indgå forslag til pendlerrabatter for  \r\n\r\n buspassagerer for at sikre, at der skabes mulighed for bedre integration af  \r\n\r\n befolkningerne omkring Storebælt. Også dette oplæg vil blive drøftet mellem  \r\n\r\n forligspartierne. </P>  \r\n\r\n<P>Herefter indstiller et <I>flertal</I> (udvalget med undtagelse af  \r\n\r\n Socialistisk Folkepartis og Enhedslistens medlemmer) lovforslaget til  \r\n\r\n<I>vedtagelse</I> med det af trafikministeren stillede ændringsforslag. </P>  \r\n\r\n<P>Et <I>mindretal</I> (Socialistisk Folkepartis medlem af udvalget)  \r\n\r\n indstiller lovforslaget til <I>forkastelse</I> ved 3. behandling og vil ikke  \r\n\r\n stemme for det af trafikministeren stillede ændringsforslag. </P>  \r\n\r\n<P>Takstnedsættelsen på 20 pct. for brugen af Storebæltsbroen får  \r\n\r\n færgerederierne til at køre skytset frem og til at tale om politisk løftebrud  \r\n\r\n fra regeringens, Venstres og Det Konservative Folkepartis side. Den  \r\n\r\n nedsættelse vil givet få flere færgerederier til at dreje nøglen om og stoppe  \r\n\r\n sejladsen. </P>  \r\n\r\n<P>Det ser lige så slemt ud for DSB Gods. Med takstnedsættelsen for lastbiler  \r\n\r\n på broen bliver det en næsten umulig opgave at få overskud på DSB Gods'  \r\n\r\n planer om den såkaldte &#187;rullende landevej&#171;. </P>  \r\n\r\n<P>I dag transporteres der godsmængder på jernbane over Storebælt svarende  \r\n\r\n til 1.200 ekstra lastbiler på de danske landeveje i døgnet, såfremt disse  \r\n\r\n alle lastes med maksimumvægt. Det svarer i praksis til minimum 3.000  \r\n\r\n lastbiler. </P>  \r\n\r\n<P>Ideen var, at der skulle være flere daglige afgange fra henholdsvis Taulov  \r\n\r\n og Høje Tåstrup med containere og veksellad på togskinner for at leve op til  \r\n\r\n politikernes krav i trafikplan 2005 om at få mere gods over på skinnerne og  \r\n\r\n dermed væk fra landevejene. </P>  \r\n\r\n<P>Debatten i Folketinget under 1. behandling af lovforslaget viste klart, at  \r\n\r\n især de borgerlige partier, der står bag forliget om takstnedsættelserne på  \r\n\r\n Storebæltsforbindelsen, er komplet ligeglade med, om DSB Gods overlever  \r\n\r\n overhovedet, og partiernes ordførere vil givet blive gjort til æresmedlemmer  \r\n\r\n inden for vognmandsforeningen på dennes næste generalforsamling. </P>  \r\n\r\n<P>Det samme kan siges om de borgerliges holdning til færgeoverfarternes  \r\n\r\n overlevelsesmuligheder. </P>  \r\n\r\n<P>Molslinien f.eks. har bestilt helt nye færger for 1,2 mia. kr., færger,  \r\n\r\n der er bygget på danske værfter. Molsliniens katamaranfærger er blevet  \r\n\r\n videreudviklet med henblik på en kraftig reduktion af støj og hækbølger,  \r\n\r\n ligesom udledningen fra maskinerne er reduceret, fordi der er tale om  \r\n\r\n gasturbiner. Udviklingen af disse katamaraner kan komme til at betyde  \r\n\r\n overlevelse for Danyard Værft. </P>  \r\n\r\n<P>Takstreduktionen på Storebæltsbroen har allerede resulteret i det første  \r\n\r\n stop for færgeruter, nemlig ruten mellem Kalundborg og Juelsminde. Endvidere  \r\n\r\n har DSB meddelt, at Asks og Urds dage som godsfærger på  \r\n\r\n Kalundborg-Århus-ruten er talte. Det er endnu uvist, om Cat-Link kan  \r\n\r\n overleve. </P>  \r\n\r\n<P>Det politiske løftebrud ligger i, at det blev lovet som en del af  \r\n\r\n broforliget for 10 år siden, at broen skulle være brugerfinansieret, og at  \r\n\r\n brotaksten skulle være lig med taksten for en færgebillet, og det troede  \r\n\r\n rederierne naturligvis på. </P>  \r\n\r\n<P>Samtidig står der i loven, at A/S Storebæltsforbindelsen skal støtte  \r\n\r\n økonomisk, hvis Spodsbjerg-Tårs-ruten og mindst en af Kattegatruterne ikke  \r\n\r\n kan klare sig i konkurrencen. </P>  \r\n\r\n<P>Det vil sige, at en 20 pct. reduktion i prisen over Storebæltsbroen vil  \r\n\r\n medføre en tilsvarende reduktion hos Molslinien, og hvis Molslinien så  \r\n\r\n alligevel ikke kan klare sig økonomisk, skal Molslinien altså støttes af A/S  \r\n\r\n Storebæltsforbindelsen. Det kan man da kalde Ebberød Bank. </P>  \r\n\r\n<P>Ganske vist har man nu skrevet i loven, at hvis klausulen om  \r\n\r\n underskudsdækningen skal i brug, skal sejladsen i licitation, men man har  \r\n\r\n tilsyneladende helt overset, at eksempelvis Molslinien selv ejer sit  \r\n\r\n havneanlæg på Sjællands Odde, og man vil vel ikke gå så langt, at man vil  \r\n\r\n fratage rederiet dets ejendom. </P>  \r\n\r\n<P>Dette ville være en tilsidesættelse af ejendomsretten, hvilket nogle  \r\n\r\n partier, herunder Fremskridtspartiet, fra Folketingets talerstol har erklæret  \r\n\r\n for i orden. Det vil sige, at alle havne, også de private, skulle åbnes, og  \r\n\r\n alle skal kunne sejle ud og ind ad færgelejerne, uanset hvem der ejer dem.  \r\n\r\n Det totale kaos venter tilsyneladende forude, hvis der nogen sinde bliver et  \r\n\r\n borgerligt flertal. </P>  \r\n\r\n<P>Et <I>andet mindretal</I> (Enhedslistens medlem af udvalget) indstiller  \r\n\r\n lovforslaget til <I>forkastelse</I> ved 3. behandling, men kan stemme for det  \r\n\r\n af trafikministeren stillede ændringsforslag. </P>  \r\n\r\n<P>Storebæltsloven er et skoleeksempel på, hvorledes man kan manipulere en  \r\n\r\n bilist- og erhvervsvenlig lov på plads på bekostning af den kollektive  \r\n\r\n trafik. </P>  \r\n\r\n<P>Regeringen og de borgerlige har skruet en model sammen, som bygger på, at  \r\n\r\n med flere biler og færre togpassagerer kan hele anlægget ejes af A/S  \r\n\r\n Storebæltsforbindelsen, og jernbanen skal så leje sig ind. Det giver en  \r\n\r\n mindre årlig udgift for jernbanen og hermed bedre mulighed for at konkurrere  \r\n\r\n med bilerne. Omvendt er logikken imidlertid sådan, at jernbanen under ingen  \r\n\r\n omstændigheder skal stilles bedre end bilerne, og derfor skal taksterne på  \r\n\r\n bilerne sættes ned med det erklærede formål, at balancen mellem individuel og  \r\n\r\n kollektiv trafik skal fastholdes. Og så er vi jo lige vidt. Jernbanen er dømt  \r\n\r\n taber, uanset hvordan udviklingen rent faktisk forløber. </P>  \r\n\r\n<P>En sådan misrøgt af det kollektive trafiksystem kan mindretallet under  \r\n\r\n ingen omstændigheder støtte. </P>  \r\n\r\n<P>Lovændringen med takstnedsættelsen for biler og lastbiler er en klar  \r\n\r\n forringelse for såvel miljøet som for den kollektive trafik i Danmark og er  \r\n\r\n med til at forringe de fordele, den kollektive trafik kunne have fået med  \r\n\r\n jernbaneforbindelsen over Storebælt. </P>  \r\n\r\n<P>Desuden forekommer det uforsvarligt, at der ikke gennemføres en uvildig  \r\n\r\n afklaring af det nuværende faktiske takstniveau for busser og lastbiler, da  \r\n\r\n der ellers kan forudses en takstreduktion, som bliver på mere end 20 pct.  \r\n\r\n</P>  \r\n\r\n<P>Lovforslaget kommer ikke bag på mindretallet. Det er helt efter bogen, og  \r\n\r\n mindretallet er da sikker på, at der vil komme flere lovforslag, som er  \r\n\r\n rettet imod den kollektive trafik, så længe forligene herom indgås med de  \r\n\r\n borgerlige partier. </P>  \r\n\r\n<P>ÆndringsforslagAf <I>trafikministeren,</I> tiltrådt af et <I>flertal</I>  \r\n\r\n (udvalget med undtagelse af SF): </P>  \r\n\r\n<P>Til § 1 <B>1)</B> Den under <I>nr. 4</I> foreslåede <I>§ 10</I> affattes  \r\n\r\n således: </P>  \r\n\r\n<P> <B>&#187;§ 10.</B> Trafikministeren bemyndiges til at træffe afgørelse  \r\n\r\n om, at selskabet vederlagsfrit kan overdrage ejendomsretten til  \r\n\r\n lyslederkablet på jernbaneforbindelsen til Banestyrelsen, idet selskabet dog  \r\n\r\n har en vederlagsfri brugsret til dette kabel til formål, der har tilknytning  \r\n\r\n til forbindelsen og til dennes benyttelse.&#171; </P>  \r\n\r\n<P>Bemærkninger </P>  \r\n\r\n<P>Til nr. 1 Ifølge forslag til lov om Banestyrelsen m.v. (L 94) opretter  \r\n\r\n trafikministeren med virkning fra 1. januar 1997 en Banestyrelse under  \r\n\r\n Trafikministeriet med det formål at varetage statens jernbaneinfrastruktur.  \r\n\r\n Når Banestyrelsen er oprettet, vil der skulle ske en fordeling af bl.a.  \r\n\r\n jernbanetekniske anlæg, bygninger og arealer mellem Banestyrelsen og DSB. De  \r\n\r\n lyslederkabler, der er knyttet til den almindelige jernbaneinfrastruktur,  \r\n\r\n forventes i den forbindelse overdraget til Banestyrelsen, idet DSB dog vil  \r\n\r\n kunne råde over den overskydende kapacitet til bl.a. forretningsformål. Det  \r\n\r\n findes derfor hensigtsmæssigt, at lyslederkablet på jernbaneforbindelsen over  \r\n\r\n Storebælt i lighed med de øvrige jernbanerelaterede lyslederkabler ejes af  \r\n\r\n Banestyrelsen. </P>  \r\n\r\n<P>Helge Mortensen (S) nfmd. <I>Poul Andersen (S) Børge Bakholt (S) Søren  \r\n\r\n Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  \r\n\r\n Jette Gottlieb (EL) Arne Melchior (CD)</I> fmd. <I>Svend Heiselberg (V) Jens  \r\n\r\n Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  \r\n\r\n Mikkelsen (KF) Niels Jørgen Langkilde (KF) Egil Møller (DF)  \r\n\r\n Fremskridtspartiet havde ikke medlemmer i udvalget. </I></P>  \r\n\r\n<P>Ændringsforslag </P>  \r\n\r\n<P>Af <I>Tommy Dinesen</I> (SF): </P>  \r\n\r\n<P>Til § 1 <B>3)</B> Den under <I>nr. 4</I> foreslåede affattelse af <I>§  \r\n\r\n 11</I> udgår. </P>  \r\n\r\n<P>Bemærkninger </P>  \r\n\r\n<P>Til nr. 3 Det er SF's opfattelse, at taksterne for last- og personbilers  \r\n\r\n brug af Storebæltsbroen skal fastholdes på det niveau, som er fastlagt i  \r\n\r\n loven om en fast forbindelse over Storebælt, jf. lov nr. 380 af 10. juni 1987  \r\n\r\n om anlæg af fast forbindelse over Storebælt. Taksterne for DSB's og  \r\n\r\n eventuelle andre togoperatørers brug af tunnelen kan derimod godt nedsættes  \r\n\r\n til den takst, der er foreslået i lovforslaget. </P>  \r\n\r\n<P>Tillægsbetænkning </P>  \r\n\r\n<P>Udvalget har, efter at lovforslaget ved 2. behandling blev henvist </P>  \r\n\r\n<P>til fornyet udvalgsbehandling, behandlet dette i et møde og har </P>  \r\n\r\n<P>herunder stillet spørgsmål til trafikministeren, som denne har </P>  \r\n\r\n<P>besvaret mundtligt. </P>  \r\n\r\n<P>Endvidere har udvalget modtaget en mundtlig henvendelse fra Bilfærgernes  \r\n\r\n Rederiforening. </P>  \r\n\r\n<P>Herefter indstiller et <I>flertal</I> (Socialdemokratiets, Venstres, Det  \r\n\r\n Konservative Folkepartis, Det Radikale Venstres, Centrum-Demokraternes og  \r\n\r\n Dansk Folkepartis medlemmer af udvalget) lovforslaget til <I>vedtagelse</I> i  \r\n\r\n den affattelse, hvori det foreligger efter 2. behandling. </P>  \r\n\r\n<P>Et <I>mindretal</I> (Socialistisk Folkepartis, Fremskridtspartiets og  \r\n\r\n Enhedslistens medlemmer af udvalget) indstiller lovforslaget til  \r\n\r\n<I>forkastelse.</I>  </P>  \r\n\r\n<P>Et mindretal inden for mindretallet (Fremskridtspartiets medlem af  \r\n\r\n udvalget) har som bekendt været imod den faste forbindelse over Storebælt,  \r\n\r\n når den skulle finansieres af det offentlige. Derimod ville  \r\n\r\n Fremskridtspartiet ikke have haft noget imod, hvis forbindelsen havde været  \r\n\r\n finansieret privat. Dette er som bekendt ikke sket. </P>  \r\n\r\n<P>Fremskridtspartiet opfatter dette lovforslag som et udtryk for frygt for,  \r\n\r\n at bilisterne ikke vil bruge den faste forbindelse med de hidtil fastsatte  \r\n\r\n takster for passage af broen. </P>  \r\n\r\n<P>Taksterne, der nu skal nedsættes efter det foreliggende lovforslag, vil  \r\n\r\n medvirke til, at flere færgerederier risikerer at måtte lukke, hvilket vil  \r\n\r\n føre til, at mange mister deres arbejde. </P>  \r\n\r\n<P>Bilfærgernes Rederiforening har som bekendt været tilhænger af den faste  \r\n\r\n forbindelse, men har samtidig understreget, hvor vigtigt det var, at man  \r\n\r\n kunne regne med de takster, der nu engang var fastsat. Dette er  \r\n\r\n Fremskridtspartiet enig i. </P>  \r\n\r\n<P>Fremskridtspartiet er af den opfattelse, at det er konkurrenceforvridning  \r\n\r\n i forhold til bilfærgerederierne, når man nedsætter taksterne yderligere på  \r\n\r\n den faste forbindelse over Storebælt. Efter Fremskridtspartiets opfattelse  \r\n\r\n udnytter man den monopolagtige stilling, A/S Storebæltsforbindelsen reelt  \r\n\r\n har. Denne monopolagtige stilling vil udkonkurrere de nuværende sejlruter.  \r\n\r\n Det, der vil ske fremover, er, at man bare kan sætte taksterne efter  \r\n\r\n forgodtbefindende, når man først har udkonkurreret færgerne. </P>  \r\n\r\n<P>Helge Mortensen (S) nfmd. <I>Poul Andersen (S) Børge Bakholt (S) Søren  \r\n\r\n Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  \r\n\r\n Jette Gottlieb (EL) Arne Melchior (CD)</I> fmd. <I>Svend Heiselberg (V) Jens  \r\n\r\n Løgstrup Madsen (V) Jan Køpke Christensen (FP) Erik Jacobsen (V) Kaj Ikast  \r\n\r\n (KF) Brian Mikkelsen (KF) Niels Jørgen Langkilde (KF) Egil Møller (DF)  \r\n\r\n</I></P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "14/01/1997"
        },
        {
            "displayName": "Accession",
            "displayValue": "199614K00097"
        },
        {
            "displayName": "Entydig dokumentidentifikation",
            "displayValue": "CL007484"
        },
        {
            "displayName": "Dato for førstegangsindlæggelse",
            "displayValue": "14/01/1997"
        },
        {
            "displayName": "Dato for indlæggelse",
            "displayValue": "14/01/1997"
        },
        {
            "displayName": "Dokumenttype",
            "displayValue": "Betænkning  over lovforslag"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "97"
        },
        {
            "displayName": "År for udstedelse",
            "displayValue": "1996"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}