{
    "id": 128541,
    "title": "Forslag til folketingsbeslutning om forbud mod import af dun og fjer fra Kina m.fl.",
    "documentTypeId": "480",
    "isSagsforlobPeriodValid": true,
    "shortName": "2009/1 BSF 61",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 25. november 2009 af Marlene Harpsøe (DF), Pia Adelsteen (DF), Kristian Thulesen Dahl (DF), Martin Henriksen (DF), Pia Kjærsgaard (DF), Tina Petersen (DF), Ib Poulsen (DF) og Peter Skaarup (DF)</p>\r\n      <p class=\"TitelPrefiks1\">Forslag til folketingsbeslutning</p>\r\n      <p class=\"Titel2\">om forbud mod import af dun og fjer fra Kina m.fl.</p>\r\n      <p class=\"Tekst\">Folketinget pålægger regeringen inden udgangen af indeværende kalenderår at tage initiativ til at fremsætte lovforslag om forbud mod import af dun og fjer fra Kina samt at forbyde import af produkter, hvori dun og fjer fra Kina indgår. Forslaget pålægger endvidere regeringen at arbejde for et forbud mod import af dun og fjer fra Polen og Ungarn og af produkter, hvori dun og fjer fra disse lande indgår. Dette forbud skal være midlertidigt og kun være gældende, indtil disse to lande har dokumenteret, at de overholder forbuddet mod at plukke dun og fjer af levende fjerkræ.</p><DIV CLASS=GIVET ID=\"GIVET\"><FONT SIZE=\"3\"><P CLASS=GIVET ALIGN=\"CENTER\"></P><P CLASS=SIGN1 ALIGN=\"CENTER\"></P><P CLASS=SIGN2 ALIGN=\"RIGHT\"></P></FONT></DIV><p class=\"Bemaerkninger\">Bemærkninger til forslaget</p>\r\n      <p class=\"TekstoverskriftVenstreBm\">Begrundelse</p>\r\n      <p class=\"Tekst9\">Indeværende forslag har til formål at sikre, at der ikke importeres og sælges dun og fjer i Danmark, som er plukket af levende fjerkræ, samt produkter, hvori sådanne fjer og dun indgår.</p>\r\n      <p class=\"Tekst9\">Den 10. august 2009 sendte DR dokumentarfilmen »Dyrekøbte dun«, der bl.a. viste, hvordan levende gæs i Kina, Polen og Ungarn plukkes under voldsomme pinsler for dyrene. Ideen med at plukke levende gæs er, at dun og fjer vokser ud igen, hvorefter gæssene endnu engang kan plukkes. På den måde øges indtjeningen for ejerne. Der er dog ingen tvivl om, at plukning af dun og fjer af levende fjerkræ er forbundet med store pinsler for dyrene og er i direkte modstrid med den danske dyreværnslov, som i § 1 bestemmer, at »Dyr skal behandles forsvarligt og beskyttes bedst muligt mod smerte, lidelse, angst, varigt men og væsentlig ulempe«, og som i § 2 bestemmer: »Enhver, der holder dyr, skal sørge for, at de behandles omsorgsfuldt, herunder at de huses, fodres, vandes og passes under hensyntagen til deres fysiologiske, adfærdsmæssige og sundhedsmæssige behov i overensstemmelse med anerkendte praktiske og videnskabelige erfaringer«. Justitsministeren gav i forbindelse med et samråd i Folketingets Fødevareudvalg onsdag den 11. marts 2009 også klart udtryk for, at plukning af levende fjerkræ er i strid med dansk lovgivning: »Det er da også Justitsministeriets klare vurdering, at hvis den plukning af fjer fra levende gæs, som vises i udsendelsen, foregik i Danmark, ville den være i strid med dyreværnsloven, da plukningen må antages at være smertefuld for gæssene«, jf. udkast til tale til brug for samrådet i Folketingets Fødevareudvalg den 11. marts 2009, Udvalget for Fødevarer, Landbrug og Fiskeri, svar på alm. del – spørgsmål 260, folketingssamlingen 2008-09.</p>\r\n      <p class=\"Tekst9\">Der foreligger så vidt vides ikke nogen lovgivning på EU-plan, hvor det eksplicit fremgår, at det er ulovligt at plukke dun og fjer af levende gæs eller andet fjerkræ. Men EU fastsætter minimumskrav for beskyttelse af dyr, der holdes til landbrugsformål. Det fremgår således af Rådets direktiv 98/58/EF af 20. juli 1998 om beskyttelse af dyr, der holdes til landbrugsformål, at medlemslandene skal sørge for, at ejerne af dyr eller holdere af dyr skal sikre deres dyrs velfærd og sikre, at deres dyr ikke påføres unødig lidelse, smerte eller skade. Direktivet gælder for dyr, som holdes eller opdrættes med henblik på produktion af fødevarer, skind, uld, pels eller andre landbrugsformål. Plukning af levende gæs og andet fjerkræ falder derfor ind under disse bestemmelser. Dette er også justitsministerens vurdering, jf. justitsministerens talepapir til brug for samrådet i Folketingets Fødevareudvalg den 11. marts 2009, Udvalget for Fødevarer, Landbrug og Fiskeri, svar på alm. del – spørgsmål 260, folketingssamlingen 2008-09.</p>\r\n      <p class=\"TekstoverskriftVenstreBm\">Forbud mod import fra Kina</p>\r\n      <p class=\"Tekst9\">I justitsministerens besvarelse af spørgsmål nr. S 1.153 stillet den 21. august 2009 fremgår det, at det under visse forhold er muligt for Danmark at indføre et forbud mod import af varer fra tredjelande: »Regulering af varehandel med tredjelande er omfattet af EU’s eksklusive kompetence, og medlemsstaterne kan derfor som udgangspunkt ikke selvstændigt regulere handelen med varer fra bestemte tredjelande, herunder Kina. Imidlertid bemyndiger EU’s almindelige importordning, udtrykt i Rådets forordning (EF) nr. 3285/94 med senere ændringer, medlemsstaterne til under visse betingelser selv at iværksætte forbud på nationalt plan over for varer fra visse tredjelande, herunder Kina. Dette gælder blandt andet under hensyn til at beskytte dyrs liv og sundhed, jf. forordningens artikel 24«, (jf. Retsudvalget, svar på alm. del – spørgsmål nr. 1.153, folketingssamlingen 2008-09). Det er således disse bestemmelser, forslagsstillerne ønsker, at regeringen skal benytte i den pågældende sag over for Kina med henblik på at beskytte dyrenes ve og vel.</p>\r\n      <p class=\"TekstoverskriftVenstreBm\">Forbud mod import fra Polen og Ungarn</p>\r\n      <p class=\"Tekst9\">Plukning af levende fjerkræ er ifølge justitsministeren forbudt i EU. Det fremgår endvidere af justitsministerens besvarelse af udvalgsspørgsmål nr. 447 stillet den 21. august 2009 (Udvalget for Fødevarer, Landbrug og Fiskeri, svar på alm. del – spørgsmål 447, folketingssamlingen 2008-09), at Europa-Kommissionen tidligere har henvendt sig til medlemslandene med henblik på at få afklaret udbredelsen af plukning af dun og fjer af levende gæs i medlemslandene. Det fremgik, at noget sådant kun finder sted i Polen og Ungarn. Det fremgår dog ikke, hvor udbredt denne praksis er. Men af justitsministerens tale ved samrådet den 11. august 2009 fremgår det, at disse metoder vedrørende plukning af levende gæs ikke er tilladt i Ungarn. Endvidere fremgår det af justitsministerens besvarelse, at den sag med plukning af levende gæs, som blev vist i dokumentarfilmen, har været genstand for en politiefterforskning.</p>\r\n      <p class=\"Tekst9\">Der er ingen tvivl om, at plukning af dun og fjer fra levende fjerkræ er forbundet med store smerter og lidelser for dyrene. Det har justitsministeren også givet udtryk for. Alligevel skriver ministeren i besvarelsen af udvalgsspørgsmål nr. 447 (Udvalget for Fødevarer, Landbrug og Fiskeri, svar på alm. del – spørgsmål 447, folketingssamlingen 2008-09), at »EU-Kommissionen har endvidere understreget, at man fortsat arbejder på at klarlægge, om plukning af fjer fra levende gæs kan finde sted, uden at gæssene udsættes for unødig smerte, lidelse eller skade. Dette spørgsmål forventes drøftet på et SCoFCAH-møde i december 2009. Europa-Kommissionen overvejer endvidere at anmode Den Europæiske Fødevaresikkerhedsmyndighed (EFSA) om en udtalelse om, hvilken indvirkning denne praksis har på fuglenes velfærd«.</p>\r\n      <p class=\"TekstoverskriftVenstreBm\">Afsluttende bemærkninger</p>\r\n      <p class=\"Tekst9\">Europa-Kommissionen har i længere tid været opmærksom på, at plukning af levende fugle finder sted i visse medlemsstater. Der er heller ingen tvivl om, at plukning af levende fjerkræ er forbundet med store smerter og pinsler for dyrene. Der er ingen grund til at gennemføre flere undersøgelser på området, før man iværksætter initiativer til beskyttelse af dyrene. Forslagsstillerne finder derfor, at det et nødvendigt at indføre et midlertidigt importforbud for dun og fjerprodukter fra Polen og Ungarn, som skal være gældende, indtil disse lande kan dokumentere, at de har indstillet disse overgreb. Forslagsstillerne er opmærksomme på, at et ensidigt dansk importforbud, som omfatter dun og fjerprodukter fra et eller flere EU-lande, vil udgøre et indgreb i varernes frie bevægelighed inden for EU. Imidlertid tillader EF-traktatens artikel 30 udtrykkeligt, at de frie varebevægelser sættes ud af kraft, når det sker for bl.a. at »beskytte dyrs liv og sundhed«. Det er forslagsstillernes opfattelse, at hensynet til dyrene bør veje tungt i dette tilfælde, hvorfor et importforbud ser ud til at være eneste løsning på problemet, indtil Polen og Ungarn får bragt deres forhold i orden. Forslagsstillerne finder endvidere, at Danmark skal udnytte de muligheder, WTO-reglerne giver for at indføre et forbud mod import af dun og fjerprodukter fra Kina.</p><p class=\"SkriftligFremsaettelse\">Skriftlig fremsættelse</p>\r\n      <p class=\"Fremsaetter\"><span class=\"Bold\">Marlene Harpsøe </span>(DF):</p>\r\n      <p class=\"Tekst2\">\r\n        <div>Som ordfører for forslagsstillerne tillader jeg mig herved at fremsætte:</div>\r\n      </p>\r\n      <p class=\"ForslagsTitel\">Forslag til folketingsbeslutning om forbud mod import af dun og fjer fra Kina m.fl..</p>\r\n      <p class=\"ForslagsNummer\">(Beslutningsforslag nr. B 61).</p>\r\n      <p class=\"Tekst2\">\r\n        <div>Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</div>\r\n      </p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "caseHistoryLabel": "2009/1 BF 61",
            "stateLabel": "Forkastet",
            "references": [
                {
                    "shortName": "2009/1 BSF 61",
                    "title": "Forslag til folketingsbeslutning om forbud mod import af dun og fjer fra Kina m.fl.",
                    "presentationName": "Beslutningsforslag som fremsat",
                    "documentTypeId": 480,
                    "documentId": 128541,
                    "eliUri": "/eli/ft/20091BB00061",
                    "externalLink": ""
                },
                {
                    "shortName": "2009/1 BTB 61",
                    "title": "Betænkning over  Forslag til folketingsbeslutning om forbud mod import af dun og fjer fra Kina m.fl.",
                    "presentationName": "Betænkning over beslutningsforslag",
                    "documentTypeId": 500,
                    "documentId": 130556,
                    "eliUri": "/eli/ft/20091DB00529",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20091/beslutningsforslag/b61/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "26/11/2009"
        },
        {
            "displayName": "Accession",
            "displayValue": "20091BB00061"
        },
        {
            "displayName": "Entydig dokumentidentifikation",
            "displayValue": "AX011615"
        },
        {
            "displayName": "Dato for førstegangsindlæggelse",
            "displayValue": "26/11/2009"
        },
        {
            "displayName": "Dato for indlæggelse",
            "displayValue": "26/11/2009"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "61"
        },
        {
            "displayName": "År for udstedelse",
            "displayValue": "2009"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}