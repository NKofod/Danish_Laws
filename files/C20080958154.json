{
    "id": 121142,
    "title": "Orientering om udbetaling af kompensationsbeløb i forbindelse med ændring af pensionsbeskatningsloven",
    "documentTypeId": "200",
    "isSagsforlobPeriodValid": true,
    "shortName": "SKR nr 9581 af 25/08/2008",
    "documentHtml": "<div class=\"bjelke\">Den fulde tekst</div><p class=\"Titel2\">Orientering om udbetaling af kompensationsbeløb i forbindelse med ændring af pensionsbeskatningsloven</p>\r\n<p class=\"Tekst\">I december 2007 vedtog Folketinget ny lovgivning om pensionsafkastbeskatning (PAL). Disse regler træder i kraft 1. januar 2010, og har derfor først virkning fra og med indkomståret 2010.</p>\r\n<p class=\"Tekst\">Den hidtidige fritagelse for pensionsafkastskat for visse indeksobligationer og ejendomme ophæves dog allerede fra 1. januar 2008. Det betyder, at der skal betales pensionsafkastskat af disse aktiver for hele indkomståret 2008. Som kompensation herfor vil der blive udbetalt et kompensationsbeløb til hovedparten af de personer, der har en pensionsordning i et pensionsselskab eller i et pengeinstitut. Det betyder, at den enkelte person kan modtage kompensationsbeløb fra flere pensionsselskaber eller pengeinstitutter.</p>\r\n<p class=\"Tekst\">Pensionsselskaberne og pengeinstitutterne vil beregne og fordele kompensationsbeløbet i løbet af 2008 og 2009. Kompensationsbeløbet vil enten blive indsat på modtagerens pensionsordninger eller blive udbetalt. Kompensationsbeløbet skal altid udbetales for kapitalpensioner, der tidligere er udbetalt, og for ratepensioner, indekskontrakter og livrenter, der er under udbetaling. Der vil således blive tale om et stort antal udbetalinger, som varierer meget i størrelse. Det vil være alt fra nogle få kroner til mange tusinde kroner.</p>\r\n<p class=\"Tekst\">Ved udbetaling vil kompensationsbeløbet af kapitalpensioner blive pålagt en afgift på 40 pct. til staten, mens kompensationsbeløbet af ratepensioner, indekskontrakter og livrenter, skal medregnes ved indkomstopgørelsen til brug for beregning af indkomstskat.</p>\r\n<p class=\"Tekst\">Når kompensationsbeløbet indgår ved indkomstopgørelsen til brug for beregning af indkomstskat, vil det også indgå i indkomstgrundlaget for beregning af social pension m.v.</p>\r\n<p class=\"Tekst\">Pensionisten har pligt til at oplyse kommunen om alle forandringer, der kan medføre ændringer af pensionen. Pensionen omregnes, når som helst i løbet af året, hvis indtægtsgrundlaget ændres mere end rent midlertidigt, og en beregning på grundlag af den forventede fremtidige indtægt fører til en ændring af pensionens størrelse.</p>\r\n<p class=\"Tekst\">Er der som her tale om en engangsindtægt, henføres indtægten til en 12-måneders periode begyndende på det tidspunkt, hvor indtægten er til den pågældendes rådighed. 12-måneders perioden kan fraviges i de tilfælde, hvor indtægten kan henføres til en nærmere angivet dokumenteret periode, der er større eller mindre end 12 måneder.</p>\r\n<p class=\"Tekst\">Udbetaling af kompensationsbeløb vil således medføre, at pensionisten oplyser kommunen om den ekstra udbetaling. Kommunen har pligt til at foretage en omberegning af pensionen i henhold til normal praksis, såfremt udbetalingen giver anledning til en ændret pension.</p><div class=\"Givet\" id=\"Givet\"><p class=\"Givet\" align=\"center\">Velfærdsministeriet, den 25. august 2008</p><p class=\"Sign1\" align=\"center\">Bent Nielsen</p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Beskæftigelsesministeriet",
    "isReprint": false,
    "geografiskDaekningId": 0,
    "retsinfoKlassifikationId": 10,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "26/08/2008"
        },
        {
            "displayName": "Accession",
            "displayValue": "C20080958154"
        },
        {
            "displayName": "Entydig dokumentidentifikation",
            "displayValue": "BI000246"
        },
        {
            "displayName": "Dato for førstegangsindlæggelse",
            "displayValue": "26/08/2008"
        },
        {
            "displayName": "Dato for indlæggelse",
            "displayValue": "24/10/2014"
        },
        {
            "displayName": "Dokumenttype",
            "displayValue": "Skrivelse"
        },
        {
            "displayName": "Dokumentets rangering",
            "displayValue": "C "
        },
        {
            "displayName": "Forskriftens nummer",
            "displayValue": "9581"
        },
        {
            "displayName": "År for udstedelse",
            "displayValue": "2008"
        },
        {
            "displayName": "Dato for underskrift",
            "displayValue": "25/08/2008"
        },
        {
            "displayName": "Offentliggjort i (publiceringsmedie)",
            "displayValue": "Retsinformation"
        },
        {
            "displayName": "Ressortministeriets journalnummer",
            "displayValue": "Velfærdsmin., j.nr. 2007-2525"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}