{
    "id": 229047,
    "title": "Opfølgning til 2021-22. Egen drift-undersøgelse af 30 klagesager om værdifastsættelse af importerede brugte motorkøretøjer",
    "documentTypeId": "310",
    "isSagsforlobPeriodValid": true,
    "shortName": "FOU nr 2021.2201",
    "documentHtml": "<div class=\"bjelke\">Oversigt (indholdsfortegnelse)</div><div class=\"toc\">\r\n   <table class=\"Indholdsfortegnelse\">\r\n   </table>\r\n</div><div class=\"bjelke\">Den fulde tekst</div><p class=\"Titel2\">Opfølgning til 2021-22. Egen drift-undersøgelse af 30 klagesager om værdifastsættelse af importerede brugte motorkøretøjer</p>\r\n<p>I et brev fra Skatteministeriet af 14. oktober 2021, som var vedlagt to redegørelser fra henholdsvis Skatteankestyrelsen og Motorstyrelsen, redegjorde myndighederne for deres overvejelser mv.</p>\r\n<p>\r\n</p>\r\n<p>I forhold til samspillet mellem Motorstyrelsen som første instans og motorankenævnene som klageinstans oplyste myndighederne om en række initiativer.</p>\r\n<p>\r\n</p>\r\n<p>For så vidt angik interne initiativer i Skatteankestyrelsen og motorankenævnene oplyste Skatteankestyrelsen, at den i forhold til begrundelser og stillingtagen i afgørelserne i løbet af sommeren 2021 havde arbejdet med at forbedre styrelsens indstillinger og de udkast til afgørelser, der forelægges motorankenævnene. Det gjaldt særligt i forhold til visse mulige formelle mangler ved de påklagede afgørelser i form af eventuel manglende partshøring og eventuel mangelfuld begrundelse.</p>\r\n<p>\r\n</p>\r\n<p>Skatteankestyrelsen oplyste herudover, at nogle øvrige interne initiativer i forhold til sekretariatsbetjeningen forventedes iværksat i løbet af efteråret 2021 og implementeret inden udgangen af 2021. Det drejede sig bl.a. om, at de indstillinger og de udkast til afgørelser, der skulle forelægges motorankenævnene, mere klart, tydeligt og gennemgående skulle adressere den påklagede afgørelse fra Motorstyrelsen, og om fokus på skønsmargen ved udøvelsen af selve værdiskønnet. Der skulle i den forbindelse bl.a. gennemføres undervisning og vejledning af sagsbehandlerne, ligesom motorankenævnene skulle inddrages i dette arbejde.</p>\r\n<p>\r\n</p>\r\n<p>Skatteankestyrelsen anførte, at disse mere internt rettede initiativer gerne skulle medvirke til at sikre og danne grundlag for ikke blot konkret bedre afgørelser, men også for en generelt bedre og mere klar formidling i afgørelserne, således at både Motorstyrelsen og klagerne lettere ville kunne forstå motorankenævnenes linje for værdiansættelse, herunder f.eks. udvælgelse af annoncer.</p>\r\n<p>\r\n</p>\r\n<p>Myndighederne redegjorde derudover for en række initiativer på tværs af myndighederne.</p>\r\n<p>\r\n</p>\r\n<p>Som udbygning af det tværgående praksisorienteringsudvalg (et læringsloop) – som myndighederne tidligere havde redegjort for – skulle der således etableres to undergrupper med hver sit specifikke, men dog tæt forbundne, fokus. Det drejede sig dels om en arbejdsgruppe om annoncer, tillæg, fradrag mv. med deltagelse fra både Motorstyrelsen og Skatteankestyrelsen og med deltagelse ad hoc af medlemmer/formænd fra motorankenævn, dels om en arbejdsgruppe vedrørende hjælpeværktøjet Estimatics med deltagelse fra både Motorstyrelsen og Skatteankestyrelsen.</p>\r\n<p>\r\n</p>\r\n<p>Det var hensigten, at arbejdsgrupperne gennem praksisorienteringsudvalget skulle bidrage til en større gensidig forståelse af disse emner på tværs af myndighederne. Samtidig skulle det mere konkret skabe et bedre grundlag for, at Motorstyrelsen kunne forholde sig til og indrette sig efter motorankenævnenes linje for værdifastsættelse, herunder f.eks. udvælgelse af annoncer, og understøtte Motorstyrelsens arbejde med at sikre, at den bruttoliste med annoncer, som Estimatics genererede, var så retvisende som muligt og inden for rammerne af praksis.</p>\r\n<p>\r\n</p>\r\n<p>Motorstyrelsen forventede på baggrund af drøftelserne i praksisorienteringsudvalget at kunne fastsætte nogle overordnede retningslinjer for styrelsens udvælgelse af annoncer, så det sikredes, at udvælgelse af annoncer – herunder ved brug af Estimatics – blev mere ensartet. Dette arbejde forventedes at blive fulgt op med undervisning af medarbejderne, så der sikredes en korrekt udvælgelse af annoncer ved værdifastsættelse af køretøjer.</p>\r\n<p>\r\n</p>\r\n<p>Praksisorienteringsudvalget og de tilhørende arbejdsgrupper forventedes alle at være etableret inden oktober måned 2021.</p>\r\n<p>\r\n</p>\r\n<p>I forhold til partshøring i Motorstyrelsen oplyste Skatteministeriet, at der den 6. oktober 2021 var fremsat lovforslag med henblik på at indføre en særlig procedure for partshøring ved værdifastsættelse af brugte køretøjer.</p>\r\n<p>\r\n</p>\r\n<p>Motorstyrelsen oplyste, at den, indtil en sådan særlig procedure måtte være vedtaget og trådt i kraft, havde iværksat partshøring i overensstemmelse med forvaltningslovens § 19 i alle sager om værdifastsættelse af køretøjer, herunder ved import, eksport og pristjek.</p>\r\n<p>\r\n</p>\r\n<p>I et brev af 1. november 2021 meddelte jeg Skatteministeriet, at de tiltag, som myndighederne havde redegjort for i forhold til samspillet mellem Motorstyrelsen som første instans og motorankenævnene som klageinstans, umiddelbart forekom mig meget relevante, og at jeg kunne forstå, at myndighederne ville sikre, at de blev gennemført målrettet og effektivt.</p>\r\n<p>\r\n</p>\r\n<p>Jeg meddelte, at jeg herefter ikke foretog mig mere i sagen.</p>\r\n<p>\r\n</p>\r\n<p>Som led i Skattekontorets igangværende tema om digitalisering bad jeg dog Skatteankestyrelsen om at orientere mig om udfaldet af arbejdet i den af de omtalte to arbejdsgrupper, som drejede sig om hjælpeværktøjet Estimatics.</p>\r\n<p>\r\n</p>\r\n<p>\r\n</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 30,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "29/01/2022"
        },
        {
            "displayName": "Accession",
            "displayValue": "O20210220171"
        },
        {
            "displayName": "Entydig dokumentidentifikation",
            "displayValue": "AX027287"
        },
        {
            "displayName": "Dato for førstegangsindlæggelse",
            "displayValue": "29/01/2022"
        },
        {
            "displayName": "Dato for indlæggelse",
            "displayValue": "29/01/2022"
        },
        {
            "displayName": "Dokumenttype",
            "displayValue": "Opfølgning til udtalelser"
        },
        {
            "displayName": "Dokumentets rangering",
            "displayValue": "O "
        },
        {
            "displayName": "Forskriftens nummer",
            "displayValue": "2201"
        },
        {
            "displayName": "År for udstedelse",
            "displayValue": "2021"
        },
        {
            "displayName": "Administrerende myndighed",
            "displayValue": "Folketingets Ombudsmand"
        },
        {
            "displayName": "Involveret myndighed",
            "displayValue": "Skatteministeriet"
        },
        {
            "displayName": "Underskriftdato",
            "displayValue": "06/09/2021"
        }
    ],
    "pdfLink": {
        "isPdfAvailable": true
    },
    "documentFobTagGroup": [
        {
            "tag": "Begrundelse",
            "parents": [
                "Forvaltningsret",
                "Almindelige emner",
                "Sagsbehandlingsspørgsmål",
                "Sagens afslutning"
            ]
        },
        {
            "tag": "Lovbestemt",
            "parents": [
                "Forvaltningsret",
                "Almindelige emner",
                "Sagsbehandlingsspørgsmål",
                "Partsmedvirken",
                "Partshøring"
            ]
        },
        {
            "tag": "Rekurs",
            "parents": [
                "Forvaltningsret",
                "Almindelige emner",
                "Administrativ prøvelse mv."
            ]
        },
        {
            "tag": "Registrering af køretøjer",
            "parents": [
                "Færdselsret"
            ]
        }
    ],
    "hasFobTags": true
}