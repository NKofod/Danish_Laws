{
    "id": 122251,
    "title": "Forslag til folketingsbeslutning om bedre miljøzoner",
    "documentTypeId": "480",
    "isSagsforlobPeriodValid": true,
    "shortName": "2008/1 BSF 54",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 28. november 2008 af Ida Auken (SF), Pia Olsen Dyhr (SF), Steen Gade (SF), Anne Grete Holmsgaard (SF) og Ole Sohn (SF)</p>\r\n      <p class=\"TitelPrefiks1\">Forslag til folketingsbeslutning</p>\r\n      <p class=\"Titel2\">om bedre miljøzoner</p>\r\n      <p class=\"Tekst\">Regeringen pålægges inden udgangen af dette folketingsår at fremsætte et lovforslag om skærpet lovgivning om miljøzoner (stramning af miljøbeskyttelseslovens §§ 15 a-15 e), så kommunerne får mulighed for at indføre følgende:</p>\r\n      <p>\r\n        <p class=\"Liste1\"><span class=\"Liste1Nr\" id=\"\">1)</span> Miljøzoner i alle større byer med over 25.000 indbyggere.</p>\r\n        <p class=\"Liste1\"><span class=\"Liste1Nr\" id=\"\">2)</span> Krav om partikelfilter til tunge køretøjer, der opfylder Euro 4- eller Euro 5-normen, i miljøzonerne.</p>\r\n        <p class=\"Liste1\"><span class=\"Liste1Nr\" id=\"\">3)</span> Krav om SCR-katalysator på tunge køretøjer og på lette varebiler.</p>\r\n        <p class=\"Liste1\"><span class=\"Liste1Nr\" id=\"\">4)</span> Krav om katalysator på benzinbiler.</p>\r\n        <p class=\"Liste1\"><span class=\"Liste1Nr\" id=\"\">5)</span> Krav om partikelfilter på dieselpersonbiler.</p>\r\n      </p>\r\n      <p class=\"Tekst\">Miljøministeren pålægges at udstede en bekendtgørelse om, at der også kan stilles krav om partikelfilter til varebiler i miljøzonerne, dog med længere frist for de mindre varebiler (under 3,5 t).</p><DIV CLASS=GIVET ID=\"GIVET\"><FONT SIZE=\"3\"><P CLASS=GIVET ALIGN=\"CENTER\"></P><P CLASS=SIGN1 ALIGN=\"CENTER\"></P><P CLASS=SIGN2 ALIGN=\"RIGHT\"></P></FONT></DIV><p class=\"Bemaerkninger\">Bemærkninger til forslaget</p>\r\n      <p class=\"Tekst9\">Ifølge OECD udsættes en million danskere for stærkt sundhedsskadelig luftforurening, og hvert år dør over ti gange så mange mennesker af partikelforurening fra tunge køretøjer, som der dræbes ved trafikulykker i byerne. For beboere langs større veje er overdødeligheden ca. 50 pct. i forhold til beboere langs mindre befærdede veje. Partikelforureningen forårsager desuden tusindvis af bronkitistilfælde, titusinder af astmaanfald og hundredetusinder af sygedage og dage med nedsat arbejdsevne.</p>\r\n      <p class=\"Tekst9\">Rent samfundsøkonomisk vil krav om partikelfiltre og SCR-katalysatorer give en stor årlig nettogevinst grundet sparet sygdom og død. Partikelfiltre og SCR-katalysatorer vil kunne indføres uden at belaste vognmandservhvervet, da vognmændene blot kan viderefakturere omkostningerne til kunderne. Miljøzonerne gælder også udenlandske køretøjer og virker således ikke konkurrenceforvridende.</p>\r\n      <p class=\"Tekst9\">De miljøzoner, som nu træder i kraft, er ikke effektive. Det skyldes de begrænsninger, som ligger i loven fra 2006, og som forhindrer kommunerne i at stille tilstrækkelige krav. Det betyder bl.a., at Danmark ikke vil kunne overholde EU’s grænseværdier for luftkvalitet, specielt hvad angår kvælstofdioxid og partikler (PM 10).</p>\r\n      <p class=\"Tekst9\">Regeringen har erkendt problemet, men har ikke foretaget de nødvendige indgreb. Den satser i stedet på en udskydelse af vedtagelsen af EU’s grænseværdier. Dette er at give op over for et alvorligt sundhedsproblem og sender samtidig et dårligt signal til det øvrige Europa fra et land, der ynder at kalde sig et miljømæssigt foregangsland.</p>\r\n      <p class=\"Tekst9\">De foreslåede stramninger af loven vil ikke alene kunne bringe Danmark til at overholde EU-kravene, men de vil kunne medvirke hertil. Det vil gøre det langt lettere at opfylde resten af kravene med andre virkemidler, f.eks. trængselsafgifter, som kan nedbringe trafikmængden i de store byer.</p>\r\n      <p class=\"Tekst9\">I de foreslåede konkrete stramninger opereres med princippet om 14 måneders varsling fra ændringernes vedtagelse, som hidtil har været gældende. I tilfælde, hvor der endnu mangler typegodkendelse og/eller markedsføring af det konkrete udstyr til emissionsbegrænsning, kan der gives en lidt længere frist. Det gælder</p>\r\n      <p>\r\n        <p class=\"Liste1\"><span class=\"Liste1Nr\" id=\"\">–</span> partikelfilter til tunge køretøjer, der opfylder Euro 4- eller Euro 5-normen,</p>\r\n        <p class=\"Liste1\"><span class=\"Liste1Nr\" id=\"\">–</span> SCR-katalysatorer på lette varebiler og</p>\r\n        <p class=\"Liste1\"><span class=\"Liste1Nr\" id=\"\">–</span> partikelfilter på diesel-personbiler.</p>\r\n      </p>\r\n      <p class=\"Tekst9\">Forslaget har ikke direkte økonomiske konsekvenser for staten.</p>\r\n      <p class=\"TekstoverskriftVenstreBm\">Ad 1) Miljøzoner i alle større byer med over 25.000 indbyggere</p>\r\n      <p class=\"Tekst9\">I miljøbeskyttelsesloven § 15 a er fastsat, at kun København, Frederiksberg, Århus, Aalborg og Odense kan indføre miljøzoner. En række andre byer har også alvorlig luftforurening, og denne kan endda blive forværret som følge af de fem nævnte byers miljøzoner, hvis de dårligste køretøjer »eksporteres« til andre byer. Derfor bør det tillades at indføre miljøzoner og derved få renere luft i alle større byer med over 25.000 indbyggere defineret som indbyggere, der bor i byzonen inden for samme by, og altså ikke i hele kommunen.</p>\r\n      <p class=\"Tekst9\">Også kommuner, der ligger tæt sammen, som f.eks. i Københavnsområdet og i Trekantområdet kan gå sammen og indføre en miljøzone.</p>\r\n      <p class=\"TekstoverskriftVenstreBm\">Ad 2) Krav om partikelfilter til tunge køretøjer, der opfylder Euro 4- eller Euro 5-normen, i miljøzonerne</p>\r\n      <p class=\"Tekst9\">I miljøbeskyttelsesloven § 15 b er fastsat, at der kun stilles krav til ældre tunge køretøjer (Euro 1/2/3) i de tiltænkte miljøzoner. Der stilles krav til Euro 1- og 2-køretøjerne fra den 1. september 2008 og til Euro 3-køretøjerne fra den 1. juli 2010. Miljøstyrelsen erkender, at de nye tunge køretøjer (Euro 4/5) forurener 100-500 gange så meget med ultrafine partikler som ældre tunge køretøjer med partikelfilter, jf. Arbejdsrapport Nr. 4 fra 2008. Dette bekræfter tidligere undersøgelser fra udlandet, som bl.a. blev fremlagt på en høring i Folketingets Miljø- og Planlægningsudvalg den 21. november 2006. Særlig ultrafine partikler er stærkt sundhedsskadelige. Der er derfor et åbenlyst behov for filterkrav til nye tunge køretøjer for at opnå effektive miljøzoner.</p>\r\n      <p class=\"TekstoverskriftVenstreBm\">Ad 3) Krav om SCR-katalysatorer på tunge køretøjer og på lette varebiler</p>\r\n      <p class=\"Tekst9\">I miljøbeskyttelsesloven skal indføjes en § 15 f, der fastsætter, at der stilles krav om SCR-katalysatorer. SCR-katalysatorer neutraliserer forureningen med sundhedsskadelig kvælstofdioxid (NO<span class=\"Subscript\">2</span>) og vil derved være et vigtigt middel med henblik på at opfylde EU’s grænseværdi i 2010 for NO<span class=\"Subscript\">2</span>, som ellers vil blive overskredet med ca. 95 pct. af de trafikerede gadestrækninger i København. Dette er yderligere nødvendigt, da indførelse af filtre øger udledningen af NO<span class=\"Subscript\">2</span>. Der gives en længere frist til de lette varebiler, da katalysatorerne til disse endnu ikke er på markedet.</p>\r\n      <p class=\"TekstoverskriftVenstreBm\">Ad 4) Krav om katalysator på benzinbiler</p>\r\n      <p class=\"Tekst9\">Kravet om katalysatorer på benzinbiler har været gældende i Danmark siden 1990 og i det øvrige EU siden 1993. Der kører fortsat mange gamle biler rundt uden katalysatorer. Disse har en uforholdsmæssig stor forurening, og de bør ikke have lov at køre ind i miljøzonerne. Dette er eksempelvis et krav i Berlins miljøzone. Der findes allerede i dag katalysatorer, som kan eftermonteres på sådanne biler, men mange af dem har så højt et brændstofforbrug, at de bør skrottes.</p>\r\n      <p class=\"TekstoverskriftVenstreBm\">Ad 5) Krav om partikelfilter på dieselpersonbiler</p>\r\n      <p class=\"Tekst9\">Forslagsstillerne har sat en længere tidsfrist for kravet om montering af partikelfiltre på dieselpersonbiler, idet der i dag ikke findes filtre til eftermontering på alle modeller, men det er vigtigt at sende dette signal til købere af nye dieselbiler. Det er stadig kun ca. halvdelen af disse, som sælges med filter.</p>\r\n      <p class=\"TekstoverskriftVenstreBm\">Partikelfilterkrav til varebiler</p>\r\n      <p class=\"Tekst9\">I miljøbeskyttelsesloven § 15 e er fastsat, at ministeren kan indføre regler om miljøzoner for varebiler. Da varebiler er den største kilde til ultrafine partikler i byernes mest trafikerede gader, må varebilerne nu omfattes af miljøzonerne. Det vil både medføre positive konsekvenser for samfundsøkonomien grundet sparet sygdom og død og vil kunne gennemføres uden mærkbare omkostninger for erhvervet, idet meromkostningerne er marginale og kan viderefaktureres til kunderne, som det fremgår af Miljøprojekt nr. 939 fra 2006. Dog foreslås der indført en længere frist til de mindre varebiler, til hvilke der endnu kun i mindre omfang er markedsført filtre.</p>\r\n      <p class=\"Tekst9\">Socialistisk Folkeparti stillede en række ændringsforslag ved behandlingen af miljøzoneloven, men valgte alligevel at stemme for, på trods af at SF ikke fandt resultatet tilfredsstillende. Det fremgår af de politiske bemærkninger i betænkningen over lovforslaget (L 39, folketingsåret 2006-07):</p>\r\n      <p class=\"Tekst9\">»Varebilerne er ikke omfattet, selv om de efter regeringens opfattelse står for 44 pct. af partikelforureningen. De bør med i en samlet beslutning nu med angivelse af et fast årstal for indførelse af partikelfiltre.</p>\r\n      <p class=\"Tekst9\">Det er heller ikke tilfredsstillende, at det kun bliver muligt at indføre miljøzoner i de fem nævnte byer. Derfor foreslår oppositionen, at det bliver muligt for ministeren at give tilladelse til andre byer og byområder, der søger. De fire partiers medlemmer af udvalget har overvejet, om alle kommuner skulle have retten uden ansøgning og argumentation, men er – i håbet om, at regeringen vil støtte ændringsforslaget – endt med at foreslå en bemyndigelse til ministeren, således at det kræver god og grundig argumentation fra kommunerne og samlede byområder – forstået som flere kommuner, der går sammen.</p>\r\n      <p class=\"Tekst9\">Den usikkerhed, som S, RV, SF og EL allerede fremførte ved 1. behandling angående effekten på Euro 4- og Euro 5-normerne i forhold til begrænsning af ultrafine farlige partikler, er blevet bestyrket ved den høring, som udvalget har afholdt. De fire partier ønsker derfor allerede nu at tage Euro 4 og Euro 5 med i krav til eftermontering.</p>\r\n      <p class=\"Tekst9\">Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget foreslår det indført via en bemyndigelse til ministeren til at indføre krav om eftermontering m.v. på Euro 4- og Euro 5-motorer. På høringen kom det frem, at der ligefrem kan tænkes at være større sundhedsrisiko ved disse normer. Det er derfor en mulighed, at lovforslaget overhovedet ikke løser problemerne med partikler. Altså, at der er et kæmpe hul i loven. Det hul bliver lukket med ændringsforslaget stillet af S, RV, SF og EL.</p>\r\n      <p class=\"Tekst9\">Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget er tilfredse med, at ministeren vil samle den tilgængelige viden om Euro 4 og Euro 5 og vende tilbage til udvalget inden udgangen af 2007.</p>\r\n      <p class=\"Tekst9\">Udvalget har på initiativ af Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget indgående drøftet muligheden af samtidig at lave indgreb mod NO<span class=\"Subscript\">x</span>-emissionen ved at stille krav om samtidig eftermontering af SCR-filtre. Derved ville man kunne begrænse en betydelig del af den danske NO<span class=\"Subscript\">x</span>-udledning og leve op til forpligtelserne i EU. Man ville kunne mindske dannelse af NO<span class=\"Subscript\">2</span>, der er skadeligt for mennesker. Altså flere fordele på samme tid.</p>\r\n      <p class=\"Tekst9\">En sådan løsning ville samtidig gøre Danmark til et foregangsland og for alvor fremme miljøvenlig teknologi på disse områder. F.eks. ville København og Frederiksberg kunne blive Europas førende demonstra-tionsprojekt. Da mange af de førende virksomheder inden for både partikelrensning og NO<span class=\"Subscript\">x</span>-rensning tilmed er danske, forekommer det Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget helt uforståeligt, at flertallet ikke vil tage den beslutning. Hvorfor skal virksomhederne søge til udlandet for at kunne lave demonstrationsprojekter?</p>\r\n      <p class=\"Tekst9\">De fire partiers medlemmer af udvalget er dog glade for ministerens tilkendegivelse om, at ministeren vil sætte fuld kraft på at lave en godkendelsesordning for SCR-katalysatorer, og at ministeren vil vende tilbage til udvalget og drøfte eventuelle krav om eftermontering inden udgangen af 2007.</p>\r\n      <p class=\"Tekst9\">Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget håber meget, at det betyder, at man på det tidspunkt kan indføre kravet.</p>\r\n      <p class=\"Tekst9\">Socialdemokratiets, Det Radikale Venstres, Socialistisk Folkepartis og Enhedslistens medlemmer af udvalget konstaterer endvidere, at ministeren i svar på spm. 77, som er optrykt i bilag 2 til betænkningen, har givet tilsagn om at tage initiativ til at indsamle al tilgængelig viden på området og udarbejde en rapport, der forelægges udvalget inden udgangen af 2007.</p>\r\n      <p class=\"Tekst9\">Da denne problemstilling er generel i hele EU, opfordres ministeren til at rejse problemstillingen i EU.«</p><p class=\"SkriftligFremsaettelse\">Skriftlig fremsættelse</p>\r\n      <p class=\"Fremsaetter\"><span class=\"Bold\">Ida Auken </span>(SF):</p>\r\n      <p class=\"Tekst2\">\r\n        <div>Som ordfører for forslagsstillerne tillader jeg mig herved at fremsætte:</div>\r\n      </p>\r\n      <p class=\"ForslagsTitel\">Forslag til folketingsbeslutning om bedre miljøzoner.</p>\r\n      <p class=\"ForslagsNummer\">(Beslutningsforslag nr. B 54).</p>\r\n      <p class=\"Tekst2\">\r\n        <div>Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</div>\r\n      </p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "caseHistoryLabel": "2008/1 BF 54",
            "stateLabel": "Bortfaldet",
            "references": [
                {
                    "shortName": "2008/1 BSF 54",
                    "title": "Forslag til folketingsbeslutning om bedre miljøzoner",
                    "presentationName": "Beslutningsforslag som fremsat",
                    "documentTypeId": 480,
                    "documentId": 122251,
                    "eliUri": "/eli/ft/20081BB00054",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20081/beslutningsforslag/b54/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "02/12/2008"
        },
        {
            "displayName": "Accession",
            "displayValue": "20081BB00054"
        },
        {
            "displayName": "Entydig dokumentidentifikation",
            "displayValue": "AX010611"
        },
        {
            "displayName": "Dato for førstegangsindlæggelse",
            "displayValue": "02/12/2008"
        },
        {
            "displayName": "Dato for indlæggelse",
            "displayValue": "01/10/2009"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "54"
        },
        {
            "displayName": "År for udstedelse",
            "displayValue": "2008"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}