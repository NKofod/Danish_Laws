{
    "id": 112015,
    "title": "1997 LSF 186   FORSLAG TIL LOV OM ÆNDRING AF LOV OM FORANSTALTNINGER MOD ALKOHOLMISBRUG   (FORBUD MOD BUTIKSSALG AF ALKOHOL TIL BØRN UNDER 15 ÅR) ",
    "documentTypeId": "400",
    "isSagsforlobPeriodValid": false,
    "shortName": "1997/1 LSF 186",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr LSF 186 </P>  \r\n\r\n<P></P>  \r\n\r\n<P>Forslag til Lov om ændring af lov om foranstaltninger mod alkoholmisbrug  \r\n\r\n (Forbud mod butikssalg af alkohol til børn under 15 år) </P>  \r\n\r\n<P></P>  \r\n\r\n<P>Fremsat af sundhedsministeren (Birte Weiss) </P>  \r\n\r\n<P></P>  \r\n\r\n<P>den 18. februar 1998 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P> <B>§ 1</B>  </P>  \r\n\r\n<P>I lov nr. 97 af 9. februar 1994 om foranstaltninger mod alkoholmisbrug  \r\n\r\n indsættes efter § 2: </P>  \r\n\r\n<P>&#187; <B>§ 2 a.</B> Alkoholholdige drikkevarer må ikke sælges til børn  \r\n\r\n under 15 år fra butikker, hvor der foregår detailsalg. </P>  \r\n\r\n<P> <I>Stk. 2.</I> For overtrædelse af stk. 1 straffes butiksindehaveren med  \r\n\r\n bøde. Bestemmelsen i straffelovens § 23 finder ikke anvendelse. </P>  \r\n\r\n<P> <I>Stk. 3.</I> Der kan pålægges selskaber m.v. (juridiske personer)  \r\n\r\n strafansvar efter reglerne i straffelovens 5. kapitel.&#171; </P>  \r\n\r\n<P> <B>§ 2</B>  </P>  \r\n\r\n<P>Loven træder i kraft den 1. juli 1998. </P>  \r\n\r\n<P> <I>Bemærkninger til lovforslaget</I>  </P>  \r\n\r\n<P> <I>Almindelige bemærkninger</I>  </P>  \r\n\r\n<P> <I>1. Baggrund og indhold</I>  </P>  \r\n\r\n<P>Undersøgelser har bekræftet, at danske børn og unge efterhånden har  \r\n\r\n udviklet et ganske stort forbrug af alkohol - også set i et europæisk  \r\n\r\n perspektiv. </P>  \r\n\r\n<P>Det må anses for at være en meget betænkelig og uholdbar  \r\n\r\n udviklingstendens. At mange børn og unge drikker meget, kan være medvirkende  \r\n\r\n til at presse endnu flere børn og unge til at debutere tidligt og til at  \r\n\r\n blive storforbrugere af alkohol. Hertil kommer, at en tidlig alkoholdebut og  \r\n\r\n et stort alkoholforbrug i ungdomsårene kan lægge grunden til et permanent  \r\n\r\n overforbrug eller til egentlig alkoholafhængighed senere i livet - med de  \r\n\r\n velkendte fysiske, psykiske og sociale skadevirkninger for den enkelte og  \r\n\r\n familien samt omkostninger for samfundet til følge. </P>  \r\n\r\n<P>Regeringen finder derfor, at der i den nuværende situation er behov for en  \r\n\r\n forstærket forebyggende indsats over for børns brug af alkohol. </P>  \r\n\r\n<P>Med lovforslaget lægger regeringen op til at indføre et fuldstændigt  \r\n\r\n forbud mod, at der fra detailhandelsbutikker sælges nogen form for alkohol  \r\n\r\n til børn under 15 år. </P>  \r\n\r\n<P>Lovforslaget skal ses som et led i en række foranstaltninger, der fra  \r\n\r\n centralt og lokalt hold allerede er og vil blive sat i værk med henblik på at  \r\n\r\n begrænse børns og unges brug af alkohol. </P>  \r\n\r\n<P>Det er regeringens vurdering, at et butikssalgsforbud med en så lav  \r\n\r\n aldersgrænse vil blive mødt med bred, folkelig opbakning - også fra de unge  \r\n\r\n selv og fra deres forældre. Befolkningens holdning til indførelse af en  \r\n\r\n aldersgrænse for salg af alkohol fra butikker til unge er i december måned  \r\n\r\n 1997 blevet belyst i en Gallupundersøgelse, hvor godt 2100 personer er blevet  \r\n\r\n stillet spørgsmålet, om det efter deres mening er en god eller dårlig ide at  \r\n\r\n forbyde butikssalg af alkohol, dvs. øl, vin og spiritus, til børn under 15  \r\n\r\n år. 68 procent svarede, at det er en god ide, 30 procent svarede, at det er  \r\n\r\n en dårlig ide og 2 procent svarede ved ikke. </P>  \r\n\r\n<P>Den klare signalværdi vil dermed ikke være den eneste effekt af et forbud.  \r\n\r\n I en situation, hvor det fra mange sider fremhæves, at forældrene har et  \r\n\r\n væsentligt ansvar for deres børns omgang med alkohol, vil mange forældre se  \r\n\r\n det som en god og naturlig opbakning fra samfundets side til de bestræbelser,  \r\n\r\n de selv udfolder for at udskyde deres børns alkoholdebut og begrænse børnenes  \r\n\r\n alkoholforbrug. Det gælder ikke mindst forældre, der har svært ved selv helt  \r\n\r\n at følge med i, hvad deres børn foretager sig. </P>  \r\n\r\n<P>Regeringen er helt opmærksom på, at det ikke vil kunne forhindres, at  \r\n\r\n nogle børn f.eks. ved ældre kammeraters hjælp vil kunne skaffe sig alkohol  \r\n\r\n fra detailhandelsbutikker, og at intentionerne med forbudet dermed i praksis  \r\n\r\n ikke vil kunne nås fuldt ud. Omvendt er der grund til at formode, at kun få  \r\n\r\n børn i aldersgruppen op til 15 år vil forsøge at overtræde forbudet. En så  \r\n\r\n lav aldersgrænse vil samtidig - i forhold til en aldersgrænse på f.eks. 18  \r\n\r\n år, som nogle har foreslået - gøre det enklere for butikspersonalet at  \r\n\r\n håndhæve reglen, idet mulige problemer med håndtering af 14-årige og endnu  \r\n\r\n yngre butikskunder må forudses at blive overskuelige. </P>  \r\n\r\n<P>Endelig vil den foreslåede aldersgrænse afskære muligheden for butikssalg  \r\n\r\n til børn under 15 år af såvel alkoholsodavand som andre, nye alkoholholdige  \r\n\r\n produkter, der ved deres navn og ved emballeringens form og farvevalg kan  \r\n\r\n opfattes som slik. </P>  \r\n\r\n<P> <I>2. Børns og unges alkoholforbrug</I>  </P>  \r\n\r\n<P>Mange unge og børn helt ned til 12-13 års alderen har i dag et  \r\n\r\n alkoholforbrug, som må betegnes som foruroligende højt. F.eks. viste en  \r\n\r\n undersøgelse fra 1995 (Sabroe og Fonager) blandt elever i 9. klasse, at hele  \r\n\r\n 17 procent måtte betegnes som storforbrugere af alkohol. Undersøgelsen  \r\n\r\n definerede storforbrugere som unge, der enten havde et gennemsnitligt forbrug  \r\n\r\n på over 21 genstande eller havde været fuld 6 eller flere gange den sidste  \r\n\r\n måned eller mere end 5 gange den sidste måned havde drukket 5 eller flere  \r\n\r\n genstande på een dag. 4 ud af 5 af disse storforbrugere var begyndt at drikke  \r\n\r\n alkohol som 12-årige eller yngre, og de klarede sig dårligere i skolen end  \r\n\r\n deres kammerater. </P>  \r\n\r\n<P>I en nylig fremkommet redegørelse om brugen af alkohol og andre rusmidler  \r\n\r\n blandt 15-16 årige skoleelever i 26 europæiske lande (The European School  \r\n\r\n Survey Project on Alcohol and Other Drugs) rapporteres det, at danske  \r\n\r\n skoleelever har et større forbrug af alkohol sammenlignet med skolebørn i  \r\n\r\n langt de fleste andre europæiske lande. </P>  \r\n\r\n<P> <I>3. Aldersgrænser for butikssalg af alkohol i andre europæiske  \r\n\r\n lande</I>  </P>  \r\n\r\n<P>Aldersgrænser for butikssalg af alkohol er gennemført i de fleste andre  \r\n\r\n europæiske lande, bortset Danmark og tre andre lande. </P>  \r\n\r\n<P>Ifølge en oversigt fra WHO's Europæiske Regionalkontor er det alene i  \r\n\r\n Danmark, Portugal, Østrig og Grækenland, at der slet ikke gælder nogen form  \r\n\r\n for restriktioner på butikssalg af alkohol til børn. Sverige og Island har  \r\n\r\n forbud mod salg af alkohol til personer under 20 år; dog må personer over 18  \r\n\r\n år i Sverige købe øl indtil 4,4 alkoholprocent. Norge og Finland har forbud  \r\n\r\n mod salg af spiritus til personer under 20 år og af øl og vin til personer  \r\n\r\n under 18 år. Irland, Luxembourg, Storbritannien, Tyrkiet, Letland, Litauen,  \r\n\r\n Rumænien, Rusland og Polen har en 18 års aldersgrænse for køb af alkohol.  \r\n\r\n Schweiz, Holland og Tyskland har en 16 års aldersgrænse for salg af øl og vin  \r\n\r\n og en 18 års aldersgrænse for salg af spiritus. I Frankrig, Spanien, Belgien  \r\n\r\n og Italien er aldersgrænsen 16 år for køb af alkohol. </P>  \r\n\r\n<P> <I>4. Aldersgrænser på andre områder af dansk lovgivning</I>  </P>  \r\n\r\n<P>Legale restriktioner for børns og unges adfærd kendes også på andre felter  \r\n\r\n i dansk lovgivning. </P>  \r\n\r\n<P>I henhold til restaurationslovens § 29 er det forbudt restauranter og  \r\n\r\n andre serveringssteder med alkoholbevilling at servere eller lade servere  \r\n\r\n stærke drikke til personer, der ikke er fyldt 18 år. </P>  \r\n\r\n<P>Efter fyrværkeriloven kan indenrigsministeren forbyde salg af fyrværkeri  \r\n\r\n og af kemikalier, der kan anvendes til fremstilling af fyrværkeri, til  \r\n\r\n personer under 18 år. Indenrigsministeren har fastsat et sådant forbud, dog  \r\n\r\n undtaget enkelte mindre fyrværkeriartikler, f.eks. knaldhætter, jf.  \r\n\r\n bekendtgørelse nr. 871 af 23. oktober 1992, § 10, stk. 1. </P>  \r\n\r\n<P>Endvidere følger det af færdselslovens § 63, stk. 1, at knallert kun må  \r\n\r\n føres af personer, der er fyldt 16 år, ligesom børn under 6 år ikke må cykle  \r\n\r\n alene. </P>  \r\n\r\n<P>Det følger af § 20 i lov om film, at enhver film, der vises offentligt  \r\n\r\n eller erhvervsmæssigt sælges, udlejes eller udlånes offentligt til børn under  \r\n\r\n 11 og 15 år, forinden af Medierådet for Børn og Unge skal være godkendt for  \r\n\r\n børn i den pågældende aldersgruppe. Alle film må dog vises offentligt for  \r\n\r\n børn, der er fyldt 7 år og er ledsaget af en af forældrene eller en anden  \r\n\r\n voksen, </P>  \r\n\r\n<P> <I>5. Øvrige foranstaltninger til begrænsning af børns og unges brug af  \r\n\r\n alkohol</I>  </P>  \r\n\r\n<P>Lovforslaget indgår som led i en samlet forstærket indsats mod børns og  \r\n\r\n unges brug af alkohol. </P>  \r\n\r\n<P>I forlængelse af indførelsen af aldersgrænsen for butikssalg vil der fra  \r\n\r\n centralt hold blive rettet skriftlig henvendelse til samtlige folkeskoler,  \r\n\r\n efterskoler, gymnasier, ungdomsskoler og erhvervsskoler med en opfordring  \r\n\r\n til, at der på den enkelte institution indføres en alkoholpolitik. Der vil  \r\n\r\n samtidig blive præsenteret nogle konkrete modeller for, hvordan en sådan  \r\n\r\n alkoholpolitik kan udformes og indføres på den enkelte institution. </P>  \r\n\r\n<P>Det er i den sammenhæng betydningsfuldt, at folkeskolen på et meget  \r\n\r\n tidligt tidspunkt i skoleforløbet mødes med forældrene og giver dem viden om  \r\n\r\n børns og unges alkoholforbrug i Danmark, de risikofaktorer, der er forbundet  \r\n\r\n med en tidlig debut og et højt forbrug, samt hvilken rolle forældre kan have  \r\n\r\n med hensyn til udvikling af deres børns alkoholvaner. Sigtet bør være, at  \r\n\r\n forældrene indbyrdes træffer aftale om udskydelse af deres børns alkoholdebut  \r\n\r\n til f.eks. efter 15 års alderen og om, hvordan man samarbejder i  \r\n\r\n forældregruppen og med de unge for at nå dette mål. Modeller for, hvordan man  \r\n\r\n i folkeskolen kan etablere et sådant samarbejde med forældrene, vil indgå i  \r\n\r\n den nævnte henvendelse fra de centrale sundhedsmyndigheder til skolerne. </P>  \r\n\r\n<P>Opfordringen fra de centrale myndigheder vil endvidere komme til at  \r\n\r\n indeholde anvisninger på, hvordan der på de enkelte skoler kan iværksættes  \r\n\r\n alkoholprojekter efter ung til ung metoden, hvor unge hjælper og vejleder  \r\n\r\n andre unge i forbindelse med forebyggelse og løsning af helt konkrete  \r\n\r\n problemer. </P>  \r\n\r\n<P>Erfaringen viser, at restaurationslovens regler om forbud mod udskænkning  \r\n\r\n af alkohol til unge under 18 år i en del tilfælde ikke overholdes. Det kan  \r\n\r\n dels skyldes manglende kontrol, dels bødernes beskedne størrelse.  \r\n\r\n Justitsministeriet vil tage fat på spørgsmålet om at intensivere politiets  \r\n\r\n tilsyn med udskænkningsstederne. Justitsministeriet vil i den forbindelse  \r\n\r\n undersøge, om der er behov for en skærpelse af reaktionerne ved udskænkning  \r\n\r\n af alkohol til mindreårige, herunder i relation til spørgsmålet om fornyelse  \r\n\r\n og tilbagekaldelse af spiritusbevilling. Initiativet forberedes i en  \r\n\r\n arbejdsgruppe med deltagelse af politimestrene. Justitsministeriet vil  \r\n\r\n endvidere i lyset af arbejdsgruppens overvejelser tage kontakt til  \r\n\r\n Erhvervsministeriet med henblik på spørgsmålet om skærpelse af bødeniveauet i  \r\n\r\n forhold til restauratører og serveringspersonale. </P>  \r\n\r\n<P>Med henblik på at sikre, at markedsføringen af alkohol ikke i særlig grad  \r\n\r\n retter sig imod børn og unge, overvejer Erhvervsministeriet mulighederne for  \r\n\r\n en præcisering af markedsføringsprincipperne på dette punkt. </P>  \r\n\r\n<P> <I>6. Økonomiske og administrative konsekvenser m.v.</I>  </P>  \r\n\r\n<P>Lovforslaget har ingen økonomiske og administrative konsekvenser, idet  \r\n\r\n bemærkes, at de politimæssige opgaver forudsættes løst inden for bestående  \r\n\r\n ressourcemæssige rammer. </P>  \r\n\r\n<P>Lovforslaget har ingen miljømæssige konsekvenser. </P>  \r\n\r\n<P>Det følger af fællesskabsretten, at et forbud, som det, der foreslås  \r\n\r\n indført ved nærværende lovforslag, ikke udgør en handelshindring, der strider  \r\n\r\n mod EF-Traktatens artikel 30 om varernes fri bevægelighed. Det bemærkes  \r\n\r\n herved, at formålet med forbudet på ingen måde er at regulere samhandlen  \r\n\r\n mellem medlemsstaterne. Ligeledes bemærkes, at forbudet relaterer sig til  \r\n\r\n salget af produkter og ikke til produktet som sådan, ligesom dette forbud  \r\n\r\n finder anvendelse på alle de berørte erhvervsdrivende, der udøver virksomhed  \r\n\r\n i Danmark. Endelig bemærkes, at forbudet såvel retligt som faktisk påvirker  \r\n\r\n afsætningen af indenlandsk fremstillede varer og varer fra andre  \r\n\r\n medlemsstater på samme måde. </P>  \r\n\r\n<P>Lovforslaget skønnes samlet kun at have begrænsede erhvervsøkonomiske  \r\n\r\n konsekvenser. Reduktionen af provenuet ved salg af alkoholholdige drikkevarer  \r\n\r\n til børn må formodes at blive opvejet af et øget salg af alkoholfri  \r\n\r\n læskedrikke o.lign. </P>  \r\n\r\n<P> <I>7. Udtalelser over lovforslaget</I>  </P>  \r\n\r\n<P>Lovforslaget har i udkast været forelagt for Afholdsselskabernes  \r\n\r\n Landsforbund, Amtsrådsforeningen i Danmark, Bryggeriforeningen, Børnerådet,  \r\n\r\n Danisco Distillers, Danmarks Elevorganisation, Danmarks Lærerforening, Dansk  \r\n\r\n Arbejdsgiverforening, Dansk Handel og Service, Dansk Industri, Den  \r\n\r\n almindelige Danske Lægeforening, De Samvirkende Købmandsforeninger, Det  \r\n\r\n Danske Handelskammer, DSB, FDB, Folkeskolernes Landsorganisation,  \r\n\r\n Forbrugerrådet, Forebyggelsespolitisk Råd, Foreningen af Politimestre i  \r\n\r\n Danmark, Foreningen af Socialchefer, Foreningen Gode Alkoholdninger (GODA),  \r\n\r\n Frederiksberg Kommune, HK-Handel, KFUM i Danmark, Kommunernes Landsforening,  \r\n\r\n Komiteen for Sundhedsoplysning, Konkurrencerådet, Landsforeningen Lænken,  \r\n\r\n Nærbutikkernes Landsforening, Red Barnet, Foreningen Skole &amp; Samfund samt  \r\n\r\n Vin og Spiritusorganisationen i Danmark (V.S.O.D.). </P>  \r\n\r\n<P> <I>Bemærkninger til lovforslagets enkelte bestemmelser</I>  </P>  \r\n\r\n<P> <I>Til § 1</I>  </P>  \r\n\r\n<P>Efter stk. 1 må alkoholholdige drikkevarer ikke sælges til børn under 15  \r\n\r\n år fra butikker, hvor der foregår detailsalg. </P>  \r\n\r\n<P>Lovens anvendelsesområde er ved udtrykket &#187;butikker, hvor der foregår  \r\n\r\n detailsalg&#171;, afgrænset på samme måde som i lov om butikstid, jf. denne  \r\n\r\n lovs §1, stk. 1. </P>  \r\n\r\n<P>Forbudet mod salg af alkoholholdige drikkevarer omfatter øl, vin, spiritus  \r\n\r\n og alle andre drikkevarer, der indeholder alkohol, herunder de såkaldte  \r\n\r\n alkoholsodavand. </P>  \r\n\r\n<P>Efter stk. 2 straffes butiksindehaveren for overtrædelse af stk. 1 med  \r\n\r\n bøde. </P>  \r\n\r\n<P>Ansvaret for at forbudet mod salg af alkoholholdige drikkevarer til børn  \r\n\r\n under 15 år overholdes, påhviler således alene butiksindehaveren. Er  \r\n\r\n butiksindehaveren en juridisk person, kan den juridiske person efter stk. 3  \r\n\r\n pålægges bødeansvar. </P>  \r\n\r\n<P>Det er en betingelse for at straffe butiksindehaveren efter stk. 2, at  \r\n\r\n denne har handlet forsætligt eller uagtsomt, jf. straffelovens § 19.  \r\n\r\n Butiksindehaveren vil således kunne straffes for overtrædelse af  \r\n\r\n bestemmelsen, hvis butiksindehaveren selv har solgt drikkevarer til barnet.  \r\n\r\n Butiksindehaveren vil endvidere efter omstændighederne kunne straffes, hvis  \r\n\r\n indehaveren har undladt at instruere personalet om ikke at sælge  \r\n\r\n alkoholholdige drikkevarer til børn under 15 år eller har undladt at føre  \r\n\r\n fornødent tilsyn og kontrol med overholdelsen af bestemmelsen. </P>  \r\n\r\n<P>Ansat butikspersonale vil derimod ikke kunne straffes for overtrædelse af  \r\n\r\n forbudet, hverken for eget salg eller for medvirken til butiksindehaverens  \r\n\r\n overtrædelse, jf. lovforslagets stk. 2, sidste punktum. Det samme gælder en  \r\n\r\n eventuel bestyrer eller lignende, der har det daglige ansvar for butikken  \r\n\r\n uden at være ejer. Derimod vil en forpagter af en butik kunne straffes i  \r\n\r\n henhold til § 2 a, stk. 2. </P>  \r\n\r\n<P>Personer, der medvirker til overtrædelsen på butiksindehaverens side ved  \r\n\r\n at tilskynde butiksindehaveren til at sælge alkoholholdige drikkevarer til  \r\n\r\n børn under 15 år, vil efter lovforslaget ikke kunne straffes, jf. forslagets  \r\n\r\n stk. 2, sidste punktum. </P>  \r\n\r\n<P>Et barn under 15 år, som i strid med bestemmelsen måtte købe  \r\n\r\n alkoholholdige drikkevarer, vil heller ikke kunne straffes, hvilket allerede  \r\n\r\n følger af, at det efter bestemmelsen er salg, der straffes. Hertil kommer, at  \r\n\r\n barnet er under den kriminelle lavalder, jf. straffelovens § 15. Heller ikke  \r\n\r\n kammerater, der er fyldt 15 år, og som hjælper barnet med at købe drikkevarer  \r\n\r\n i strid med bestemmelsen, vil kunne straffes. Det samme gælder forældre, der  \r\n\r\n beder barnet om f.eks. at hente nogle øl hos købmanden. </P>  \r\n\r\n<P> <I>Til § 2</I>  </P>  \r\n\r\n<P>Det foreslås, at loven træder i kraft den 1. juli 1998. I forbindelse med  \r\n\r\n lovens ikrafttræden vil Sundhedsstyrelsen gennemføre en mediebåret,  \r\n\r\n opmærksomhedsskabende kampagne om butikssalgsforbudet. </P>  \r\n\r\n<P>Skriftlig fremsættelse (18. februar 1998) </P>  \r\n\r\n<P> <B>Sundhedsministeren</B> (Birte Weiss): </P>  \r\n\r\n<P>Jeg tillader mig herved for Folketinget at fremsætte: </P>  \r\n\r\n<P> <I>Forslag til lov om ændring af lov om foranstaltninger mod  \r\n\r\n alkoholmisbrug. (Forbud mod butikssalg af alkohol til børn under 15 år).</I>  \r\n\r\n</P>  \r\n\r\n<P>(Lovforslag nr. L 186). </P>  \r\n\r\n<P>Med dette lovforslag foreslås det at indføre forbud mod butikssalg af  \r\n\r\n alkohol til børn under 15 år. Et sådant forbud indebærer, at det bliver  \r\n\r\n forbudt at sælge alkohol til børn under 15 år fra butikker, hvor der foregår  \r\n\r\n detailsalg, og såfremt forbudet overtrædes, kan butiksindehaveren straffes  \r\n\r\n med bøde. </P>  \r\n\r\n<P>Forbudet skal imidlertid ikke stå alene, men det vil indgå som led i en  \r\n\r\n samlet forstærket indsats mod børns og unges brug af alkohol. F.eks. vil der  \r\n\r\n fra centralt hold blive rettet skriftlig henvendelse til samtlige  \r\n\r\n folkeskoler, efterskoler, gymnasier, ungdomsskoler og erhvervsskoler med en  \r\n\r\n opfordring til, at der på den enkelte institution indføres en alkoholpolitik.  \r\n\r\n Endvidere vil Justitsministeriet tage fat på spørgsmålet om at intensivere  \r\n\r\n politiets tilsyn med udskænkningsstederne, idet det er erfaringen, at  \r\n\r\n restaurationslovens regler om forbud mod udskænkning af alkohol til unge  \r\n\r\n under 18 år i mange tilfælde ikke overholdes. </P>  \r\n\r\n<P>Med henblik på at sikre, at markedsføringen af alkohol ikke i særlig grad  \r\n\r\n retter sig mod børn og unge, overvejer Erhvervsministeriet mulighederne for  \r\n\r\n en præcisering af markedsføringsprincipperne på dette punkt. </P>  \r\n\r\n<P>Idet jeg i øvrigt henviser til lovforslaget og bemærkningerne hertil, skal  \r\n\r\n jeg på regeringens vegne anbefale lovforslaget til Folketingets velvillige  \r\n\r\n behandling. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "18/02/1998"
        },
        {
            "displayName": "Accession",
            "displayValue": "199712K00186"
        },
        {
            "displayName": "Entydig dokumentidentifikation",
            "displayValue": "CL008355"
        },
        {
            "displayName": "Dato for førstegangsindlæggelse",
            "displayValue": "18/02/1998"
        },
        {
            "displayName": "Dato for indlæggelse",
            "displayValue": "18/02/1998"
        },
        {
            "displayName": "Dokumenttype",
            "displayValue": "Lovforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "186"
        },
        {
            "displayName": "År for udstedelse",
            "displayValue": "1997"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}