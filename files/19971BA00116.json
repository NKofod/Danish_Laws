{
    "id": 106403,
    "title": "1997 BSF 116   FORSLAG TIL FOLKETINGSBESLUTNING OM STYRKELSE AF FORBRUGERPOLITIKKEN,   HERUNDER OPRETTELSE AF STATENS FORBRUGERINFORMATION ",
    "documentTypeId": "480",
    "isSagsforlobPeriodValid": false,
    "shortName": "1997/1 BSF 116",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BSF 116 </P>  \r\n\r\n<P></P>  \r\n\r\n<P>Forslag til folketingsbeslutning om styrkelse af forbrugerpolitikken,  \r\n\r\n herunder oprettelse af Statens Forbrugerinformation </P>  \r\n\r\n<P></P>  \r\n\r\n<P>Fremsat af Bent Hindrup Andersen (EL) Frank Aaen (EL) </P>  \r\n\r\n<P></P>  \r\n\r\n<P>den 18. februar 1998 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Folketinget pålægger regeringen at fremsætte de nødvendige lovforslag, som  \r\n\r\n via følgende initiativer vil sikre en styrkelse af forbrugerpolitikken: </P>  \r\n\r\n<P>1. Omlægning af Statens Husholdningsråd til Statens Forbrugerinformation  \r\n\r\n med egne laboratoriefaciliteter som grundlag for en styrket faglig vurdering  \r\n\r\n af og information om produkter, herunder forbrugeroplysning om miljøspørgsmål  \r\n\r\n vedrørende produkter. Statens Forbrugerinformation tilknyttes et bredt  \r\n\r\n sammensat repræsentantskab og får endvidere til opgave at udvikle forbedrede,  \r\n\r\n decentrale forbrugerinformationssystemer, herunder gennem udnyttelse af ny  \r\n\r\n informationsteknologi i samarbejde med andre forbrugerbevægelser. </P>  \r\n\r\n<P>2. Styrkelse af Forbrugerrådet, herunder bladet &#187;Tænk&#171;, samt  \r\n\r\n styrkelse af andre forbrugerinteresseorganisationer for at øge den  \r\n\r\n forbrugerpolitiske modreklame mod den stigende kommercielle reklame, som  \r\n\r\n produkter omgærdes af i dag. </P>  \r\n\r\n<P>3. Styrkelse af forbrugerombudsmandsinstitutionen, herunder en udvidelse  \r\n\r\n af forbrugerombudsmandens arbejdsområde. </P>  \r\n\r\n<P>4. Styrkelse af forbrugerklagenævnet, herunder nedsættelse af  \r\n\r\n bagatelgrænsen til 200 kr. </P>  \r\n\r\n<P>5. Finansieringen af denne øgede indsats skal ske gennem en andel af  \r\n\r\n provenuet fra en afgift på reklamer, herunder de elektroniske. </P>  \r\n\r\n<P> <I>Bemærkninger til forslaget</I>  </P>  \r\n\r\n<P> <I>Almindelige bemærkninger</I>  </P>  \r\n\r\n<P>Udviklingen på forbrugerområdet peger i retning af, at der tillades stadig  \r\n\r\n mere miljøskadelige, unødvendige og uønskede produkter på det danske marked.  \r\n\r\n Dette sker i trit med, at styringen af markedet og produkterne til stadighed  \r\n\r\n omlægges fra en national styring til at være styret af de regler, som  \r\n\r\n opstilles af EU og verdenshandelsorganisationen WTO. Disse regler sigter på  \r\n\r\n markedskræfternes frie spil som det endegyldige mål. </P>  \r\n\r\n<P>Den enkelte forbruger bliver i dag udsat for en stadig mere massiv  \r\n\r\n reklamepåvirkning. Behovet for klar og forståelig modinformation, som foregår  \r\n\r\n på forbrugerens præmisser, vokser tilsvarende. Forbrugeroplysningen skal  \r\n\r\n styrkes. </P>  \r\n\r\n<P>Denne udvikling kommer bl.a. til udtryk ved, at mens der i dagens Danmark  \r\n\r\n bruges 20 mia. kroner årligt på kommercielle reklamer, bruger staten kun 55  \r\n\r\n mio. kr. på forbrugeroplysningsvirksomhed og forbrugerbeskyttelse. </P>  \r\n\r\n<P>Når det gælder produktion, markedsføring og forbrug, er forbrugeren -  \r\n\r\n køberen - den svage part. En styrkelse af forbrugerpolitikken i Danmark  \r\n\r\n handler derfor om, at forbrugeren bliver oplyst og beskyttet mod at begå  \r\n\r\n dumheder og får en chance til at tænke sig om. Det handler endvidere også om  \r\n\r\n et stigende behov blandt forbrugerne om at agere politisk i deres indkøb,  \r\n\r\n herunder at kunne fravælge produkter og produktionsformer, som man ikke  \r\n\r\n ønsker at støtte - og omvendt at støtte bestemte produkter og  \r\n\r\n produktionsformer. </P>  \r\n\r\n<P>Denne løbende ændring efterlader et voldsomt behov for et øget modspil.  \r\n\r\n</P>  \r\n\r\n<P>Eksempelvis bør reklamer for eengangsbleers mange velsignelser følges op  \r\n\r\n med en modinformation, der viderebringer resultaterne fra uvildige test af  \r\n\r\n produkterne, sammenlignende oplysninger om miljø- og prisforhold, som normalt  \r\n\r\n ikke oplyses i reklamerne, samt information om andre løsninger end  \r\n\r\n eengangsbleer, som ud fra en samfundsvurdering burde opprioriteres. </P>  \r\n\r\n<P>Reklamer for sprøjtegifte skal modsvares af information, som oplyser om,  \r\n\r\n hvorledes giftstoffer helt kan undgås. </P>  \r\n\r\n<P>Gensplejsningen i fødevarer trumfes i disse år massivt igennem på det  \r\n\r\n danske marked trods forbrugernes klare modvilje. Snart står vi over for det  \r\n\r\n samme problem i forhold til hormonbehandlet kød og designer-fødevarer. Her er  \r\n\r\n der brug for massiv modinformation, som kan holde forbrugerne på  \r\n\r\n omgangshøjde, så de får en reel valgmulighed for at gå uden om disse  \r\n\r\n produkter. </P>  \r\n\r\n<P>Regeringen har fremsat et udspil, som indeholder en opprioritering af den  \r\n\r\n generelle forbrugeroplysning. Imidlertid bygger regeringens udspil på, at  \r\n\r\n styrkelsen skal komme som følge af en omorganisering, hvori der indgår  \r\n\r\n oprettelse af et Center for Forbrugerinformation. </P>  \r\n\r\n<P>Da centret vil blive oprettet på bekostning af en række eksisterende  \r\n\r\n institutioner på området, og da centret vil blive tæt knyttet til myndigheder  \r\n\r\n og ministerier, hvorved centrets uvildighed og politiske udmeldinger kan  \r\n\r\n drages i tvivl, indeholder denne løsning ikke en reel styrkelse af  \r\n\r\n forbrugerpolitikken - måske snarere tværtimod. </P>  \r\n\r\n<P>Det virker endvidere ikke troværdigt, når regeringen foreslår at styrke  \r\n\r\n forbrugerpolitikken uden samtidig at tilføre området større bevillinger. </P>  \r\n\r\n<P>Regeringens udspil kan dermed kort betegnes som et tilbud til forbrugerne  \r\n\r\n om omklamring af forbrugernes interesseorganisation - Forbrugerrådet - i et  \r\n\r\n ressourcefattigt Center for Forbrugeroplysning underlagt politisk kontrol i  \r\n\r\n en situation, hvor behovet for uvildig modinformation og forbrugerpolitiske  \r\n\r\n modspil aldrig har været større. </P>  \r\n\r\n<P>Enhedslisten foreslår med dette beslutningsforslag en anden strategi. </P>  \r\n\r\n<P>Forslaget sigter på at styrke de eksisterende organisationer og ved lov at  \r\n\r\n sikre deres selvstændige status, så der ikke kan drages tvivl om  \r\n\r\n uvildigheden, og om at forbrugerpolitikken foregår på forbrugernes præmisser.  \r\n\r\n</P>  \r\n\r\n<P>Forbrugerstyrelsen skal fortsat være fælles sekretariat for Statens  \r\n\r\n Husholdningsråd, Forbrugerombudsmanden og Forbrugerklagenævnet. Det skal  \r\n\r\n endvidere ved lov slås fast, at Forbrugerstyrelsen fungerer uafhængigt af  \r\n\r\n erhvervsministeren. </P>  \r\n\r\n<P> <I>Bemærkninger til forslagets enkelte punkter</I>  </P>  \r\n\r\n<P>Ad 1 </P>  \r\n\r\n<P>Forbrugeroplysningen sker i dag fra det statsfinansierede Statens  \r\n\r\n Husholdningsråd. Rådet blev oprettet for mere end 50 år siden, da den  \r\n\r\n daværende regering mente, at danske husmødre behøvede oplysning, råd og  \r\n\r\n vejledning for at kunne drive deres husholdninger ordentligt. </P>  \r\n\r\n<P>Kernen i Husholdningsrådets oplysningsvirksomhed er uvildige og  \r\n\r\n sammenlignelige produktundersøgelser og offentliggørelse heraf i rådets  \r\n\r\n publikation &#187;Råd og Resultater&#171;, som i dag har en kontaktflade, som  \r\n\r\n rækker meget længere end den oprindelige mere snævre målgruppe, og som udgør  \r\n\r\n et centralt element i uvildige produktundersøgelser. </P>  \r\n\r\n<P>Rådet gennemfører i dag en væsentlig del af sine undersøgelser som  \r\n\r\n rekvirerede opgaver hos andre institutioner. Baggrunden herfor er bl.a., at  \r\n\r\n gennemførte besparelser i perioden fra 1990 til 1992 betød en reduktion i  \r\n\r\n laboratoriefaciliteterne. </P>  \r\n\r\n<P>Alt i alt betyder de nuværende begrænsede ressourcer, at  \r\n\r\n produktundersøgelserne kun omfatter en meget begrænset del af de mange nye  \r\n\r\n produkter og ændrede produkter, der kastes på markedet. </P>  \r\n\r\n<P>Tilsvarende er der for få ressourcer til at udvide  \r\n\r\n informationsvirksomheden til at gøre ordentlig brug af ny  \r\n\r\n informationsteknologi og til at decentralisere forbrugernes adgang til  \r\n\r\n informationerne. </P>  \r\n\r\n<P>Der foreligger allerede gennemarbejdede planer for, hvorledes sådanne  \r\n\r\n aktivitetsudvidelser kan gennemføres, men det forudsætter øgede bevillinger  \r\n\r\n hertil. </P>  \r\n\r\n<P>Med forslaget lægges der op til, at Statens Husholdningsråd underkastes en  \r\n\r\n modernisering og en aktivitetsudvidelse og ændrer navn til Statens  \r\n\r\n Forbrugerinformation, idet den nuværende tilknytning til Forbrugerstyrelsen  \r\n\r\n dog opretholdes, så synergieffekten ved den fælles sekretariatsfunktion i  \r\n\r\n Forbrugerstyrelsen for flere organer kan udnyttes fuldt ud. Samtidig  \r\n\r\n understreges det, at forbrugerinformation er en statslig forpligtelse. </P>  \r\n\r\n<P>Det foreslås, at det omlagte Husholdningsråd styrkes med yderligere  \r\n\r\n laboratoriefaciliteter som grundlag for en styrket faglig vurdering af og  \r\n\r\n information om produkter, herunder en udvidelse af aktivitetsområdet til også  \r\n\r\n at omfatte bl.a. ernæringsområdet. </P>  \r\n\r\n<P>Endvidere udvides oplysningsvirksomheden til ikke alene at omfatte  \r\n\r\n uvildige sammenlignende undersøgelser, men også til at omfatte  \r\n\r\n forbrugeroplysning om bl.a. miljøspørgsmål vedrørende produkter, således som  \r\n\r\n det allerede er sket i en række tilfælde. Heri indgår således vurdering og  \r\n\r\n information om, hvorledes forbrugerne kan vælge miljørigtige løsninger.  \r\n\r\n Forbrugerundersøgelser har vist, at en meget stor del af befolkningen vil  \r\n\r\n gøre noget for miljøet, når de optræder som forbrugere. Dette giver  \r\n\r\n muligheder for forbrugeroplysning om miljø og forbrug, som betyder noget for  \r\n\r\n en bæredygtig udvikling i Danmark. En præsentation af en sammenlignelig  \r\n\r\n undersøgelse af vandsenge vil således skulle suppleres med informationer om,  \r\n\r\n hvorledes vandsenge via deres elforbrug løbende belaster miljøet i modsætning  \r\n\r\n til andre typer senge. Også andre spørgsmål, som forbrugerne tillægger værdi,  \r\n\r\n herunder etiske, bør indgå i den bredere informationsaktivitet. </P>  \r\n\r\n<P>Bladet &#187;Råd og Resultater&#171; foreslås trykt i et væsentligt større  \r\n\r\n oplag og distribueret til butikker og andre forbrugerrelevante steder - dog  \r\n\r\n således, at abonnementstegning stadig kan foregå i forhold til forbrugere og  \r\n\r\n andre, som gerne vil have det tilsendt direkte. </P>  \r\n\r\n<P>Institutionen får endvidere til opgave at udvikle og udbrede forbedrede,  \r\n\r\n decentrale forbrugerinformationssystemer, herunder gennem udnyttelse af  \r\n\r\n informationsteknologi, idet der sigtes på en koordineret indsats med andre  \r\n\r\n forbrugerbevægelser. Der tænkes her ikke på en fælles database, men på  \r\n\r\n udvikling af en fælles brugerflade med tværgående søgesystemer, som  \r\n\r\n eksempelvis gøres tilgængelige for forbrugerne i indkøbssituationen, og  \r\n\r\n således at forbrugerne på en enkel måde kan komme i kontakt med forskellige  \r\n\r\n forbrugerbevægelsers relevante oplysninger omkring et givet produkt,  \r\n\r\n produktområde eller problemstilling. </P>  \r\n\r\n<P>En generel styrkelse af forbrugernes viden kræver dog bredt anlagte  \r\n\r\n informationskampagner, samt at forbrugerspørgsmål indarbejdes med større  \r\n\r\n styrke i f.eks. undervisningen i folkeskolen, og institutionen bør derfor  \r\n\r\n også prioritere udarbejdelse af undervisningsmateriale til bl.a. dette  \r\n\r\n formål. </P>  \r\n\r\n<P>Omlægningen til Statens Forbrugerinformation åbner endvidere mulighed for,  \r\n\r\n at andre ministerier kan benytte institutionen til videreformidling af  \r\n\r\n forbrugerrelevante informationer, f.eks. på fødevareområdet, hvilket dog  \r\n\r\n forudsætter en nærmere drøftelse heraf. </P>  \r\n\r\n<P>Det foreslås endelig, at den omlagte institution, Statens  \r\n\r\n Forbrugerinformation, ledes af en bestyrelse byggende på det nuværende  \r\n\r\n Forbrugerråd, og at der til institutionen knyttes et bredt sammensat  \r\n\r\n forbrugerrepræsentantskab, som inddrages i institutionens drift og udvikling  \r\n\r\n efter samme model, som kendes fra sektorforskningsinstitutioner. </P>  \r\n\r\n<P>Ad 2 </P>  \r\n\r\n<P>I alle lande forsøger forbrugerne at varetage forbrugerinteresser ved at  \r\n\r\n danne forbrugerorganisationer. I små lande er disse organisationer  \r\n\r\n ressourcefattige græsrodsorganisationer. I store lande kan de skaffe sig  \r\n\r\n ressourcer til at optræde som forbrugernes uomtvistelige repræsentant. Kun i  \r\n\r\n Danmark - som er et lille land - har det offentlige givet statsstøtte til  \r\n\r\n forbrugernes interesseorganisation. Det drejer sig om Forbrugerrådet, som  \r\n\r\n gennem årtier har fået statslig støtte til at varetage forbrugerinteresser og  \r\n\r\n arbejde for den politiske forbruger. </P>  \r\n\r\n<P>Bevillingerne har ikke været øremærkede, netop fordi Forbrugerrådet er en  \r\n\r\n interesseorganisation, som Folketingets partier har ment det vigtigt at  \r\n\r\n støtte uden at knytte betingelser til støtten. </P>  \r\n\r\n<P>Enhedslisten foreslår, at Forbrugerrådets aktiviteter, herunder udgivelsen  \r\n\r\n af bladet &#187;Tænk&#171;, styrkes gennem en øget statsstøtte som modvægt  \r\n\r\n til den stigende reklamepåvirkning af forbrugerne og som følge af den øgede  \r\n\r\n internationalisering af handels- og produktregler, som efterlader et større  \r\n\r\n behov for forbrugerpolitisk modspil. </P>  \r\n\r\n<P>Heri ligger endvidere, at Forbrugerrådet tilføres ressourcer til at  \r\n\r\n gennemføre forbrugerpolitiske undersøgelser f.eks. vedrørende  \r\n\r\n produktionsformer, indkøbssituationen, finansielle spørgsmål, mærkninger og  \r\n\r\n overordnede udviklingstendenser. </P>  \r\n\r\n<P>Bladet &#187;Tænk&#171; vil således være det blad, hvor sådanne  \r\n\r\n undersøgelser præsenteres som et forbrugerpolitisk supplement til  \r\n\r\n produktundersøgelserne i Statens Forbrugerinformation, og vil endvidere være  \r\n\r\n det blad, hvor udvalgte testresultater af produkter præsenteres i en  \r\n\r\n forbrugerpolitisk indpakning. </P>  \r\n\r\n<P>På trods af de hidtidige bevillinger til Forbrugerrådet er der i 1990'erne  \r\n\r\n dannet nye forbrugerinteresseorganisationer i Danmark, som betyder noget for  \r\n\r\n den politiske forbruger, f.eks. Grønne Familier og Aktive Forbrugere. Sådanne  \r\n\r\n interesseorganisationer bør via tilsvarende økonomisk støtte sikres  \r\n\r\n overlevelse over græsrodsniveau. Dette kan ske ved, at de får  \r\n\r\n repræsentationsret i Forbrugerrådets og Statens Forbrugerinformations  \r\n\r\n repræsentantskaber, at de får uhindret adgang til Forbrugerinformationens og  \r\n\r\n Forbrugerrådets undersøgelser, og at de bevilges de nødvendige midler til at  \r\n\r\n udøve deres virksomhed. </P>  \r\n\r\n<P>Derfor indgår det i Enhedslistens forslag, at der ydes en øget støtte til  \r\n\r\n andre forbrugerorganisationer end Forbrugerrådet, mod at disse indgår i et  \r\n\r\n samarbejde for at sikre en fælles informationsflade, hvad angår adgang via  \r\n\r\n Internet og lignende. Der ligger dog ikke heri, at der skal ske en fælles  \r\n\r\n vurdering og behandling af de enkelte organisationers oplysninger, hvad angår  \r\n\r\n indhold og karakter. </P>  \r\n\r\n<P>Ad 3 </P>  \r\n\r\n<P>Forbrugerombudsmandens virke er i dag koncentreret om 3 områder:  \r\n\r\n påvirkning af de erhvervsdrivende, orientering af offentligheden og en  \r\n\r\n forebyggende indsats. </P>  \r\n\r\n<P>Institutionen er i dag afhængig af en begrænset sekretariatsbistand fra  \r\n\r\n Forbrugerstyrelsen. Det er Enhedslistens opfattelse, at denne samhørighed  \r\n\r\n mellem Forbrugerombudsmanden og Forbrugerstyrelsens sekretariat har fungeret  \r\n\r\n godt, de givne ressourcer taget i betragtning, og det foreslås, at  \r\n\r\n sekretariatsbistanden via Forbrugerstyrelsen øges, idet dette sker ved  \r\n\r\n tilførsel af yderligere hertil øremærkede ressourcer til Forbrugerstyrelsen.  \r\n\r\n Dette omfatter såvel den faglige bistand med hensyn til f.eks. at tage flere  \r\n\r\n sager op samt informationsaktiviteten, herunder Internet-formidlingen. </P>  \r\n\r\n<P>Endvidere skal Forbrugerombudsmandens tilsynsopgaver styrkes  \r\n\r\n ressourcemæssigt. </P>  \r\n\r\n<P>Årsværksforbruget til forbrugerombudsmandsinstitutionen er gennem de  \r\n\r\n seneste 10 år halveret og udgør i dag ca. 13 årsværk. Enhedslisten foreslår,  \r\n\r\n at dette tal fordobles til det oprindelige antal. </P>  \r\n\r\n<P>Et væsentligt element i Forbrugerombudsmandens virke er at forhandle  \r\n\r\n bindende retningslinjer med relevante erhvervsorganisationer.  \r\n\r\n Forbrugerombudsmandens muligheder for at påbyde erhvervsorganisationer at  \r\n\r\n indgå i forhandlinger om retningslinjer for branchen skal øges i de tilfælde,  \r\n\r\n hvor erhvervsorganisationerne ikke frivilligt er indstillet herpå. </P>  \r\n\r\n<P>Forbrugerombudsmandens muligheder for at udstede påbud skal styrkes,  \r\n\r\n f.eks. ved at lempe betingelserne for at kunne give foreløbige påbud i de  \r\n\r\n tilfælde, hvor en domfældelse ikke kan afventes. </P>  \r\n\r\n<P>Forbrugerombudsmanden skal have mulighed for at begære, at et påbud eller  \r\n\r\n indgreb skal have opsættende virkning i forbindelse med en sags indbringelse  \r\n\r\n for domstolene. </P>  \r\n\r\n<P>Forbrugerombudsmandens mulighed for at rejse sager på egen hånd skal øges.  \r\n\r\n</P>  \r\n\r\n<P>Gennem tilførsel af yderligere ressourcer foreslås Forbrugerombudsmandens  \r\n\r\n arbejdsområde udvidet til også at varetage borgernes interesse i forhold til  \r\n\r\n myndigheder, som svigter deres pligter i forhold til borgerne, idet der her  \r\n\r\n især tænkes på svigtende miljøtilsyn og manglende sikring af borgerne i  \r\n\r\n forhold til miljøsager. </P>  \r\n\r\n<P>En sådan styrkelse af forbrugerombudsmandsfunktionen i forbindelse med  \r\n\r\n miljøsager - evt. i form af en egentlig miljøombudsmandsfunktion - vil skulle  \r\n\r\n tage sig af henvendelser fra borgere, som mener, at gældende miljøregler  \r\n\r\n overtrædes, og hvor myndighederne ikke skrider ind. </P>  \r\n\r\n<P>Baggrunden for forslaget om en sådan udvidelse er de mange konfliktsager  \r\n\r\n på miljøområdet, hvor forbrugerombudsmandsinstitutionen i dag først kan gå  \r\n\r\n ind i sagerne, når alle administrative klageinstanser er udnyttet. I  \r\n\r\n miljøsager betyder dette, at en klage over et svigtende kommunalt miljøtilsyn  \r\n\r\n først skal ankes til amtet og herfra videre til Miljøstyrelsen. Der kan  \r\n\r\n således gå mange år, før en miljøsag vil ende på Forbrugerombudsmandens bord.  \r\n\r\n Etablering af en miljøombudsmand med beføjelser til at kunne bistå borgerne  \r\n\r\n meget tidligere i processen vil i sig selv kunne forventes at udløse en  \r\n\r\n voldsom opstramning af de kommunale miljøtilsyn i modsætning til i dag, hvor  \r\n\r\n en trussel om at klage videre til amtet i praksis ikke har de store  \r\n\r\n konsekvenser. </P>  \r\n\r\n<P>Ad 4 </P>  \r\n\r\n<P>Bagatelgrænsen for, hvornår Forbrugerklagenævnet skal behandle en klage,  \r\n\r\n skal føres tilbage fra det nuværende niveau på 500 kr. til 200 kr., og  \r\n\r\n ordningen skal udvides til at omfatte flere forbrugsvarer end i dag. </P>  \r\n\r\n<P>Forbrugerklagenævnet har fået tilført øgede ressourcer, men såfremt  \r\n\r\n ovenstående medfører behov for yderligere ressourcer for at sikre en effektiv  \r\n\r\n og hurtig sagsbehandlingstid af forbrugerklager, bør disse ressourcer  \r\n\r\n tilføres. </P>  \r\n\r\n<P>Informationen omkring forbrugernes mulighed for at benytte  \r\n\r\n Forbrugerklagenævnet skal øges, og forbrugernes mulighed for retshjælp/fri  \r\n\r\n proces til at føre sager om forbrugerspørgsmål skal udvides. </P>  \r\n\r\n<P>Ad 5 </P>  \r\n\r\n<P>Erhvervslivets reklamebudget i Danmark er på omkring 20 mia. kr. årligt.  \r\n\r\n</P>  \r\n\r\n<P>Skal der etableres en reel modinformation heroverfor, kræver det meget  \r\n\r\n store ressourcer, da især modinformation i elektroniske medier er kostbare.  \r\n\r\n Sigtet er, at erhvervslivets kommercielle reklameblokke følges op med  \r\n\r\n objektiv forbrugerinformation om de samme varegrupper. Efter reklamen om  \r\n\r\n bleers fremragende sugeevne over for blåt vand, skal således vises resultatet  \r\n\r\n af en forbrugertest af bleer med tilhørende yderligere relevante oplysninger.  \r\n\r\n</P>  \r\n\r\n<P>Ud fra princippet &#187;forureneren betaler&#171; foreslås derfor indført  \r\n\r\n en reklameafgift, som dels finansierer den generelle styrkelse af det  \r\n\r\n organisatoriske apparat bag en styrket forbrugerbeskyttelse, dels finansierer  \r\n\r\n etablering af en væsentligt styrket forbrugerinformation, herunder trykte  \r\n\r\n medier, forbrugerudsendelser i tv og anvendelse af informationsteknologi,  \r\n\r\n herunder Internet. </P>  \r\n\r\n<P> <I>Skriftlig fremsættelse</I>  </P>  \r\n\r\n<P> <B>Bent Hindrup Andersen</B> (EL): </P>  \r\n\r\n<P>Som ordfører for forslagsstillerne tillader jeg mig herved at fremsætte:  \r\n\r\n</P>  \r\n\r\n<P> <I>Forslag til folketingsbeslutning om styrkelse af  \r\n\r\n forbrugerpolitikken.</I>  </P>  \r\n\r\n<P>(Beslutningsforslag nr. B 116). </P>  \r\n\r\n<P>Jeg henviser i øvrigt til de bemærkninger, der ledsager forslaget, og  \r\n\r\n anbefaler det til Tingets velvillige behandling. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "18/02/1998"
        },
        {
            "displayName": "Accession",
            "displayValue": "19971BA00116"
        },
        {
            "displayName": "Entydig dokumentidentifikation",
            "displayValue": "CL008353"
        },
        {
            "displayName": "Dato for førstegangsindlæggelse",
            "displayValue": "18/02/1998"
        },
        {
            "displayName": "Dato for indlæggelse",
            "displayValue": "18/02/1998"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "116"
        },
        {
            "displayName": "År for udstedelse",
            "displayValue": "1997"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}