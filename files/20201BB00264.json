{
    "id": 221592,
    "title": "Forslag til folketingsbeslutning om en styrket indsats for at begrænse pædofili",
    "documentTypeId": "480",
    "isSagsforlobPeriodValid": true,
    "shortName": "2020/1 BSF 264",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 9. marts 2021 af Peter Skaarup (DF), Karina Adsbøl (DF), Kristian Thulesen Dahl (DF), Dennis Flydtkjær (DF) og Morten Messerschmidt (DF)</p>\r\n<p class=\"TitelPrefiks1\">Forslag til folketingsbeslutning</p>\r\n<p class=\"Titel2\">om en styrket indsats for at begrænse pædofili</p>\r\n<p class=\"NormalInd\">Folketinget pålægger regeringen inden udgangen af indeværende kalenderår at indkalde til forhandling om en styrket indsats for at begrænse pædofili og at udarbejde de nødvendige lovforslag, der implementerer en række nye tiltag til at begrænse pædofili. Folketinget opfordrer regeringen til at sikre, at nedenfor nævnte forslag og initiativer over for pædofile indgår i forhandlingerne og i videst muligt omfang bliver implementeret i lovgivningen.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div><p class=\"Bemaerkninger\">Bemærkninger til forslaget</p>\r\n<p class=\"NormalInd\">Pædofili er en frygtelig forbrydelse, som fuldkommen kan ødelægge et barns liv. De pædofile overgreb kan forekomme i det nære miljø, hvor det kan være naboen, som er pædofil, eller det kan ske ved brug af moderne teknologi som internettet, hvor der bliver delt billeder og film af forskellige overgreb rundtom i verdenen.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker med dette forslag at skærpe indsatsen for at komme dette uvæsen til livs med en række konkrete tiltag. Det omhandler bl.a. følgende:</p>\r\n<p class=\"Liste1\">\r\n   <span class=\"Liste1Nr\">–</span> Styrket præventiv indsats.</p>\r\n<p class=\"Liste1\">\r\n   <span class=\"Liste1Nr\">–</span> Myndighedshåndtering.</p>\r\n<p class=\"Liste1\">\r\n   <span class=\"Liste1Nr\">–</span> Behandling og dom.</p>\r\n<p class=\"Liste1\">\r\n   <span class=\"Liste1Nr\">–</span> Opfølgning efter afsoning.</p>\r\n<p class=\"Liste1\">\r\n   <span class=\"Liste1Nr\">–</span> Hjælp til ofre.</p>\r\n<p>\r\n   <span class=\"Italic\">Et internationalt problem</span>\r\n</p>\r\n<p class=\"NormalInd\">På internettet findes store, meget avancerede og udbredte globale pædofiliringe, som deler og bestiller forskellige billeder og film af børn, der bliver udsat for seksuelle overgreb. Nogle af disse overgreb foregår, mens de bliver livestreamet til pædofile rundtom i verden, som dermed kan overvære overgrebet, mens det sker. Det er altså rene bestillingsopgaver af seksuelle overgreb på børn, som ofte foregår i fattigere lande.</p>\r\n<p class=\"NormalInd\">\r\n</p>\r\n<p class=\"NormalInd\">Udviklingen af forskellige digitale medier og muligheder har desværre gjort det nemmere at udnytte børn seksuelt. Tidligere skulle den pædofile selv udføre de seksuelle overgreb, men nu er det muligt at lade andre gøre det, mens den pædofile sidder hjemme og overværer overgrebene digitalt. Dette gør, at overgreb sker hyppigere og bliver nemmere at få udført.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne er nervøse for, at denne form for kontinuerlig tilfredsstillelse af den pædofiles lyster fastholder vedkommende i et seksuelt misbrug af børn, og at disse overgreb udløser endnu flere overgreb mod børn (»Pædofile fjernstyrer voldtægter på nettet«, dr.dk, den 3. september 2015).</p>\r\n<p>\r\n</p>\r\n<p>\r\n   <span class=\"Italic\">En »normalisering« af </span>overgreb</p>\r\n<p class=\"NormalInd\">Mange pædofile oplever det ikke som et egentligt overgreb, når overgrebene foregår på nettet. De kan på den måde distancere sig psykologisk fra selve overgrebet og overbevise sig selv om, at det ikke foregik i virkeligheden, og at de således ikke er medskyldige. (»Dømt for web-cam overgreb: Det er min skyld, at børnene er blevet misbrugt«, dr.dk, den 3. september 2015).</p>\r\n<p class=\"NormalInd\">\r\n</p>\r\n<p class=\"NormalInd\">Streaminger af overgreb gør altså, at man som pædofil kan opleve en større form for normalisering af misbruget. Dermed mindskes lysten til at søge behandling, da det bliver normalt for dem. Denne oplevelse af normalisering frygter forslagsstillerne kan øge de pædofiles overgreb mod børnene yderligere, da de fastholdes i et pædofilt miljø, og da deres tankegang og seksuelle lyster bliver opretholdt. I stedet bør de søge behandling.</p>\r\n<p class=\"NormalInd\">\r\n</p>\r\n<p class=\"NormalInd\">Ved hjælp af internettet er det blevet nemt at komme i kontakt med ligesindede rundtomkring i verden, og det er lettere at sende og modtage forskellige former for film og billeder af seksuelt misbrug af børn. De kan derudover dele erfaringer med andre pædofile om, hvordan de kan undgå myndighedernes opmærksomhed og dermed fortsætte deres overgreb. Derudover bruges det pædofile fællesskab som et sted, hvor der udveksles generelle erfaringer og seksuelle lyster og måder at begå overgreb.</p>\r\n<p>\r\n</p>\r\n<p>\r\n   <span class=\"Italic\">Eksempler på gentagne overgreb i nærmiljøet</span>\r\n</p>\r\n<p class=\"NormalInd\">Pædofile har selvfølgelig også et liv uden for internettet. En række sager om misbrug af børn er gennem de senere år blevet afsløret.</p>\r\n<p class=\"NormalInd\">\r\n</p>\r\n<p class=\"NormalInd\">I 2005 var der den meget omtalte Tøndersag, hvor to søskende gennem en lang årrække var blevet groft misbrugt af deres far og af andre voksne, som faderen lejede pigerne ud til. Faderen blev idømt 10 års fængsel. Moderen blev idømt en tidsubestemt behandlingsdom. (»OVERBLIK: Forstå Tøndersagen der skabte gru over hele landet«, nyheder.tv2.dk, den 16. november 2016).</p>\r\n<p class=\"NormalInd\">\r\n</p>\r\n<p class=\"NormalInd\">I 2007 blev en pædagogmedhjælper fra Beder ved Århus idømt 3 års fængsel for overgreb på 13 børn i den børnehave, han arbejdede i. Efter afsoningen af straffen flyttede han til Roskilde, hvor han under nyt navn begik nye overgreb på to søstre fra 2013 til 2016, hvorefter han igen blev anholdt og efterfølgende idømt forvaring. (»Manden på bænken«, tv2ostjylland.dk, 2017).</p>\r\n<p class=\"NormalInd\">\r\n</p>\r\n<p class=\"NormalInd\">I 2013 var der den voldsomme oldefarsag fra Brønderslev, hvor en mand på 80 år blev idømt en behandlingsdom på grund af en række seksuelle overgreb på 10 børn. Han var tidligere blevet dømt for seksuelle overgreb, men grundet hans allerede dengang høje alder i 2007 blev en dom på 2 års fængsel gjort betinget. (»Dom i oldefar-sagen«, tv2nord.dk, 29. august 2013).</p>\r\n<p class=\"NormalInd\">\r\n</p>\r\n<p class=\"NormalInd\">I 2018 var der en stor sag fra Albertslund, hvor en mand havde forgrebet sig på 23 børn i en børnehave og 5 andre børn i en spejderklub. Overgrebene havde fundet sted gennem to årtier. Straffen lød på forvaring. (»De skjulte overgreb«, dr.dk, den 27. januar 2019).</p>\r\n<p class=\"NormalInd\">\r\n</p>\r\n<p class=\"NormalInd\">I 2020 var der en omfattende sag fra Sydsjælland, hvor en mand blev idømt 3 års fængsel for at være i besiddelse af 159.956 billeder af personer under 18 år. Heraf var flere i den særlig grove kategori, hvor børn og spædbørn blev udsat for vold, tvang og voldtægt. (»47-årig mand dømt i omfattende børnepornosag«, nyheder.tv2.dk, den 7. august 2020).</p>\r\n<p class=\"NormalInd\">\r\n</p>\r\n<p class=\"NormalInd\">Ligeledes i 2020 blev en udenlandsk mand i Slagelse idømt en bødestraf på 7.500 kr. for at onanere foran mindre børn i svømmehallens omklædningsrum. (»56-årig slipper med bøde for at onanere foran børn i svømmehal«, sn.dk, den 20. juni 2020).</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Større fokus på behandling</span>\r\n</p>\r\n<p class=\"NormalInd\">Pædofile overgreb lader til konstant at finde sted. Særlig problematisk er det, når det er gengangere, der begår disse overgreb. I den slags tilfælde har myndighederne tydeligvis ikke været gode nok til at behandle den pædofile under afsoningen, ligesom den efterfølgende opfølgning fremstår mangelfuld.</p>\r\n<p class=\"NormalInd\">\r\n</p>\r\n<p class=\"NormalInd\">To ud af tre, der er dømt for seksuelle krænkelser, er enten uegnede til behandling eller takker nej til behandling. Dermed er der stor sandsynlighed for, at de begår nye overgreb. Forslagsstillerne er bekymrede for udviklingen og mener, at vi er nødt til at træde markant ind fra samfundets side for at få bremset denne triste tendens og sørge for at begrænse overgrebene mest muligt, særlig de gentagne overgreb.</p>\r\n<p class=\"NormalInd\">\r\n</p>\r\n<p class=\"NormalInd\">I forslagsstillernes optik er pædofili at betragte som en egentlig behandlingskrævende sygdom, hvorfor der skal meget mere fokus på behandlingen af de pædofile. Det helt essentielle er at stoppe overgrebene på børnene og at få de pædofile i rette behandling.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker at iværksætte en række helt konkrete forslag, som skal styrke indsatsen mod pædofili. Forslagene skal både være forebyggende og afhjælpende efter et eventuelt overgreb. Således stilles der forslag på følgende fem områder:</p>\r\n<p class=\"Liste1\">\r\n   <span class=\"Liste1Nr\">–</span> Styrket præventiv indsats.</p>\r\n<p class=\"Liste1\">\r\n   <span class=\"Liste1Nr\">–</span> Myndighedshåndtering.</p>\r\n<p class=\"Liste1\">\r\n   <span class=\"Liste1Nr\">–</span> Behandling og dom.</p>\r\n<p class=\"Liste1\">\r\n   <span class=\"Liste1Nr\">–</span> Opfølgning efter afsoning.</p>\r\n<p class=\"Liste1\">\r\n   <span class=\"Liste1Nr\">–</span> Hjælp til ofre.</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Styrket præventiv indsats</span>\r\n</p>\r\n<p>a. Anonym adgang til rådgivning og behandling</p>\r\n<p class=\"NormalInd\">På de fire regionale behandlingssteder i København, Odense, Middelfart og Aarhus opleves der jævnligt forespørgsler fra personer med pædofile tilbøjeligheder, som ønsker psykologisk eller medicinsk behandling. Mange af disse potentielle forløb kommer aldrig i gang, da et forløb kun kan påbegyndes efter henvisning fra en læge. Der er stort frafald i denne fase, netop fordi pædofili er utrolig tabubelagt. Det vil for mange derfor være et meget vidtgående skridt at indrømme deres tilbøjeligheder over for egen læge, der skal skrive henvisningen.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker, at man kan henvende sig direkte til Sexologisk Klinik eller andre lignende behandlingsklinikker uden henvisning fra egen læge, for at sikre, at kravet om lægehenvisningen ikke er en hæmsko for behandlingen.</p>\r\n<p>\r\n</p>\r\n<p>b. Kampagner, der skal få pædofile til at søge behandling</p>\r\n<p class=\"NormalInd\">Forslagsstillerne ønsker, at der bliver lavet nationale kampagner, som sætter fokus på pædofili. Dette ønskes for at øge opmærksomheden på pædofili og ad den vej skabe nemmere muligheder for at rette opmærksomheden mod det forkerte i disse tendenser og for at lette adgangen til behandling. Derudover vil kampagnerne øge befolkningens opmærksomhed, så de er beredt på at agere, hvis de oplever noget mistænkeligt.</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Myndighedshåndtering</span>\r\n</p>\r\n<p>c. Evaluering af, hvordan politikredsene bruger udstyr til videoafhøring af børn</p>\r\n<p class=\"NormalInd\">Politiet har for få år siden fået nye gode redskaber, der kan hjælpe til at gøre en afhøring, efterforskning og retssag, hvor der indgår børn, mindre smerte- og stressfuld for barnet. Det er bl.a. sket ved investering i udstyr, så man kan gennemføre afhøringer med videooptagelser, frem for at børn eller unge skal udsættes for at deltage i selve retssagen. Dette gælder for børn op til 15 år.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker en evaluering, der kan kortlægge, om alle politikredse bruger dette værktøj optimalt, og om der er serviceforskelle. Derudover ønsker forslagsstillerne at sikre en ensartet kvalitet i brugen af disse redskaber, så serviceniveauet over hele landet bliver det samme.</p>\r\n<p class=\"NormalInd\">\r\n</p>\r\n<p>d. Uddannelse af kommende politibetjente</p>\r\n<p class=\"NormalInd\">Med den nye politiuddannelse blev uddannelsen i håndtering af ofre, der har været udsat for seksuelle overgreb, kraftigt beskåret – overgreb, som helt naturligt kræver stor dygtighed at håndtere hensigtsmæssigt. Det bør derfor sikres, at uddannelsen i at håndtere seksuelle overgreb og ofrene herfor opprioriteres, så man som minimum holder sig på det niveau, der var på den tidligere politiuddannelse.</p>\r\n<p class=\"NormalInd\">\r\n</p>\r\n<p class=\"NormalInd\">Politiet er en utrolig vigtig aktør i forbindelse med den meget følsomme opgave, det er at håndtere børn, der har været udsat for seksuelle overgreb.</p>\r\n<p>\r\n</p>\r\n<p>\r\n   <span class=\"Italic\">Behandling og dom</span>\r\n</p>\r\n<p>e. Overtrædelse af pædofililovgivningen skal udløse behandling</p>\r\n<p class=\"NormalInd\">Fængselsstraffen for overtrædelse af pædofililovgivningen kan ikke stå alene. Fængsel kurerer i sig selv ikke den pædofiles afvigende lyst. Her er det tydeligt, at der er en krænkende adfærd, der er behandlingskrævende. Overtrædelse af pædofililovgivningen skal derfor altid medføre behandling.</p>\r\n<p class=\"NormalInd\">\r\n</p>\r\n<p class=\"NormalInd\">Er man i dag idømt en ordinær tidsbestemt straf for overgreb på børn, kan man i realiteten undslå sig enhver form for behandling under afsoningen og dermed blive løsladt med samme seksualafvigende tilbøjelighed, som var årsag til overgrebet og den efterfølgende dom.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker, at straffene differentieres, så en pædofil, som samarbejder og indgår i tilfredsstillende behandling, får en lavere straf end en pædofil, som modarbejder systemet, og som ikke indgår i rette behandling.</p>\r\n<p>\r\n</p>\r\n<p>f. Passende straffe</p>\r\n<p class=\"NormalInd\">Med en strafskærpelse i 2016 vedtog Folketinget, at normalstraffen fastsættes til fængsel i 3½ år (for overfaldsvoldtægt). Det foreslås, at Folketinget skærper straffen, så det i tilfælde af overfaldsvoldtægt vil udløse fængsel i minimum 5 år. På trods af denne ændring modsvarer straffene i dag ikke i alle tilfælde overgrebet.</p>\r\n<p class=\"NormalInd\">\r\n</p>\r\n<p class=\"NormalInd\">Forslagsstillerne ønsker, at det skal være muligt at gennemføre en målrettet behandling under afsoning for alle overgreb mod børn. Derfor bør afsoningen forlænges, så man bedst muligt kan sikre, at de pædofile har mulighed for at blive behørigt behandlet under afsoningen. Dermed er sandsynligheden for, at de begår nye overgreb efter afsoning ligeledes mindre.</p>\r\n<p class=\"NormalInd\">\r\n</p>\r\n<p class=\"NormalInd\">Af samme årsag skal bødestraf helt udgå ved overgreb på børn. Der er absolut ingen fornuft i, at det f.eks. udelukkende udløser en bøde, at man onanerer foran børn. Det skal som udgangspunkt altid medføre fængselsstraf, hvis man forbryder sig seksuelt mod børn, det være sig fysisk, psykisk, ved besiddelse eller videresendelse af børnepornografi, eller hvis der på anden måde udvises en afvigende seksuel adfærd, hvori børn er involveret.</p>\r\n<p class=\"NormalInd\">\r\n</p>\r\n<p>g. Medicinsk kastration</p>\r\n<p class=\"NormalInd\">Forslagsstillerne ønsker, man fremskynder den af Kriminalforsorgen allerede igangsatte undersøgelse i forhold til udvidet brug af medicinsk kastration. Således kan Folketinget hurtigt iværksætte nye initiativer på baggrund heraf. Medicinsk kastration er et meget vigtigt redskab for at undgå fornyede overgreb fra de mennesker, hvor den kognitive behandling ikke har været tilstrækkelig.</p>\r\n<p class=\"NormalInd\">\r\n</p>\r\n<p class=\"NormalInd\">Medicinsk kastration skal som udgangspunkt tilbydes som en del af behandlingen. Men i de tilfælde, hvor behandlingen vurderes at være udsigtsløs, eller hvor den dømte ikke samarbejder om behandling, skal den pågældende kunne underlægges tvungen medicinsk kastration. I forslagsstillernes optik står beskyttelsen af ofrene og mulige kommende ofre over hensynet til den pædofile. Derfor mener forslagsstillerne, at det skal være muligt på baggrund af en lægelig vurdering at tvinge dømte seksualforbrydere til at underlægge sig medicinsk kastration for ad den vej at forhindre nye overgreb.</p>\r\n<p class=\"NormalInd\">\r\n</p>\r\n<p class=\"NormalInd\">Ved kirurgisk kastration udføres et indgreb, som er uopretteligt. Den medicinske kastration er derimod seksuelt dæmpende medicin, hvor virkningen forsvinder ved ophør af indtagelse af medicin. Det kan være relevant, eventuelt efter en vellykket kognitiv behandling. Den medicinske kastration foregår gennem medicinering hver 3. måned.</p>\r\n<p>\r\n</p>\r\n<p>h. Ingen behandling – ingen prøveløsladelse</p>\r\n<p class=\"NormalInd\">Pædofile, der afsoner fængselsstraf, skal fratages muligheden for prøveløsladelse, hvis de nægter at modtage behandling for deres tilbøjeligheder. Prøveløsladelsen skal kun kunne komme på tale, hvis den pædofile underlægger sig fuld behandling, og hvis vedkommende vurderes at kunne håndtere en prøveløsladelse.</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Opfølgning efter afsoning</span>\r\n</p>\r\n<p>i. Kriminalforsorgens rolle</p>\r\n<p class=\"NormalInd\">Kriminalforsorgens håndtering af pædofilidømte skal ikke afsluttes, når krænkeren forlader fængslet. I dag kontrollerer Kriminalforsorgen kun, hvis den dømte som vilkår i forbindelse med prøveløsladelsen fastholdes i behandling efter afsoning. Forslagsstillerne mener, at det skal være et krav for alle at være underlagt tilsyn efter endt afsoning. Det skal være for en meget længere periode end den nuværende ordning. Tilsynet og behandlingen skal foregå, så længe det vurderes nødvendigt. Der bør derfor afholdes obligatoriske samtaler mellem Kriminalforsorgen og den dømte i årene efter afsoningen, der skal anspore den dømte til at undlade at begå nye overgreb. Det skal være en automatisk del af en dom, at vedkommende skal underlægge sig opsyn fra Kriminalforsorgen, så længe det vurderes relevant af fagpersonalet. Det er af allerstørste vigtighed, at dømte pædofile ikke bliver løsladt, før de er klar til det, så vi bedst muligt sikrer, at disse forfærdelige overgreb ikke fortsætter.</p>\r\n<p class=\"NormalInd\">\r\n</p>\r\n<p class=\"NormalInd\">Den dømte skal, ud over samtaler med Kriminalforsorgen, være forpligtet til at fortsætte med sin kognitive og eventuelle medicinske behandling, hvis dette vurderes relevant. Det lokale politi skal rundere bopælen hos den pædofile med jævne mellemrum for at vise myndighedernes tilstedeværelse og interesse.</p>\r\n<p class=\"NormalInd\">\r\n</p>\r\n<p>j. Forbud mod at bosætte sig i umiddelbar nærhed af institutioner og lign. for børn og unge</p>\r\n<p class=\"NormalInd\">Den pædofile, der har udsat børn for overgreb, skal ikke have mulighed for at bosætte sig i umiddelbar nærhed af skoler, daginstitutioner eller foreningstilbud, der typisk henvender sig til børn og unge, og hvor børn og unge har deres faste gang. Det skal dels sikre, at børn ikke unødigt udsættes for fare, men skal også sigte til, at den pædofilidømtes risiko for tilbagefald mindskes.</p>\r\n<p>\r\n</p>\r\n<p>k. Forbud mod at kontakte mindreårige</p>\r\n<p class=\"NormalInd\">I en tid, hvor selv meget små børn har direkte adgang til internettet, er det meget vigtigt, at pædofile ikke bruger denne platform til at kontakte børn. Pædofile skal have forment adgang til at bruge internettet, hvis hensigten er at opsøge børn med senere misbrug til følge. De pædofiles elektroniske udstyr skal sikres, så de pædofile ikke kan komme på konkrete websites, som normalt bruges af børn.</p>\r\n<p class=\"NormalInd\">\r\n</p>\r\n<p class=\"NormalInd\">De pædofile skal ligeledes, som en del af dommen, forbydes at kontakte børn både fysisk og over internettet. Gør den pædofile det alligevel, skal vedkommende retur til fængslet og genoptage behandlingen.</p>\r\n<p class=\"NormalInd\">\r\n</p>\r\n<p class=\"NormalInd\">Der er derfor behov for, at den dømte pædofiles elektroniske udstyr kan overvåges, så det sikres, at den pædofile ikke henter inspiration til nye overgreb i ulovligt materiale fra internettet. En dømt pædofil skal acceptere, at politiet har mulighed for at komme på rutinebesøg og undersøge vedkommendes elektroniske udstyr for at sikre, at der ikke fortsættes med at downloade eller opbevare pædofilimateriale.</p>\r\n<p>\r\n</p>\r\n<p>l. Informationsdeling, når pædofile flytter</p>\r\n<p class=\"NormalInd\">Det er afgørende at fastholde dømte pædofile på ret spor. Derfor skal politikredsene aktivt følge med i, hvor den pædofile flytter hen, og myndighederne i det tilflyttede område skal tage en »tryghedssamtale« med den pågældende, herunder drøfte muligheden for tilknytning til lokale behandlingsforløb. Den dømte skal ligeledes forpligtes til at oplyse den stedlige politimyndighed, hvis vedkommende til- og fraflytter, så myndighederne hele tiden ved, hvor pågældende bor.</p>\r\n<p class=\"NormalInd\">\r\n</p>\r\n<p class=\"NormalInd\">Dømte pædofile skal ikke kunne starte nye overgreb i en anden del af landet, hvor myndighederne ikke er forberedte på, at en pædofilidømt er flyttet til deres kommune. Derfor skal en pædofil heller ikke kunne skifte navn eller cpr-nummer, da det er vigtigt, at vedkommende ikke kan gemme sig under en ny identitet.</p>\r\n<p>\r\n</p>\r\n<p>m. Fratagelse af passet</p>\r\n<p class=\"NormalInd\">Dømte pædofile skal ikke kunne fortsætte sexovergrebene i andre lande. I en række fattige lande fungerer myndighederne ikke nær så godt som i Danmark, og en egentlig misbrugsindustri er desværre veludviklet. Det skal den pædofile ikke have mulighed for at udnytte i sine bestræbelser på at fortsætte sine overgreb.</p>\r\n<p>\r\n</p>\r\n<p>n. Jobmuligheder efter en dom for pædofili</p>\r\n<p class=\"NormalInd\">I dag fremgår en dom for pædofili på både straffe- og børneattest. Der er dog ikke et egentligt forbud mod, at en dømt pædofili arbejder med børn og unge. Samfundet er nødt til at tage det egentlige ansvar og sørge for, at dømte pædofile ikke får den mulighed. Man skal som dømt pædofil fratages retten til at arbejde med børn. Det skal gælde både professionelt arbejde, men også i forskellige frivillige job, herunder foreninger.</p>\r\n<p class=\"NormalInd\">\r\n</p>\r\n<p class=\"NormalInd\">Når børn og unge overgives til en voksen i forskellige sammenhænge, så skal barnet og barnets pårørende være trygge ved, at den pågældende voksne ikke har pædofile tendenser. Derfor skal dømte pædofile ikke kunne arbejde med børn og unge nogensinde.</p>\r\n<p class=\"NormalInd\">\r\n</p>\r\n<p class=\"NormalInd\">Helt undtagelsesvis kan det komme på tale, at man kan arbejde med børn, hvis det f.eks. er en 18-årig, som har delt videomateriale af en 17-årig, altså i sager, hvor man ikke i klinisk forstand betragtes som pædofil. Men er man pædofil, skal det ikke være en mulighed.</p>\r\n<p class=\"NormalInd\">\r\n</p>\r\n<p>\r\n   <span class=\"Italic\">Hjælp til ofre</span>\r\n</p>\r\n<p>o. Ofrene skal tilbydes gratis psykologhjælp</p>\r\n<p class=\"NormalInd\">De børn, som er udsat for seksuelle overgreb, skal hurtigt og konsekvent modtage relevant behandling, og barnets nære relationer skal ligeledes have tilbudt den rette behandling på det offentliges regning.</p>\r\n<p>\r\n</p>\r\n<p>p. Ny kampagne skal hjælpe ofre, der udsættes for seksuelle overgreb til at anmelde overgrebet</p>\r\n<p class=\"NormalInd\">Mange ofre oplever en stor skam over de seksuelle overgreb. Samtidig ved en del af involverede børn ikke, at de overgreb, der er begået mod dem, ikke er normale, men forkerte. Derfor bør der iværksættes jævnlige kampagner og informationer med hotlines, så ofre og deres pårørende bliver opmærksomme på eventuelle overgreb og ved, hvor og hvordan de kan anmelde deres mistanke eller overgreb og få den rette hjælp og vejledning.</p>\r\n<p>\r\n</p>\r\n<p>\r\n   <span class=\"Italic\">En seriøs indsats mod pædofili</span>\r\n</p>\r\n<p class=\"NormalInd\">Med dette forslag er det forslagsstillernes klare intention, at Danmark skal behandle pædofili meget mere seriøst end i dag. De overgreb, som børn udsættes for, når en voksen seksuelt misbruger dem, er så voldsomme, at det fuldkommen kan ødelægge børnenes liv. Vi skal som samfund blive meget bedre til at håndtere og allerhelst forebygge disse modbydelige overgreb.</p>\r\n<p class=\"NormalInd\">\r\n</p>\r\n<p class=\"NormalInd\">Pædofili er at betragte som en voldsomt afvigende og sygelig adfærd, som er reelt behandlingskrævende. Her vil straf alene ikke være fyldestgørende. Med ovenstående tiltag er det forslagsstillernes klare intention, at vi arbejder i den rigtige retning for at passe på børnene og for at få behandlet de mennesker, der har disse sygelige lyster.</p>\r\n<p class=\"NormalInd\">\r\n</p>\r\n<p class=\"NormalInd\">Derfor ønsker forslagsstillerne, at Folketinget og regeringen forpligter sig til en styrket indsats for at begrænse pædofili – i første omgang ved at regeringen inviterer Folketingets partier til en drøftelse af kommende nye indsatser. Dette katalog af mulige initiativer skal ses som et oplæg til de kommende drøftelser, så Danmark får det bedst mulige udgangspunkt for at forebygge og håndtere pædofili.</p>\r\n<p class=\"NormalInd\">\r\n</p>\r\n<p>\r\n</p><p class=\"SkriftligFremsaettelse\">Skriftlig fremsættelse</p>\r\n<p class=\"Fremsaetter\">\r\n   <span class=\"Bold\">Peter Skaarup</span> (DF):</p>\r\n<p class=\"TekstGenerel\">Som ordfører for forslagsstillerne tillader jeg mig herved at fremsætte:</p>\r\n<p class=\"ForslagsTitel\">Forslag til folketingsbeslutning om en styrket indsats for at begrænse pædofili.</p>\r\n<p class=\"ForslagsNummer\">(Beslutningsforslag nr. B 264)</p>\r\n<p class=\"TekstGenerel\">Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb 2020/1 BF 264",
            "stateLabel": "Forkastet",
            "references": [
                {
                    "shortName": "2020/1 BSF 264",
                    "title": "Forslag til folketingsbeslutning om en styrket indsats for at begrænse pædofili",
                    "presentationName": "Beslutningsforslag som fremsat",
                    "documentTypeId": 480,
                    "documentId": 221592,
                    "eliUri": "/eli/ft/20201BB00264",
                    "externalLink": ""
                },
                {
                    "shortName": "2020/1 BTB 264",
                    "title": "Betænkning over Forslag til folketingsbeslutning om en styrket indsats for at begrænse pædofili.",
                    "presentationName": "Betænkning over beslutningsforslag",
                    "documentTypeId": 500,
                    "documentId": 223718,
                    "eliUri": "/eli/ft/20201DB01463",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20201/beslutningsforslag/b264/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "10/03/2021"
        },
        {
            "displayName": "Accession",
            "displayValue": "20201BB00264"
        },
        {
            "displayName": "Entydig dokumentidentifikation",
            "displayValue": "AX025990"
        },
        {
            "displayName": "Dato for førstegangsindlæggelse",
            "displayValue": "10/03/2021"
        },
        {
            "displayName": "Dato for indlæggelse",
            "displayValue": "10/03/2021"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "264"
        },
        {
            "displayName": "År for udstedelse",
            "displayValue": "2020"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}