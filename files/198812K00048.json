{
    "id": 110295,
    "title": "1988 LSF 48   FORSLAG TIL LOV OM ÆNDRING AF LOV OM STATSAUTORISEREDE REVISORER ",
    "documentTypeId": "400",
    "isSagsforlobPeriodValid": false,
    "shortName": "1988/1 LSF 48",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr LSF 48 </P>  \r\n\r\n<P></P>  \r\n\r\n<P>Forslag til Lov om ændring af lov om statsautoriserede revisorer </P>  \r\n\r\n<P></P>  \r\n\r\n<P>Fremsat af Rahbæk Møller (SF) Birthe Hansen (SF) Leif Hermann (SF) Bjørn  \r\n\r\n Poulsen (SF) Ebba Strange (SF) Jens Thoft (SF) </P>  \r\n\r\n<P></P>  \r\n\r\n<P>den 6. oktober 1988 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>§ 1 </P>  \r\n\r\n<P>I lov om statsautoriserede revisorer, jf. lovbekendtgørelse nr. 24 af 25.  \r\n\r\n januar 1985, foretages følgende ændringer: </P>  \r\n\r\n<P>§§ 12-22 udgår, og i stedet indsættes: </P>  \r\n\r\n<P>&#187; <B>§ 12.</B> Statsautoriserede revisorer kan som  \r\n\r\n revisormedarbejdere antage personer, der ikke er statsautoriserede revisorer.  \r\n\r\n</P>  \r\n\r\n<P>Stk. 2. En statsautoriseret revisor må højst beskæftige tre  \r\n\r\n revisormedarbejdere, som ikke i mindst tre år efter det fyldte 18. år har  \r\n\r\n deltaget i udførelsen af de på en statsautoriseret revisors kontor  \r\n\r\n almindeligt forefaldende revisionsarbejder. Når særlige omstændigheder taler  \r\n\r\n derfor, kan industriministeren undtage fra denne bestemmelse. </P>  \r\n\r\n<P>Stk. 3. Revisormedarbejdere skal beskæftiges ved sådant almindeligt  \r\n\r\n forefaldende revisionsarbejde, som kan give dem den for opnåelse af  \r\n\r\n beskikkelse som statsautoriseret revisor fornødne praktiske færdighed, og der  \r\n\r\n skal gives dem adgang til at deltage i den teoretiske uddannelse til  \r\n\r\n revisoreksamen. </P>  \r\n\r\n<P>§ 13. Statsautoriserede revisorer skal udføre de dem betroede hverv med  \r\n\r\n omhu, nøjagtighed og med den hurtighed, som hvervets beskaffenhed tillader,  \r\n\r\n samt i overensstemmelse med god, tidssvarende revisorskik. </P>  \r\n\r\n<P>Stk. 2. Statsautoriserede revisorer må ikke betinge sig højere vederlag  \r\n\r\n for deres arbejde, end det kan anses for rimeligt. </P>  \r\n\r\n<P>Stk. 3. Ej heller må statsautoriserede revisorer betinge sig et vederlag,  \r\n\r\n der er gjort afhængigt af det økonomiske resultat af arbejdet. </P>  \r\n\r\n<P>Stk. 4. Industriministeren kan fastsætte nærmere regler for udførelse af  \r\n\r\n revisionsarbejder. </P>  \r\n\r\n<P>Kapitel III </P>  \r\n\r\n<P>Statsautoriserede revisorers erklæringer </P>  \r\n\r\n<P>A. Erklæringer vedrørende reviderede </P>  \r\n\r\n<P>regnskaber </P>  \r\n\r\n<P>Revisionserklæring </P>  \r\n\r\n<P>§ 14. En statsautoriseret revisors revisionserklæring på et regnskab anses  \r\n\r\n som en bekræftelse på, at regnskabet er revideret af den pågældende i  \r\n\r\n overensstemmelse med god, tidssvarende revisionsskik, og at der herunder er  \r\n\r\n foretaget en kritisk gennemgang af virksomhedens regnskabsmateriale og  \r\n\r\n forhold i øvrigt. </P>  \r\n\r\n<P>Stk. 2. Revisionserklæringen skal dateres og underskrives af den  \r\n\r\n pågældende revisor og skal anføres under regnskabet i tilslutning til  \r\n\r\n ledelsens underskrifter på regnskabet. </P>  \r\n\r\n<P>Stk. 3. I revisionserklæringen skal der med hensyn til revisionens omfang,  \r\n\r\n udførelse og resultat ske henvisning til revisionsberetningen. </P>  \r\n\r\n<P>Stk. 4. Hvis en modervirksomheds revisor i sin revision af regnskabet for  \r\n\r\n modervirksomheden og koncernen m.v. har støttet sig på den revision, som er  \r\n\r\n foretaget af andre revisorer for dattervirksomheder m.v., skal dette anføres  \r\n\r\n i revisionserklæringen. </P>  \r\n\r\n<P>Stk. 5. Hvis revisionen ikke har givet anledning til bemærkninger eller  \r\n\r\n forbehold, skal dette anføres i revisionserklæringen. </P>  \r\n\r\n<P>Stk. 6. I revisionserklæringen skal det - efter revisors vurdering -  \r\n\r\n anføres: </P>  \r\n\r\n<P>1) hvis virksomheden ikke kan fortsætte driften, </P>  \r\n\r\n<P>2) hvis revisor har savnet oplysninger om virksomhedens forhold, </P>  \r\n\r\n<P>3) hvis det reviderede regnskab ikke bør godkendes, </P>  \r\n\r\n<P>4) hvis der tages forbehold med hensyn til regnskabets rigtighed og  \r\n\r\n lovlighed, samt </P>  \r\n\r\n<P>5) hvis der foreligger forhold, som kan medføre ansvar for virksomheden  \r\n\r\n eller dennes ledelse. </P>  \r\n\r\n<P>Revisionsberetning </P>  \r\n\r\n<P>§ 15. I tilslutning til virksomhedsledelsens beretning - eller i øvrigt  \r\n\r\n forrest i regnskabet - skal anføres revisors beretning om den foretagne  \r\n\r\n revision. </P>  \r\n\r\n<P>Stk. 2. I koncernvirksomheder udarbejdes der fælles for modervirksomheden  \r\n\r\n og koncernen m.v. en revisionsberetning, som placeres i tilknytning til den  \r\n\r\n fælles beretning fra koncernens og modervirksomhedens ledelse eller  \r\n\r\n beretningen fra modervirksomhedens ledelse. </P>  \r\n\r\n<P>Stk. 3. Revisionsberetningen skal indeholde følgende punkter: </P>  \r\n\r\n<P>1) angivelse af, hvilke dele og elementer af regnskabet  \r\n\r\n revisionserklæringen dækker, om muligt med angivelse af sidenumre m.v., </P>  \r\n\r\n<P>2) beskrivelse af den foretagne revision og dens resultat, herunder  \r\n\r\n angivelse af, om revisionen er udført i overensstemmelse med lovgivningens og  \r\n\r\n eventuelle vedtægters krav, og med uddybning af eventuelle forbehold med  \r\n\r\n hensyn til revisionen, </P>  \r\n\r\n<P>3) angivelse af det samlede honorar til revisor, specificeret således, at  \r\n\r\n det fremgår, hvor meget honoraret for den egentlige revision har andraget,  \r\n\r\n</P>  \r\n\r\n<P>4) revisors udtalelse om regnskabets overensstemmelse med lovgivning og  \r\n\r\n eventuelle vedtægter m.v., herunder udtalelse om regnskabets opfyldelse af  \r\n\r\n kravene til retvisendehed og nødvendig information, </P>  \r\n\r\n<P>5) revisors oplysning om ekstraordinære forhold og begivenheder som har  \r\n\r\n indvirket på regnskabets resultatopgørelse og balance, </P>  \r\n\r\n<P>6) revisors beskrivelse af årsagerne til eventuelle bemærkinger og  \r\n\r\n forbehold vedrørende regnskabet som udtrykt i revisionserklæringen samt </P>  \r\n\r\n<P>7. revisors eventuelle oplysninger om øvrige forhold, herunder  \r\n\r\n ansvarsforhold, af betydning for regnskabslæserne. </P>  \r\n\r\n<P>Revisionsprotokol </P>  \r\n\r\n<P>§ 16. Er føring af revisionsprotokol foreskrevet i lovgivningen eller en  \r\n\r\n virksomheds vedtægter, eller ønskes dette af en virksomheds bestyrelse,  \r\n\r\n ledelse eller ejer, skal en statsautoriseret revisor under behørigt hensyn  \r\n\r\n til vedkommende bestemmelser eller ønsker - med datoangivelse for indførelsen  \r\n\r\n - i revisionsprotokollen </P>  \r\n\r\n<P>1) ved sin tiltræden som revisor for virksomheden straks og med angivelse  \r\n\r\n af tiltrædelsesdatoen indføre et tiltrædelsesprotokollat omhandlende </P>  \r\n\r\n<P>a. revisionens formål, udførelse og omfang, </P>  \r\n\r\n<P>b.revisors ansvarsområde, og </P>  \r\n\r\n<P>c.hvilke eventuelle mangler vedrørende virksomhedens bogholderi og  \r\n\r\n regnskabsvæsen der måtte være forefundet og over for ledelsen henstilles  \r\n\r\n udbedret, </P>  \r\n\r\n<P>2) ved sin fratræden straks indføre et fratrædelsesprotokollat med  \r\n\r\n redegørelse for tidspunktet for og årsagen til fratrædelsen, </P>  \r\n\r\n<P>3) når der er foretaget revision, indføre en beretning om, hvilke  \r\n\r\n revisionsarbejder der er udført, og hvilke mangler vedrørende virksomhedens  \r\n\r\n bogholderi og regnskabsvæsen der måtte være forefundet, og </P>  \r\n\r\n<P>4) ved revisionen af årsregnskabet indføre en beretning om, hvilke mangler  \r\n\r\n vedrørende virksomhedens bogholderi og regnskabsvæsen, der måtte være  \r\n\r\n forefundet. Denne beretning skal bl.a. indeholde oplysninger om, </P>  \r\n\r\n<P>a.hvorvidt revisor opfylder de i lovgivningen indeholdte  \r\n\r\n habilitetsbetingelser, </P>  \r\n\r\n<P>b.hvorvidt revisor under sin revision til bekræftelse af regnskabets  \r\n\r\n rigtighed har modtaget alle de oplysninger, der er anmodet om, og </P>  \r\n\r\n<P>c.hvorvidt revisor anser regnskabet for aflagt efter lovgivningens og  \r\n\r\n vedtægternes krav til regnskabsaflæggelsen. </P>  \r\n\r\n<P>Stk. 2. Er der mellem en virksomheds bestyrelse, ledelse eller ejer og  \r\n\r\n revisor truffet aftaler om udførelse af detaljeret kontrol, afgivelse af  \r\n\r\n særlige beretninger eller lignende, skal tillige sådanne aftaler indføres i  \r\n\r\n revisionsprotokollen. </P>  \r\n\r\n<P>Stk. 3. Er der mellem en virksomheds bestyrelse, ledelse eller ejer og  \r\n\r\n revisor truffet aftaler om, at revisor skal rådgive og assistere i  \r\n\r\n forbindelse med opstilling og opgørelse af regnskaber m.v., skal tillige  \r\n\r\n sådanne aftaler indføres i revisionsprotokollen. Det samme gælder rådgivning  \r\n\r\n eller assistance inden for andre områder. </P>  \r\n\r\n<P>Stk. 4. Revisionsprotokollen skal efter hver indførelse heri forelægges  \r\n\r\n for og underskrives af virksomhedens bestyrelse, ledelse eller ejer med  \r\n\r\n datering for underskriften som udtryk for, at indholdet er gjort bestyrelsen  \r\n\r\n m.v. bekendt. </P>  \r\n\r\n<P>Stk. 5. Hvor der føres revisionsprotokol, må revisor ikke på anden vis,  \r\n\r\n for eksempel i form af almindelig korrespondance med virksomheden eller dens  \r\n\r\n bestyrelse m.v., anføre bemærkninger m.v., som naturligt bør finde udtryk i  \r\n\r\n revisionsprotokollen; det gælder for eksempel påtaler eller påpegning af  \r\n\r\n mangler og andre kritisable forhold vedrørende virksomhedens ledelse,  \r\n\r\n organisation og regnskabsvæsen. </P>  \r\n\r\n<P>§ 17. En revisionserklæring, der afgives af et revisionsselskab, skal  \r\n\r\n underskrives af en eller flere af de statsautoriserede revisorer, som er  \r\n\r\n tilknyttet selskabet. </P>  \r\n\r\n<P>Stk. 2. Såfremt den underskrivende revisor har benyttet medarbejdere til  \r\n\r\n gennemførelsen af revisionen eller dele heraf, har den underskrivende revisor  \r\n\r\n det fulde ansvar for det arbejde, som revisionserklæringen dækker. </P>  \r\n\r\n<P>Stk. 3. Hvis der i koncernvirksomheder m.v. er forskellige revisorer i  \r\n\r\n modervirksomheden og dattervirksomhederne, er det modervirksomhedens revisor,  \r\n\r\n der har det overordnede ansvar for revisionen af regnskabet for koncernen  \r\n\r\n m.v. og for de separate regnskaber for koncernvirksomhederne samt  \r\n\r\n koncernvirksomhedernes indbyrdes regnskabsmæssige forhold. </P>  \r\n\r\n<P>B. Erklæringer vedrørende ikke-reviderede </P>  \r\n\r\n<P>regnskaber og erklæringer i øvrigt </P>  \r\n\r\n<P>§ 18. Ønsker en ejer af eller ledelse i en virksomhed, hvis årsregnskab  \r\n\r\n ikke skal underkastes revision, assistance af en statsautoriseret revisor i  \r\n\r\n forbindelse med bogføring og udarbejdelse af regnskab, skal revisor i en  \r\n\r\n erklæring i regnskabet anføre, at revision ikke er foretaget. </P>  \r\n\r\n<P>Stk. 2. Revisor skal i erklæringen tage forbehold og give nødvendige  \r\n\r\n supplerende oplysninger, hvis det i forbindelse med assistancen konstateres,  \r\n\r\n at </P>  \r\n\r\n<P>1) virksomheden ikke kan fortsætte driften, </P>  \r\n\r\n<P>2) regnskabet indeholder fejl eller uklarheder, </P>  \r\n\r\n<P>3) regnskabet i væsentlig grad er påvirket af </P>  \r\n\r\n<P>a. usædvanlige forhold, </P>  \r\n\r\n<P>b.ændrede afskrivnings- og værdiansættelsesmetoder, </P>  \r\n\r\n<P>c.usikkerheder i forbindelse med værdiansættelsen, </P>  \r\n\r\n<P>4) lovgivningen om bogføring og regnskabsaflæggelse er overtrådt, eller  \r\n\r\n</P>  \r\n\r\n<P>5) der foreligger forhold, som kan medføre ansvar for virksomheden, dens  \r\n\r\n ejere eller ledelse. </P>  \r\n\r\n<P>§ 19. Hvis revisor ud over de nævnte erklæringer i §§ 14-18 i øvrigt  \r\n\r\n afgiver erklæringer, skal disse indeholde </P>  \r\n\r\n<P>1) angivelse af anledningen til og forudsætningerne for erklæringen, </P>  \r\n\r\n<P>2) angivelse af, hvad der er omfattet af erklæringen, </P>  \r\n\r\n<P>3) angivelse af, hvilke materialer og oplysninger der er lagt til grund  \r\n\r\n for erklæringsafgivelsen, og </P>  \r\n\r\n<P>4) angivelse af de af revisor foretagne undersøgelser og resultatet heraf.  \r\n\r\n</P>  \r\n\r\n<P>Stk. 2. Bliver revisor ved de foretagne undersøgelser opmærksom på, at der  \r\n\r\n er fejl, mangler og usikkerheder i det materiale, hvorom der skal afgives  \r\n\r\n erklæring m.v., skal revisor, selv om vedkommende ikke har ansvaret herfor,  \r\n\r\n tage forbehold herom i den afgivne erklæring m.v. </P>  \r\n\r\n<P>C. Erklæringshabilitet og uafhængighed </P>  \r\n\r\n<P>§ 20. Ingen statsautoriseret revisor må afgive erklæring i  \r\n\r\n regnskabsmæssige forhold, når </P>  \r\n\r\n<P>1) den pågældende ved tjenesteforhold, ved ægteskab, ved faste  \r\n\r\n samlivsforhold, ved adoptiv- eller plejeforhold eller ved slægts- eller  \r\n\r\n svogerskab i op- eller nedstigende linje eller i sidelinjen så nært som  \r\n\r\n søskendebørn er knyttet til den, som har begæret erklæringen, eller hos hvem  \r\n\r\n revisionen ønskes udført, eller til vedkommendes bogholder eller kasserer,  \r\n\r\n</P>  \r\n\r\n<P>2) den pågældende i tilfælde af, at erklæringen er begæret af  \r\n\r\n erhvervsvirksomheder eller institutioner, eller revisionen ønskes udført hos  \r\n\r\n disse, på nogen af de under 1. angivne måder er knyttet til medlemmer af  \r\n\r\n vedkommende bestyrelse eller direktion eller til virksomhedens eller  \r\n\r\n institutionens kasserer eller bogholder, </P>  \r\n\r\n<P>3) den virksomhed, om hvis forhold erklæring ønskes afgivet, eller hos  \r\n\r\n hvem revisionen ønskes udført, har en mere betydelig økonomisk interesse i  \r\n\r\n den revisionsvirksomhed, hvortil revisor er knyttet, </P>  \r\n\r\n<P>4) den pågældende, dennes ægtefælle, forældre eller børn eller den, som  \r\n\r\n revisor lever sammen med i et fast samlivsforhold, har en mere betydelig  \r\n\r\n økonomisk interesse i den virksomhed, om hvis forhold erklæring ønskes  \r\n\r\n afgivet, eller hos hvem revisionen ønskes udført, eller </P>  \r\n\r\n<P>5) der foreligger andre omstændigheder, der er egnet til at vække tvivl om  \r\n\r\n revisors uafhængighed. </P>  \r\n\r\n<P>§ 21. Såfremt der i lovgivningen eller en virksomheds vedtægter er  \r\n\r\n foreskrevet valg af flere revisorer, hvoraf mindst een skal være  \r\n\r\n statsautoriseret revisor, kan den valgte revisors personale eller revisorer,  \r\n\r\n der drives revisionsvirksomhed sammen med, ikke vælges som medrevisorer.  \r\n\r\n Vælges et revisionsselskab eller en i et sådant ansat statsautoriseret  \r\n\r\n revisor som den ene revisor, kan ingen i revisionsselskabet ansat  \r\n\r\n statsautoriseret revisor eller nogen anden af dets øvrige personale vælges  \r\n\r\n som medrevisor. </P>  \r\n\r\n<P>§ 22. En statsautoriseret revisor skal ved udførelsen af revisionsopgaver  \r\n\r\n uden for Danmark iagttage de bestemmelser om uafhængighed, der gælder for  \r\n\r\n lovpligtig revision i vedkommende land. </P>  \r\n\r\n<P>Kapitel IV </P>  \r\n\r\n<P>Ansvarsbestemmelser m.v. </P>  \r\n\r\n<P>§ 23. Overtrædelse af § 6, stk. 1, § 7, § 9, § 10, stk. 4, § 11, § 13,  \r\n\r\n stk. 2 og 3, og §§ 14-22, straffes med bøde, medmindre strengere straf er  \r\n\r\n forskyldt efter den øvrige lovgivning. </P>  \r\n\r\n<P>Stk. 2. I forskrifter, der gives af industriministeren i medfør af loven,  \r\n\r\n kan der fastsættes straf af bøde for overtrædelse af bestemmelserne i  \r\n\r\n forskrifterne. </P>  \r\n\r\n<P>Stk. 3. En statsautoriseret revisor, der i sin virksomhed afgiver urigtig  \r\n\r\n skriftlig erklæring eller skriftligt bevidner noget, hvorom den pågældende  \r\n\r\n ingen kundskab har, eller underskriver på et regnskab, som ikke er revideret  \r\n\r\n af vedkommende, uden at dette fremgår af den afgivne revisionserklæring,  \r\n\r\n straffes med bøde eller hæfte, medmindre strengere straf er forskyldt efter  \r\n\r\n den øvrige lovgivning. </P>  \r\n\r\n<P>§ 24. Borgerlig straffelovs §§ 144, 150-152 og 154-157 finder tilsvarende  \r\n\r\n anvendelse på statsautoriserede revisorer. For så vidt angår disses  \r\n\r\n medarbejdere finder samme lovs §§ 144, 152 og 155 tilsvarende anvendelse.  \r\n\r\n</P>  \r\n\r\n<P>Stk. 2. En statsautoriseret revisor, der fratræder et hverv, har uanset  \r\n\r\n straffelovens regler om tavshedspligt ret til at meddele den revisor, der  \r\n\r\n træder i stedet, grunden til sin fratræden. </P>  \r\n\r\n<P>Kapitel V </P>  \r\n\r\n<P>Revisornævnet </P>  \r\n\r\n<P>§ 25. Industriministeren nedsætter et revisornævn bestående af en dommer  \r\n\r\n som formand samt 8 andre medlemmer. 1 skal være statsautoriseret revisor, 1  \r\n\r\n være registreret revisor, 1 være repræsentant for Aktieselskabs-Registeret og  \r\n\r\n andre offentlige myndigheder, 2 have henholdsvis nationaløkonomisk uddannelse  \r\n\r\n og juridisk uddannelse og 3 have indsigt i henholdsvis pengeinstitutters,  \r\n\r\n investorers og medarbejderes forhold. </P>  \r\n\r\n<P>§ 26. En statsautoriseret revisor, der ved udøvelsen af sin virksomhed  \r\n\r\n tilsidsætter de pligter, som stillingen medfører, kan af Revisornævnet  \r\n\r\n tildeles advarsel eller irettesættelse eller pålægges bøde på ikke over  \r\n\r\n 50.000 kr. </P>  \r\n\r\n<P>Stk. 2. Såfremt den statsautoriserede revisor har gjort sig skyldig i grov  \r\n\r\n eller oftere gentagen forsømmelse i udøvelsen af sin virksomhed og de udviste  \r\n\r\n forhold giver grund til at antage, at den pågældende ikke fremtidig vil udøve  \r\n\r\n virksomheden på forsvarlig måde, kan Revisornævnet frakende beskikkelsen på  \r\n\r\n tid fra 6 måneder til 5 år eller indtil videre. Afgørelsen skal indeholde  \r\n\r\n oplysning om adgangen til efter § 27 at begære domstolsprøvelse og om fristen  \r\n\r\n herfor. </P>  \r\n\r\n<P>Stk. 3. Nævnets afgørelser kan ikke indbringes for anden administrativ  \r\n\r\n myndighed. </P>  \r\n\r\n<P>Stk. 4. Nævnets behandling af sager sker efter begæring af en klager.  \r\n\r\n Nævnet kan også tage sager op af egen drift. </P>  \r\n\r\n<P>§ 27. En afgørelse efter § 26, stk. 2, kan af den, afgørelsen vedrører,  \r\n\r\n forlanges indbragt for domstolene. </P>  \r\n\r\n<P>Stk. 2. Begæring i henhold til stk. 1 skal fremsættes over for  \r\n\r\n industriministeren inden 4 uger efter, at afgørelsen er meddelt den  \r\n\r\n pågældende. Industriministeren anlægger sag mod den pågældende i den  \r\n\r\n borgerlige retsplejes former. </P>  \r\n\r\n<P>Stk. 3. Begæring om sagsanlæg har opsættende virkning, men retten kan ved  \r\n\r\n kendelse bestemme, at den pågældende under sagens behandling ikke må udøve  \r\n\r\n virksomhed som statsautoriseret revisor. Såfremt nævnets afgørelse findes  \r\n\r\n lovlig ved dommen, kan det i denne dom bestemmes, at anke ikke har opsættende  \r\n\r\n virkning. </P>  \r\n\r\n<P>§ 28. Revisornævnet kan til enhver tid efter ansøgning ophæve en i henhold  \r\n\r\n til § 26, stk. 2, foretagen frakendelse. Er denne sket indtil videre, og  \r\n\r\n afslår nævnet ansøgning om ophævelse af frakendelsen, kan den pågældende  \r\n\r\n forlange afgørelsen prøvet ved domstolene, såfremt der er forløbet fem år  \r\n\r\n efter frakendelsen og mindst to år efter, at generhvervelse af beskikkelsen  \r\n\r\n senest er nægtet ved dom. § 26, stk. 2, 2. punktum, og § 27, stk. 2, finder  \r\n\r\n tilsvarende anvendelse. </P>  \r\n\r\n<P>§ 29. Industriministeren fastsætter de nærmere regler for Revisornævnets  \r\n\r\n virksomhed. </P>  \r\n\r\n<P>Stk. 2. Revisornævnet kan lade afhøring af parter og vidner foretage ved  \r\n\r\n underretten på det sted, hvor parten eller vidnet bor.&#171; </P>  \r\n\r\n<P>§§ 23-24 bliver herefter §§ 30-31. </P>  \r\n\r\n<P>§ 2 </P>  \r\n\r\n<P>Loven træder i kraft den 1. januar 1989. </P>  \r\n\r\n<P>Bemærkninger til lovforslaget </P>  \r\n\r\n<P>Almindelige bemærkninger </P>  \r\n\r\n<P>Revisorernes hovedopgave er og bør være at revidere erhvervsvirksomheders  \r\n\r\n regnskaber og hermed være garant for, at regnskaberne er i overensstemmelse  \r\n\r\n med lovgivningen, eller, hvis dette ikke er tilfældet, da at give oplysning  \r\n\r\n herom. Revisorerne er altså ved lov tillagt opgaven at være garant eller  \r\n\r\n bindeled mellem virksomhederne og offentligheden. </P>  \r\n\r\n<P>Revisorernes kommunikation til og med offentligheden med hensyn til  \r\n\r\n revisionen af regskaberne og resultatet heraf gives ifølge de eksisterende  \r\n\r\n regler i revisors erklæring eller påtegning på regnskaberne. Reglen herom  \r\n\r\n findes i den eksisterende § 12 i loven om statsautoriserede revisorer (§ 6 i  \r\n\r\n lov om registrerede revisorer). Såfremt en revisor ikke ved sin revision har  \r\n\r\n fundet anledning til kritik af regnskabet, kan revisor under henvisning til §  \r\n\r\n 12 blot underskrive regnskabet eller give det en ganske kort påtegning  \r\n\r\n (såkaldt blank påtegning). </P>  \r\n\r\n<P>Selv om en revision ikke har givet anledning til kritik eller påtale fra  \r\n\r\n revisors side, kan der være særdeles mange informationer, som  \r\n\r\n regnskabslæserne bør have, og som bør gives på en klar og almenforståelig  \r\n\r\n måde. </P>  \r\n\r\n<P>De foreslåede ændringer til loven om statsautoriserede revisorer tilsigter  \r\n\r\n at forøge regnskabernes og revisionserklæringernes informationsværdi samt at  \r\n\r\n regulere revisors erklæringer i øvrigt. </P>  \r\n\r\n<P>Revisorkommissionen og industriministeren foreslog i 1985, at de nærmere  \r\n\r\n regler om revisionspåtegninger (eller revisionserklæringer) blev optaget i en  \r\n\r\n særskilt ministeriel bekendtgørelse med hjemmel i revisorloven. </P>  \r\n\r\n<P>Da revision af regnskaber og afgivelsen af revisionserklæringer er den  \r\n\r\n væsentligste del af revisors arbejdsområde, foreslås det, at alle  \r\n\r\n bestemmelserne om revisionserklæringer og revisors erklæringer i øvrigt  \r\n\r\n optages i selve revisorloven. </P>  \r\n\r\n<P>De foreslåede ændringer i loven om statsautoriserede revisorer er så  \r\n\r\n omfattende - bl.a. som følge af, at bestemmelserne om revisionsberetning og  \r\n\r\n revisionsprotokol foreslås medtaget i selve loven og ikke i en ministeriel  \r\n\r\n bekendtgørelse - at det er fundet praktisk at ændre og udvide lovens  \r\n\r\n kapitelsystem. Der foreslås således følgende ny kapitelinddeling af loven:  \r\n\r\n</P>  \r\n\r\n<P>I. Beskikkelse som statsautoriseret revisor </P>  \r\n\r\n<P>Indeholdende de eksisterende §§ 1-6. </P>  \r\n\r\n<P>II. Statsautoriserede revisorers rettigheder og pligter </P>  \r\n\r\n<P>Indeholdende de eksisterende §§7-11, hvortil føjes som ny § 12, den  \r\n\r\n nuværende § 15 (om revisormedarbejdere m.v.) og som ny § 13 den nuværende §  \r\n\r\n 14 (om hverv og vederlag m.v.). </P>  \r\n\r\n<P>III. Statsautoriserede revisorers erklæringer </P>  \r\n\r\n<P>Indeholdende overvejende nyformulerede bestemmelser under følgende  \r\n\r\n underinddelinger eller <I>under-</I> overskrifter: </P>  \r\n\r\n<P>A. Erklæringer vedrørende reviderede regnskaber </P>  \r\n\r\n<P>§ 14 om revisionserklæring, </P>  \r\n\r\n<P>§ 15om revisionsberetning, </P>  \r\n\r\n<P>§ 16om revisionsprotokol, </P>  \r\n\r\n<P>§ 17om personelt ansvar for revisionserklæringer. </P>  \r\n\r\n<P>B. Erklæringer vedrørende ikke-reviderede regnskaber og erklæringer i  \r\n\r\n øvrigt </P>  \r\n\r\n<P>§ 18om erklæringer vedrørende ikke-reviderede regnskaber, </P>  \r\n\r\n<P>§ 19om erklæringer i øvrigt. </P>  \r\n\r\n<P>C. Erklæringshabilitet og uafhængighed </P>  \r\n\r\n<P>§ 20om erklæringsinhabilitet (nuværende § 13, stk. 1), </P>  \r\n\r\n<P>§ 21om medrevisorer (nuværende § 13, stk. 2), </P>  \r\n\r\n<P>§ 22om revision uden for Danmark (nuværende § 13, stk. 3). </P>  \r\n\r\n<P>IV. Ansvarsbestemmelser m.v. </P>  \r\n\r\n<P>Indeholdende §§ 23 og 24, svarende til de nuværende §§ 16 og 17. </P>  \r\n\r\n<P>V. Revisornævnet </P>  \r\n\r\n<P>Indeholdende §§ 25-29, svarende til de nuværende §§ 18-22 med visse  \r\n\r\n ændringer. </P>  \r\n\r\n<P>Med hensyn til det delvis nyformulerede kapitel III om revisorerklæringer  \r\n\r\n skal anføres følgende generelle bemærkninger: </P>  \r\n\r\n<P>I nyere teori om revisorerklæringer og revisionspåtegninger m.v. opdeles  \r\n\r\n det overordnede begreb &#187;revisorerklæringer&#171;, som er den brede  \r\n\r\n betegnelse for alle attest- og meningsytringer fra revisors side, i følgende  \r\n\r\n kategorier: </P>  \r\n\r\n<P>Revisorerklæringer: </P>  \r\n\r\n<P>1. Revisionserklæringer. </P>  \r\n\r\n<P>a. Påtegninger/erklæringer på regnskaber, </P>  \r\n\r\n<P>b.Beretninger til regnskaber, </P>  \r\n\r\n<P>c.Revisionsprotokollater, </P>  \r\n\r\n<P>2. Andre erklæringer på regnskaber. </P>  \r\n\r\n<P>3. Erklæringer i øvrigt. </P>  \r\n\r\n<P>Der kan for en uddybende beskrivelse henvises til f.eks. Mogens  \r\n\r\n Christensens behandling i &#187;Revisors skriftlige erklæringer&#171;, FSR  \r\n\r\n 1981. </P>  \r\n\r\n<P>For at tilstræbe systematik i og gøre lovens bestemmelser om  \r\n\r\n revisorerklæringer tilnærmet udtømmende er det i lovforlaget foreslået, at  \r\n\r\n der grundlæggende sondres mellem <I>på den ene side de egentlige  \r\n\r\n revisionserklæringer,</I> hvor revisor attesterer en foretagen revision af en  \r\n\r\n virksomheds bogføring og regnskab, og <I>på den anden side revisors andre  \r\n\r\n erklæringer,</I> hvor revisor ikke har foretaget revision, men udtaler sig  \r\n\r\n eller attesterer på andet grundlag. </P>  \r\n\r\n<P>Om de andre erklæringer er der under den fælles overskrift:  \r\n\r\n &#187;Erklæringer vedrørende ikke-reviderede regnskabet og erklæringer i  \r\n\r\n øvrigt&#171; foreslået indføjet i loven de ny bestemmelser i §§ 18 og 19.  \r\n\r\n</P>  \r\n\r\n<P>Det er fundet praktisk på grund af regnskabserklæringernes særlige  \r\n\r\n karakter og udbredthed at udforme en særlig paragraf herom, nemlig den  \r\n\r\n foreslåede ny § 18, og at udskille de øvrige revisorerklæringer, som kan være  \r\n\r\n af overordenligt mange slags og med vidt forskelligt formål, til en  \r\n\r\n opsamlingsparagraf, nemlig den foreslåede ny § 19. </P>  \r\n\r\n<P>De egentlige revisionserklæringer i forbindelse med reviderede regnskaber  \r\n\r\n (hvad enten revisionen har været lovbestemt, vedtægtsbestemt eller blot  \r\n\r\n aftalt) opdeles i de foreslåede ny bestemmelser i 3 paragraffer omfattende  \r\n\r\n henholdsvis: 1) revisionserklæringen (§ 14), 2) revisionsberetningen (§ 15),  \r\n\r\n og 3) revisionsprotokollen (§ 16). </P>  \r\n\r\n<P>Revisionserklæringen med datering og revisors forpligtende underskrift og  \r\n\r\n revisionsberetningen skal udtrykkes i selve det reviderede regnskab,  \r\n\r\n henholdsvis i tilslutning til bestyrelsens eller ledelsens underskrifter  \r\n\r\n &#187;under&#171; balancen og i tilslutning til bestyrelsens eller ledelsens  \r\n\r\n (års)beretning eller forrest i regnskabet. Herved sker en ligestilling mellem  \r\n\r\n bestyrelsen/ledelsen og revisor, som i øvrigt er lovfæstet i  \r\n\r\n selskabslovgivningen. </P>  \r\n\r\n<P>Den foreslåede lovbestemte opdeling af den eksisterende  \r\n\r\n &#187;revisionspåtegning&#171; (jf. den eksisterende § 12) i 2 dele: <I>på  \r\n\r\n den ene side revisionserklæringen</I> med dateret underskrift og <I>på den  \r\n\r\n anden side revisionsberetningen</I> er en tilbagegriben til lovtilstanden for  \r\n\r\n revision af selskaber i årene 1973-1982, jf. aktieselskabslovens dagældende  \r\n\r\n §§ 90-91 og anpartsselskabslovens §§ 71-72, som ændredes ved lov nr.  \r\n\r\n 282/1982. </P>  \r\n\r\n<P>Af lovforslagsbemærkningerne nr. 56 til L 119 i 1981/82 (den senere lov  \r\n\r\n nr. 282) fremgår det, at ophævelsen af tvedelingen i revisionspåtegning og  \r\n\r\n revisionsberetning begrundedes med, at der var lettere forskelle i kravene  \r\n\r\n mellem A/S'er og ApS'er, og at der i den i 1981 vedtagne årsregnskabslov  \r\n\r\n<I>ikke</I> sondredes mellem A/S'er- og ApS-regnskaber. Videre anførtes det  \r\n\r\n som begrundelse, at revisorerne i praksis ikke respekterede tvedelingen, men  \r\n\r\n ofte anvendte en fælles eller samlet såkaldt &#187;revisionspåtegning og  \r\n\r\n -beretning&#171; (se Folketingstidende 1981-82, tillæg A sp. 2881). </P>  \r\n\r\n<P>Revisorernes modvilje mod tvedelingen skyldtes en påstand om, at der  \r\n\r\n skulle være en modstrid mellem reglen i revisorlovens § 12, der fordrede  \r\n\r\n eventuelle forbehold udtrykt i selve revisionspåtegningen på regnskabet, og  \r\n\r\n aktieselskabslovens § 91 (anpartsselskabslovens § 72), der stillede krav om  \r\n\r\n anførelse af eventuelt forbehold i revisionsberetningen, som kunne være en  \r\n\r\n fra regnskabet adskilt beretning. For at leve op til lovenes krav skulle der  \r\n\r\n således tages (det samme) forbehold to steder, hvilket revisorerne  \r\n\r\n &#187;klarede&#171; på den måde, at man slog revisionspåtegning og  \r\n\r\n revisionsberetning sammen i en helhed, hvori man så udtrykte forbehold een  \r\n\r\n gang. </P>  \r\n\r\n<P>I kritikken blev det forbigået, at modstriden måske snarest skyldtes den  \r\n\r\n uheldige formulering af revisorlovens § 12, hvori det i henhold til den  \r\n\r\n gældende formulering hedder: &#187;at revisors <I>underskrift</I> på et  \r\n\r\n regnskab anses, medmindre andet fremgår af <I>påtegningen,</I> som udtryk  \r\n\r\n for, at regnskabet er revideret af den pågældende, og at . . .&#171;. Heraf  \r\n\r\n skulle det følge, at revisors underskrift i sig selv var attestation for den  \r\n\r\n udførte revision uden forbehold, og at revisionspåtegningen i realiteten kun  \r\n\r\n var fornøden, når der skulle gøres antegnelser eller tages forbehold. </P>  \r\n\r\n<P>Formuleringen af revisorlovens § 12 har i øvrigt afstedkommet en aldrig  \r\n\r\n afsluttet diskussion i revisorkredse om såkaldt &#187;kort påtegning&#171;  \r\n\r\n eller &#187;lang påtegning&#171;. </P>  \r\n\r\n<P>Det må konkluderes, at en blot og bar underskrift fra revisors side ikke  \r\n\r\n lever op til nutidens krav om informative regnskaber, herunder informative  \r\n\r\n revisionserklæringer. </P>  \r\n\r\n<P>Overensstemmende med lovgivningen i Norge og Sverige samt bestemmelserne i  \r\n\r\n 5. EF-direktiv (om selskabsorganernes beføjelser og forpligtelser) samt for  \r\n\r\n at tilgodese kravene om informative revisionserklæringer <I>foreslås</I> det  \r\n\r\n derfor at <I>genetablere tvedelingen mellem revisionserklæringen og  \r\n\r\n revisionsberetningen</I> både i revisorloven og i regnskabsloven og i øvrigt  \r\n\r\n i alle øvrige bestemmelser om revision af regnskaber, men i moderniseret  \r\n\r\n form. </P>  \r\n\r\n<P>Tvedelingen sker som foreslået derved, at revisors attestation for den  \r\n\r\n foretagne revision under betegnelsen &#187;revisionserklæring&#171; og med  \r\n\r\n revisors daterede underskrift placeres <I>under</I> regnskabet, dvs. under  \r\n\r\n balancetallene i tilslutning til bestyrelsens/direktionens eller ledelsens  \r\n\r\n underskrifter. Revisionsberetningen, hvortil der skal henvises i  \r\n\r\n revisionserklæringen, anføres i tilslutning til bestyrelsens/ledelsens  \r\n\r\n (års)bereetning eller forrest i regnskabet. </P>  \r\n\r\n<P>Den &#187;blanke&#171; revisionserklæring kan som ønsket fra flere sider  \r\n\r\n på grund af placeringen under regnskabet, der kræver en vis korthed, og med  \r\n\r\n henvisning til den stigende internationalisering gøres meget kortfattet. Den  \r\n\r\n kan f.eks. udformes således: </P>  \r\n\r\n<P>&#187;Ovenstående regnskab med noter og årsberetning har jeg revideret i  \r\n\r\n overensstemmelse med lovgivningens bestemmelser og god, tidssvarende  \r\n\r\n revisionsskik. Med hensyn til revisionens omfang, udførelse og resultat  \r\n\r\n henvises til revisionsberetningen, som er anført på side . . . Revisionen har  \r\n\r\n ikke givet anledning til nogen bemærkninger og forbehold.&#171; </P>  \r\n\r\n<P>Den positive oplysning om, at revisionen ikke har givet anledning til  \r\n\r\n forbehold, opfattes som fornøden af informative grunde og som en præcisering  \r\n\r\n af, at revisor står inde for det reviderede regnskab ansvarsmæssigt. </P>  \r\n\r\n<P>Kun hvis der efter revisors opfattelse bør tages forbehold med hensyn til  \r\n\r\n de forhold, som er nævnt i den foreslåede § 14, stk. 6, vil  \r\n\r\n revisionserklæringen blive mere omfattende. Dette må imidlertid også være en  \r\n\r\n følge af kravene til informative regnskaber og revisionserklæringer. </P>  \r\n\r\n<P>Det kan hertil anføres, at også bestyrelsen og direktionen i henhold til  \r\n\r\n årsregnskabslovens § 2, stk. 2, i givet fald skal tage forbehold i en  \r\n\r\n påtegning i forbindelse med underskrifterne på regnskabet. </P>  \r\n\r\n<P>I tilfælde af forbehold i revisionserklæringen skal forbeholdene begrundes  \r\n\r\n og uddybes i revisionsberetningen, uden at dette er et krav om ordret  \r\n\r\n gentagelse af forbeholdet i revisionserklæringen. </P>  \r\n\r\n<P>Revisionsberetningen er med de specificerede oplysningskrav i den  \r\n\r\n foreslåede § 15 det egentlig informative instrument med hensyn til den  \r\n\r\n foretagne revision. Formuleringerne heri er struktur- og temabundne, men kan  \r\n\r\n og bør udtrykkes individuelt og så informativt og forståeligt som muligt  \r\n\r\n under hensyntagen til de potentielle regnskabslæsere og interessegrupper.  \r\n\r\n</P>  \r\n\r\n<P>Medens revisionserklæringen og revisionsberetningen informationsmæssigt  \r\n\r\n set retter sig mod regnskabslæserne og offentligheden, så er revisors  \r\n\r\n udtalelser i revisionsprotokollen primært rettet til virksomhedens ledelse  \r\n\r\n eller i selskaber bestyrelsen. Der skal dog efter de foreslåede regler være  \r\n\r\n pligt til for revisor <I>uopfordret</I> og straks at indsende kopi af  \r\n\r\n tiltrædelsesprotokollatet og fratrædelsesprotokollatet til  \r\n\r\n Aktieselskabs-Registeret, jf. årsregnskabslovens § 61 j, stk. 2, og eventuelt  \r\n\r\n til et senere oprettet virksomhedsregister. </P>  \r\n\r\n<P>De foreslåede bestemmelser om revisionsprotokollen er med tilføjelser af  \r\n\r\n punkterne nr. 1 og nr. 2 i § 16, stk. 1, identiske med § 3 i det af  \r\n\r\n industriministeren den 19. december 1985 (med FSRs tilslutning) udarbejdede  \r\n\r\n udkast til bekendtgørelse om statsautoriserede revisorers virksomhed.  \r\n\r\n Bestemmelserne om revisionsprotokol er fundet så betydningsfulde, at reglerne  \r\n\r\n bl.a. derfor er foreslået overført til og optaget i selve loven, hvor de af  \r\n\r\n systematiske grunde også må siges at høre til. </P>  \r\n\r\n<P>Bemærkninger til lovforslagets enkelte bestemmelser </P>  \r\n\r\n<P>Til § 12 og § 13 </P>  \r\n\r\n<P>Der er alene tale om en overflyttelse af den eksisterende § 15 (om  \r\n\r\n revisormedarbejdere m.v.) og § 14 (om revisors erhverv og vederlag m.v. ) som  \r\n\r\n henholdsvis ny § 12 og ny § 13. </P>  \r\n\r\n<P>Til kapitel III (overskrift) </P>  \r\n\r\n<P>Som følge af indføjelsen af ny paragraffer i loven foreslås også  \r\n\r\n indføjelsen af ny kapiteloverskrifter og af systematiske grunde også ny  \r\n\r\n &#187;under-overskrifter&#171;, betegnet ved store &#187;A&#171; over §§  \r\n\r\n 14-17, store &#187;B&#171; over §§ 18 og 19 og store &#187;C&#171; over §§  \r\n\r\n 20-22. </P>  \r\n\r\n<P>Til § 14 </P>  \r\n\r\n<P>Der indføjes som nyformuleret § 14 bestemmelser om revisionserklæringen  \r\n\r\n stort set svarende til den eksisterende § 12 om revisors underskrift og  \r\n\r\n påtegning. </P>  \r\n\r\n<P>Idet der henvises til de generelle bemærkninger, anføres følgende: </P>  \r\n\r\n<P>Med kravet om, at revisionen skal være overensstemmende med god,  \r\n\r\n<I>tidssvarende</I> revisionsskik, søges det understreget, at revisor til  \r\n\r\n stadighed skal være forpligtet til at holde sig ajour fagligt, og at revisor  \r\n\r\n skal udføre revisionen under hensyntagen til den seneste udvikling inden for  \r\n\r\n revisionsfaget. Det forudsættes herunder, at der af industriministeren  \r\n\r\n nedsættes et bredt sammensat sagkyndigt udvalg med henblik på at udarbejde,  \r\n\r\n offentliggøre og ajourføre de faglige retningslinjer for udarbejdelsen af  \r\n\r\n regnskaber og udførelsen af revisionsarbejder. </P>  \r\n\r\n<P>Med hensyn til begrebet &#187;god <I>tidssvarende</I> revisionsskik&#171;  \r\n\r\n i modsætning til &#187;god revisionsskik&#171; kan der henvises til det af  \r\n\r\n statsautoriseret revisor Poul Seier-Petersen anførte i Revision &amp;  \r\n\r\n Regnskabsvæsen 1969, side 35ff, hvor der tilsvarende sondres mellem &#187;god  \r\n\r\n acceptabel regnskabsskik&#171; overfor &#187;god tidssvarende  \r\n\r\n regnskabsskik&#171;. </P>  \r\n\r\n<P>Med hensyn til kravet om, at der skal foretages en <I>kritisk</I>  \r\n\r\n gennemgang af virksomhedens regnskabsmateriale og forhold i øvrigt, henvises  \r\n\r\n til den eksisterende § 88 i aktieselskabsloven og forarbejderne til denne  \r\n\r\n lovbestemmelse. </P>  \r\n\r\n<P>I den foreslåede ny § 14, stk. 4, stilles der krav om, at en  \r\n\r\n modervirksomheds revisor i sin revisionserklæring på modervirksomhedens  \r\n\r\n regnskab (og koncernens regnskab) skal anføre, hvis der i dattervirksomheder  \r\n\r\n har medvirket andre revisorer, hvis revision modervirksomhedens revisor har  \r\n\r\n støttet sig på. Dette kan have betydning f.eks. ved ansvarsplacering, ligesom  \r\n\r\n det i det hele taget er en information, som bør tilgå regnskabslæserne. </P>  \r\n\r\n<P>I den foreslåede ny § 14, stk. 5, præciseres det, at det af informative  \r\n\r\n grunde positivt skal oplyses, hvis revisionen <I>ikke</I> har givet anledning  \r\n\r\n til bemærkninger eller forbehold. </P>  \r\n\r\n<P>I den foreslåede ny § 14, stk. 6, er samlet anført de alvorlige forhold,  \r\n\r\n der kan give anledning til forbehold i selve revisionserklæringen. Disse  \r\n\r\n forbehold skal uddybes og begrundes i revisionsberetningen, jf. den  \r\n\r\n foreslåede ny § 15, stk. 3, nr. 5. </P>  \r\n\r\n<P>Til § 15 </P>  \r\n\r\n<P>I den foreslåede ny § 15 fastsættes det, at der i selve det reviderede  \r\n\r\n regnskab i tiilslutning til bestyrelsens eller ledelsens årsberetning skal  \r\n\r\n anføres en revisionsberetning, hvortil der skal henvises fra  \r\n\r\n revisionserklæringen, som placeres i tilslutning til ledelsens underskrifter  \r\n\r\n<I>under</I> regnskabet, dvs. under balancens passivside. </P>  \r\n\r\n<P>Revisionsberetningen er at betragte som en uddybning og udvidelse af det i  \r\n\r\n erklæringen udtrykte. </P>  \r\n\r\n<P>Revisionsberetningen er det egentlige informative instrument, hvad angår  \r\n\r\n den udførte revision og dennes resultat. Formuleringerne heri skal behandle  \r\n\r\n de i den ny § 15, stk. 3, nr. 1-7, angivne emner, men er i øvrigt ikke  \r\n\r\n formbundne, hvorfor revisor bør udforme revisionsberetningen individuelt og  \r\n\r\n så informativt som muligt under hensyntagen til de almindelige  \r\n\r\n regnskabslæsere. </P>  \r\n\r\n<P>I den nye § 15, stk. 3, nr. 3, kræves der angivelse af revisors samlede  \r\n\r\n honorar, specificeret således, at det fremgår, hvor meget honoraret for den  \r\n\r\n egentlige revision udgør. Denne oplysning kan have betydning ansvarsmæssigt,  \r\n\r\n idet den i givne tilfælde kan indicere omfanget og kvaliteten af den udførte  \r\n\r\n revision. </P>  \r\n\r\n<P>Revisors honorar skal i forvejen i henhold til Monopoltilsynets  \r\n\r\n bekendtgørelse om faktureringsregler af 16. juni 1983 specificeres i  \r\n\r\n hovedbestanddelene: regnskabsmæssig assistance, revision, bogføring,  \r\n\r\n budgettering, økonomisk rådgivning og skattemæssig assistance.  \r\n\r\n Specificeringen muliggøres af det pligtige timesagsregnskab. </P>  \r\n\r\n<P>Til § 16 </P>  \r\n\r\n<P>Som ny § 16 i loven foreslås indføjet bestemmelserne om revisionsprotokol  \r\n\r\n svarende til bestemmelserne udtrykt i den eksisterende bekendtgørelse om  \r\n\r\n statsautoriserede revisorers virksomhed nr. 102 af 22. marts 1985. I  \r\n\r\n Industriministeriets udkast til ny bekendtgørelse om statsautoriserede  \r\n\r\n revisorers virksomhed af 19. december 1985 var bestemmelserne om  \r\n\r\n revisionsprotokol optaget under kapitel 2, omfattende §§ 3-4. Som anført  \r\n\r\n under de almindelige bemærkninger foreslås det bl.a. af systematiske grunde  \r\n\r\n at optage bestemmelserne om revisionsprotokol i selve loven. Se her det  \r\n\r\n anførte under de almindelige bemærkninger. </P>  \r\n\r\n<P>Som nyt i forhold til de eksisterende regler er det i § 16, stk. 1, nr. 1  \r\n\r\n og nr. 2, foreslået at udtrykke bestemmelser om udarbejdelse af  \r\n\r\n revisionsprotokollater ved revisors tiltræden og fratræden. Tiltrædelses- og  \r\n\r\n fratrædelsesprotokollaterne skal i henhold til den foreslåede ny bestemmelse  \r\n\r\n i § 61 j, stk. 2, i årsregnskabsloven inden en måned tilstilles  \r\n\r\n Aktieselskabs-Registeret, tjenende som et fremskudt værn til forebyggelse af  \r\n\r\n økonomisk kriminalitet. </P>  \r\n\r\n<P>For at modvirke, at revisor fremsætter eventuelle kritiske bemærkninger om  \r\n\r\n virksomhedens organisation og regnskabsvæsen m.v. i form af almindelig  \r\n\r\n brevveksling med virksomheden og dens ledelse i stedet for i  \r\n\r\n revisionsprotokollen er det som nyt stk. 5 i § 16 foreslået, at revisor  \r\n\r\n<I>skal</I> anvende revisionsprotokollen som pligtigt kommunikationsmiddel,  \r\n\r\n når der påpeges brist og mangler m.v. Herved sikres revisor også, at  \r\n\r\n kritikken når frem til den ansvarlige ledelse, som skal underskrive  \r\n\r\n revisionsprotokollen efter hver ny indførelse af revisionsbemærkninger som  \r\n\r\n udtryk for, at ledelsen er gjort bekendt med kritikken og eventuelle  \r\n\r\n henstillinger fra revisors side, jf. det foreslåede ny stk. 4 i § 16. </P>  \r\n\r\n<P>Til § 17 </P>  \r\n\r\n<P>Som ny § 17, stk. 1, foreslås indføjet den eksisterende regel i § 12, stk.  \r\n\r\n 2 (om revisionsselskabers revisionserklæringer), og i § 17, stk. 2, foreslås  \r\n\r\n optaget en bestemmelse om benyttelsen af medarbejdere til gennemførelsen af  \r\n\r\n revisionen svarende til § 6 i det af Industriministeriet udarbejdede udkast  \r\n\r\n til bekendtgørelse om statsautoriserede revisorers virksomhed af 19. december  \r\n\r\n 1985. </P>  \r\n\r\n<P>Som stk. 3 i den foreslåede ny § 17 præciseres det, at modervirksomhedens  \r\n\r\n revisor - selv om der har været benyttet andre revisorer ved revisionen af  \r\n\r\n dattervirksomheder - har det overordnede revisoransvar for revisionen af  \r\n\r\n koncernregnskabet og de enkelte regnskaber for koncernvirksomhederne, som  \r\n\r\n indgår heri, samt koncernvirksomhedernes indbyrdes regnskabsforhold. </P>  \r\n\r\n<P>Til B (overskriften) </P>  \r\n\r\n<P>Der henvises til bemærkningerne til kapitel III (overskriften). </P>  \r\n\r\n<P>Til § 18 </P>  \r\n\r\n<P>Den foreslåede ny § 18, stk. 1, svarer til § 3, stk. 1, i  \r\n\r\n Industriministeriets udkast til bekendtgørelse om revisors påtegninger på  \r\n\r\n regnskaber af 18. december 1985. Af sproglige grunde er den passage slettet,  \r\n\r\n hvori det udtrykkes, at revision kan være lovpligtig eller kan ske efter  \r\n\r\n anmodning, uden at der herved tilstræbes nogen ændring indholdsmæssigt. </P>  \r\n\r\n<P>Den foreslåede ny § 18, stk. 2, svarer indholdsmæssigt til § 3, stk. 2, i  \r\n\r\n den nævnte bekendtgørelse. </P>  \r\n\r\n<P>Forslaget medfører, at i de tilfælde, hvor en revisor medvirker til  \r\n\r\n udarbejdelsen af et regnskab, uden at der foretages revision, skal det  \r\n\r\n fremgå, at revision ikke er foretaget. </P>  \r\n\r\n<P>Til § 19 </P>  \r\n\r\n<P>Den foreslåede ny bestemmelse i § 19 om revisors erklæringer ud over de i  \r\n\r\n §§ 14-18 omhandlede svarer indholdsmæssigt til § 8 i Industriministeriets  \r\n\r\n udkast til bekendtgørelse om statsautoriserede revisorers virksomhed af 19.  \r\n\r\n december 1985. </P>  \r\n\r\n<P>Baggrunden for den foreslåede paragraf er, at der i dag ikke stilles  \r\n\r\n lovkrav til en række erklæringer, som udarbejdes og underskrives af  \r\n\r\n revisorer. Således stilles der ingen krav til prospekter i forbindelse med  \r\n\r\n udbydelse af anparter. Kun til prospekter i forbindelse med børsintroduktion  \r\n\r\n af værdipapirer er der specielle lovkrav. </P>  \r\n\r\n<P>Det foreslås, at der stilles visse minimumskrav i forbindelse med alle  \r\n\r\n former for erklæringer udarbejdet og underskrevet af revisorer. </P>  \r\n\r\n<P>Specielt bemærkes det, at denne paragraf også gælder for  \r\n\r\n skatteregnskaber/indkomst- og formueopgørelser m.v., som indsendes til  \r\n\r\n skattemyndighederne og andre myndigheder. Revisor skal efter den foreslåede  \r\n\r\n paragraf ved sin underskrift og erklæring tilkendegive og stå inde for, at  \r\n\r\n opgørelsen efter revisors opfattelse er egnet som grundlag for opgørelsen af  \r\n\r\n den skattepligtige indkomst m.v. </P>  \r\n\r\n<P>Hvor revisor må tage forbehold, skal årsagen hertil angives. Hensigten med  \r\n\r\n bestemmelsen er her, at der i givet fald skal tages klart og tydeligt  \r\n\r\n forbehold. Med et sådant lovkrav om revisorerklæring og eventuelle  \r\n\r\n forbeholdsangivelse vil revisor stå stærkere i forhold til klienterne,  \r\n\r\n hvilket givet vil have stor præventiv værdi. </P>  \r\n\r\n<P>Til C (overskriften) </P>  \r\n\r\n<P>Der henvises til bemærkningerne til kapitel III (overskriften). </P>  \r\n\r\n<P>Til §§ 20-22 </P>  \r\n\r\n<P>Som foreslåede ny §§ 20-22 overføres de eksisterende regler i § 13, stk.  \r\n\r\n 1, § 13, stk. 2 og § 13, stk. 3. </P>  \r\n\r\n<P>Til kapitel IV (overskriften) </P>  \r\n\r\n<P>Foran de foreslåede ny §§23-24 indføjes overskriften:  \r\n\r\n &#187;Ansvarsbestemmelser m.v.&#171;. Der har ikke tidligere været nogen  \r\n\r\n overskrift over ansvarsbestemmelserne, hvilket af systematiske grunde er  \r\n\r\n fundet praktisk. </P>  \r\n\r\n<P>Til § 23 </P>  \r\n\r\n<P>Den eksisterende § 16 overføres som ny § 23 med ændret formulering af stk.  \r\n\r\n 1 som følge af de øvrige ændringer i paragrafnumrene. </P>  \r\n\r\n<P>Til § 24 </P>  \r\n\r\n<P>Den eksisterende § 17 overføres som ny § 24 uden ændringer. </P>  \r\n\r\n<P>Til kapitel V (overskriften) og §§ 25-29 </P>  \r\n\r\n<P>Foran de foreslåede nyplacerede §§ 25-29 (om Revisornævnet) (jf. de  \r\n\r\n eksisterende §§ 18-22) foreslås anført overskriften:  \r\n\r\n &#187;Revisornævnet&#171;, jf. det anførte under bemærkningerne til kapitel  \r\n\r\n IV (overskriften). Som foreslået ny § 25 overføres den eksisterende § 18 om  \r\n\r\n Revisornævnets sammensætning i ændret udformning derved, at der foreslås en  \r\n\r\n bredere sammensætning af nævnet. </P>  \r\n\r\n<P>De eksisterende §§ 19-22 foreslås overført som ny §§ 26-29, idet der alene  \r\n\r\n med hensyn til den ny § 26, stk. 4, foreslås en ændring, således at nævnet  \r\n\r\n skal kunne optage sager til behandling efter begæring fra en klager eller af  \r\n\r\n egen drift. </P>  \r\n\r\n<P>Til ikrafttrædelsesbestemmelsen </P>  \r\n\r\n<P>Det foreslås, at loven træder i kraft 1. januar 1989. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "17/05/1989"
        },
        {
            "displayName": "Accession",
            "displayValue": "198812K00048"
        },
        {
            "displayName": "Entydig dokumentidentifikation",
            "displayValue": "CL004171"
        },
        {
            "displayName": "Dato for førstegangsindlæggelse",
            "displayValue": "17/05/1989"
        },
        {
            "displayName": "Dato for indlæggelse",
            "displayValue": "17/05/1989"
        },
        {
            "displayName": "Dokumenttype",
            "displayValue": "Lovforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "48"
        },
        {
            "displayName": "År for udstedelse",
            "displayValue": "1988"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}