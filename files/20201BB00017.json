{
    "id": 216631,
    "title": "Forslag til folketingsbeslutning om at udfase produktion af turbokyllinger (Ross 308)",
    "documentTypeId": "480",
    "isSagsforlobPeriodValid": true,
    "shortName": "2020/1 BSF 17",
    "documentHtml": "<div class=\"bjelke\">Den fulde tekst</div><p class=\"DokumentHoved\">Fremsat den 7. oktober 2020 af Søren Egge Rasmussen (EL), Jette Gottlieb (EL), Rosa Lund (EL), Søren Søndergaard (EL) og Mai Villadsen (EL)</p>\r\n<p class=\"TitelPrefiks1\">Forslag til folketingsbeslutning</p>\r\n<p class=\"Titel2\">om at udfase produktion af turbokyllinger (Ross 308)</p>\r\n<p class=\"Tekst1Sp\">Folketinget pålægger regeringen at indføre et forbud mod produktion af turbokyllinger (Ross 308) senest med udgangen af 2022.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div><p class=\"Bemaerkninger\">Bemærkninger til forslaget</p>\r\n<p class=\"NormalInd\">I det første halvår af 2020 har flere kæder i Danmark (ALDI, Lidl, 7-Eleven, Scandic Hotels Denmark, Letz Sushi, Halifax, Espresso House og Café Vivaldi) meldt ud, at de inden for nærmeste fremtid vil udfase brugen af kyllingeracen Ross 308, også kendt som turbokyllingen, i deres produkter eller varesortiment, og flere andre kæder har givet tilsagn om at ville følge trop (»Supermarkedskæde standser salg af turbokyllinger«, Politiken, den 25. februar 2020. »Trods coronakrise: Populær restaurantkæde investerer stort i kyllingevelfærd«, Ritzau.dk, den 17. juni 2020. »Dyrevelfærd får Aldi til at stoppe salg af turbokyllinger«, dr.dk, den 12. juli 2020). Ligeledes har Danpo, den største producent af kyllinger i Danmark, fremlagt planer for at udfase deres produktion af turbokyllinger med udgangen af 2021 (»Danpo dropper hurtigtvoksende kyllingerace«, landbrugsavisen.dk, den 20. april 2020).</p>\r\n<p class=\"NormalInd\">\r\n</p>\r\n<p class=\"NormalInd\">Turbokyllingen Ross 308 er en kyllingerace, der er avlet til ekstremt hurtig vækst. Der er ingen grænser for, hvor meget kyllingerne må vokse dagligt, og de slagtes, når de er 36-39 dage gamle. På de omtrent 5 uger vokser kyllingeracen fra 40 g til over 2 kg. Kyllingeracen Ross 308 vokser således unaturligt hurtigt, og det har store negative konsekvenser for kyllingernes helbred og adfærd. Flere af kyllingerne oplever organsvigt, fordi deres indre organer ikke kan følge med den hurtige vækst. Deres ben kan heller ikke følge med, og de fleste kyllinger sidder derfor ned fra de er 2-3 uger gamle. Derudover får kyllingerne et uforholdsmæssigt stort brystparti, der forstyrrer deres tyngde- og balancepunkt. 3 ud af 4 af kyllingerne kan derfor ikke gå normalt op til slagtetidspunktet (»Slagtekyllingers opvækst«, Fødevarestyrelsen, www.foedevarestyrelsen.dk/Leksikon/Sider/Kyllingekød.aspx. »Undersøgelse af gangegenskaber hos danske konventionelle og økologiske slagtekyllinger anno 2016/2017«, Institut for Husdyrvidenskab, Aarhus Universitet, 2018. »Slagtekyllinger - sådan lever de«, www.dyrenesbeskyttelse.dk, den 18. september 2018. »Industrieventyret om den grimme kylling: Turbo-Ross med de store bryster er konstrueret ved avanceret, hemmeligt avlsarbejde«, politiken.dk, den 2. marts 2020).</p>\r\n<p class=\"NormalInd\">\r\n</p>\r\n<p class=\"NormalInd\">Derudover opdrættes kyllingerne i lukkede haller uden naturligt lys og med lysprogrammer med få og korte mørke perioder i løbet af en dag. Jo mere lys kyllingerne får, desto mere spiser de, og derfor kan de vokse hurtigere. Der er intet loft over, hvor mange kyllinger der må holdes i en flok, og ofte holdes kyllingerne i flokke på over 40.000 (»Slagtekyllingers opvækst«, Fødevarestyrelsen, www.foedevarestyrelsen.dk/Leksikon/Sider/Kyllingekød.aspx). Belægningsgraden opgøres i kilo per kvadratmeter, og den gennemsnitlige belægningsgrad er på 40 kg/m<span class=\"Superscript\">2</span>. Det svarer til 20 kyllinger pr. m<span class=\"Superscript\">2</span>. Det medfører, at kyllingerne ofte lever så tæt, at de ikke kan bevæge sig uden at træde på hinanden. Kyllingerne lider ofte af varmestress, hvor de har svært ved at komme af med overskudsvarmen, og de sidder derfor og gisper (»Vokseværk«, www.dyrenesbeskyttelse.dk, den 14. august 2018).</p>\r\n<p class=\"NormalInd\">\r\n</p>\r\n<p class=\"NormalInd\">Til sammenligning bliver en økologisk kylling slagtet, når den er cirka 63-81 dage gammel (slagtningsalderen afhænger af, hvilken type kylling der anvendes), og kyllingen må maksimalt vokse med 35 g om dagen. Derudover er der i den økologiske kyllingeproduktion krav om, at kyllingerne skal have adgang til det fri og til dagslys i stalden. Hver kylling skal have mindst 4 m<span class=\"Superscript\">2</span> udendørsareal tilgængelig, og kyllingerne skal være ude mindst 1/3 af deres liv, hvis vejrforholdene tillader det. Derudover må der højst være 4.800 kyllinger i en flok (»Slagtekyllingers opvækst«, Fødevarestyrelsen, www.foedevarestyrelsen.dk/Leksikon/Sider/Kyllingekød.aspx). Den markant langsommere vækst og de bedre leveforhold giver i høj grad økologiske kyllinger mulighed for at udleve deres naturlige adfærd og dermed bedre dyrevelfærd.</p>\r\n<p class=\"NormalInd\">\r\n</p>\r\n<p class=\"NormalInd\">På trods af den ringe dyrevelfærd for kyllingetypen Ross 308 udgør denne race klart størstedelen af den danskproducerede kylling. I 2019 blev der slagtet 104.402.000 kyllinger i Danmark (»Fjerkræbranchens årsstatistik«, Landbrug og Fødevarer, 2020). Heraf var cirka 90 mio. af racen Ross 308 (»Her er kyllingerne, alle snakker om«, landbrugsavisen.dk, den 25. april 2020). Det skønnes desuden, at 9 ud af 10 af de solgte kyllingeudskæringer i de danske supermarkeder er af kyllingeracen Ross 308 (»Danpo dropper hurtigtvoksende kyllingerace«, landbrugsavisen.dk, den 20. april 2020).</p>\r\n<p class=\"NormalInd\">\r\n</p>\r\n<p class=\"NormalInd\">Det er glædeligt, at flere virksomheder og Danmarks største fjerkræsproducent har taget dyrevelfærden i egen hånd. Også blandt de danske forbrugere vægter kyllingers velfærd højt. En markedsanalyse fra Landbrug og Fødevarer fra 2019 viser, at 71 pct. af de adspurgte forbrugere tænker over dyrevelfærd. Analysen viser desuden, at dyrevelfærd optager flest forbrugere, når de køber kylling. I analysen fremhæves det dog også, at få forbrugere er villige til at betale meget mere. Hertil må det dog bemærkes, at kun 27 pct. af forbrugerne tilkendegiver, at de ikke er villige til at betale mere (»Dyrevelfærd fylder i forbrugernes bevidsthed, men få har en reel betalingsvilje«, Landbrug og Fødevarer, 2019). Desuden vurderes det, at forbuddet ikke vil medføre store meromkostninger for forbrugeren. Danpo vurderer, at deres udfasning af kyllingeracen Ross 308, til fordel for den langsommere voksende kyllingerace Ranger Gold, vil give en prisstigning på 2-3 kroner for en pakke kyllingebrystfileter (»Største sejr for dyrevelfærden: Danpo dropper turbokyllingen«, politiken.dk, den 19. april 2020).</p>\r\n<p class=\"NormalInd\">\r\n</p>\r\n<p class=\"NormalInd\">I Enhedslisten mener vi derfor, at det er på tide, at der også tages politisk ansvar for dyrevelfærden, og at der sættes krav til den animalske produktion. Vi skal i Danmark stile efter en omlægning til en økologisk landbrugssektor og en naturlig fødevareproduktion med respekt for dyrene. Det skal vi gøre for naturen, miljøet, klimaet og dyrenes velfærd. I Enhedslisten mener vi, at et forbud mod produktionen af kyllingeracen Ross 308, som strider mod al dyrevelfærd, er et skridt i den rigtige retning. Enhedslisten mener, at et sådant forbud vil være i god overensstemmelse med formålsparagraffen i den dyrevelfærdslov (lov nr. 133 af 25. februar 2020), som Folketinget vedtog i februar 2020, hvoraf det fremgår, at »Loven har til formål at fremme god dyrevelfærd, herunder beskytte dyr, og fremme respekt for dyr som levende og sansende væsener. Loven har endvidere til formål at varetage dyreetiske hensyn.«</p>\r\n<p class=\"NormalInd\">\r\n</p>\r\n<p class=\"NormalInd\">Enhedslisten mener derfor, at der bør indføres et forbud mod produktion af turbokyllingen Ross 308 i Danmark. Produktionen bør udfases frem mod 2022, hvorefter et forbud mod produktionen af turbokyllingen bør træde i kraft. Implementeringen af et sådant forbud skønnes ikke at være forbundet med omlægningsomkostninger af stalde for slagtekyllingeproducenter. Det forventes, at de fleste producenter vil omlægge til en anden, langsommere voksende kyllingetype, som ikke kræver anderledes faciliteter. De langsommere voksende kyllingeracer er i bekendtgørelsen om frivillig dyrevelfærdsmærkningsordning (bekendtgørelse nr. 1441 af 4. december 2019) defineret som kyllingeracer med en daglig tilvækst, der er minimum 25 pct. mindre end den daglige tilvækst for racen Ross 308.</p>\r\n<p>\r\n</p><p class=\"SkriftligFremsaettelse\">Skriftlig fremsættelse</p>\r\n<p class=\"Fremsaetter\">\r\n   <span class=\"Bold\">Søren Egge Rasmussen</span> (EL):</p>\r\n<p class=\"TekstGenerel\">Som ordfører for forslagsstillerne tillader jeg mig herved at fremsætte:</p>\r\n<p class=\"ForslagsTitel\">Forslag til folketingsbeslutning om at udfase produktion af turbokyllinger (Ross 308).</p>\r\n<p class=\"ForslagsNummer\">(Beslutningsforslag nr. B 17)</p>\r\n<p class=\"TekstGenerel\">Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.</p>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb 2020/1 BF 17",
            "stateLabel": "Bortfaldet",
            "references": [
                {
                    "shortName": "2020/1 BSF 17",
                    "title": "Forslag til folketingsbeslutning om at udfase produktion af turbokyllinger (Ross 308)",
                    "presentationName": "Beslutningsforslag som fremsat",
                    "documentTypeId": 480,
                    "documentId": 216631,
                    "eliUri": "/eli/ft/20201BB00017",
                    "externalLink": ""
                },
                {
                    "shortName": "Udvalgsarbejde",
                    "title": "Udvalgsarbejde",
                    "presentationName": "Udvalgsarbejde",
                    "documentTypeId": -10,
                    "eliUri": "",
                    "externalLink": "http://www.ft.dk/samling/20201/beslutningsforslag/b17/index.htm"
                }
            ]
        }
    ],
    "metadata": [
        {
            "displayName": "Offentliggørelsesdato",
            "displayValue": "08/10/2020"
        },
        {
            "displayName": "Accession",
            "displayValue": "20201BB00017"
        },
        {
            "displayName": "Entydig dokumentidentifikation",
            "displayValue": "AX025005"
        },
        {
            "displayName": "Dato for førstegangsindlæggelse",
            "displayValue": "08/10/2020"
        },
        {
            "displayName": "Dato for indlæggelse",
            "displayValue": "08/10/2020"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "17"
        },
        {
            "displayName": "År for udstedelse",
            "displayValue": "2020"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}