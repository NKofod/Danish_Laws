{
    "id": 106399,
    "title": "1997 BSF 112   FORSLAG TIL FOLKETINGSBESLUTNING OM LIGESTILLING AF KØRSELSFRADRAG VED   BENYTTELSE AF HENHOLDSVIS CYKEL OG BIL I FORBINDELSE MED ARBEJDET ",
    "documentTypeId": "480",
    "isSagsforlobPeriodValid": false,
    "shortName": "1997/1 BSF 112",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BSF 112 </P>  \r\n\r\n<P></P>  \r\n\r\n<P>Forslag til folketingsbeslutning om ligestilling af kørselsfradrag ved  \r\n\r\n benyttelse af henholdsvis cykel og bil i forbindelse med arbejdet </P>  \r\n\r\n<P></P>  \r\n\r\n<P>Fremsat af Tommy Dinesen (SF) Steen Gade (SF) Jes Lunde (SF) Villy Søvndal  \r\n\r\n (SF) </P>  \r\n\r\n<P></P>  \r\n\r\n<P>den 17. februar 1998 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Folketinget pålægger regeringen at fremsætte et lovforslag, der giver et  \r\n\r\n incitament til at anvende cykel som transportmiddel i forbindelse med  \r\n\r\n arbejdet. </P>  \r\n\r\n<P>1. Der indføres regler for refusion af kørsel i forbindelse med arbejdet,  \r\n\r\n som takstmæssigt ligestiller anvendelse af cykel med anvendelse af bil. </P>  \r\n\r\n<P>2. Der indføres regler, som gør det muligt for en arbejdsgiver til hver af  \r\n\r\n sine ansatte at stille en cykel og cykeltilbehør til rådighed, uden at den  \r\n\r\n ansatte bliver beskattet deraf. </P>  \r\n\r\n<P> <I>Bemærkninger til forslaget</I>  </P>  \r\n\r\n<P>Der er bred enighed om, at det vil være en fordel for miljøet, at flere i  \r\n\r\n stedet for at køre i bil anvender cykel til de ture, hvor cyklen er mest  \r\n\r\n hensigtsmæssig. </P>  \r\n\r\n<P>Samfundsøkonomisk er anvendelse af cyklen en absolut fordel, idet det er  \r\n\r\n betydeligt billigere at investere i infrastruktur for cykler end for biler.  \r\n\r\n Dette gælder i særdeleshed for parkeringspladser i bycentrene, hvor  \r\n\r\n grundpriserne er høje. </P>  \r\n\r\n<P>Regeringen har i den trafikpolitisk redegørelse &#187;Trafik 2005&#171;  \r\n\r\n fra 1993 en målsætning om, at 4 pct. af persontransportarbejdet med bil skal  \r\n\r\n overføres til cykel og gang, noget, der med den betydelige stigning i  \r\n\r\n biltrafikken vil betyde, at vi i 2005 skal gå og cykle omkring dobbelt så  \r\n\r\n mange kilometer som i dag. </P>  \r\n\r\n<P>Men selv om især cykeltrafikken de seneste år har opnået en betydelig  \r\n\r\n opmærksomhed, er der langtfra, om overhovedet, opnået den stigning, som er  \r\n\r\n forudsat i regeringens trafikpolitiske redegørelse. </P>  \r\n\r\n<P>Overføring af biltrafik til cykel kan alene opnås ved at gøre det mere  \r\n\r\n tiltrækkende at cykle og/eller at gøre det mindre tiltrækkende at køre i bil.  \r\n\r\n</P>  \r\n\r\n<P>Et område, hvor der til dels mangler regler og til dels findes regler, der  \r\n\r\n er decideret til ugunst for cykler, er reglerne for arbejdsgivernes refusion  \r\n\r\n af de ansattes transport. </P>  \r\n\r\n<P>En arbejdsgiver kan således refundere ansattes brug af bil i tjenesten med  \r\n\r\n en sats på 2,39 kr. pr. kilometer (dog 1,34 kr. pr. km ved over 12.000 km),  \r\n\r\n uden at den ansatte bliver beskattet af dette beløb. </P>  \r\n\r\n<P>Tidligere var det sådan, at skattereglerne gav mulighed for på samme måde  \r\n\r\n at refundere brug af egen cykel i tjenesten med 0,30 kr. pr. kilometer. Denne  \r\n\r\n mulighed er imidlertid faldet helt væk i forbindelse med skattereformen 1994.  \r\n\r\n</P>  \r\n\r\n<P>I mange tilfælde er tjenesterejser korte og fortløbende i byområder, hvor  \r\n\r\n anvendelse af cykel er langt mere hensigtsmæssigt end at køre i bil. De  \r\n\r\n eksisterende regler favoriserer imidlertid helt entydigt anvendelse af bil  \r\n\r\n til sådanne ture ved at give et bidrag, som langt overstiger prisen for  \r\n\r\n benzinen for den pågældende tur. </P>  \r\n\r\n<P>For at stille cyklen bedre i denne forbindelse foreslås, at der indføres  \r\n\r\n regler om, at arbejdsgiveren kan refundere samme sats for anvendelse af cykel  \r\n\r\n i tjenesten som for anvendelse af bil, uden at den ansatte bliver beskattet  \r\n\r\n af dette beløb. </P>  \r\n\r\n<P>Et andet initiativ, der kan fremme anvendelsen af cykel er, at  \r\n\r\n arbejdsgiveren får mulighed for at give firmacykler og tilbehør hertil til de  \r\n\r\n ansatte. Denne mulighed eksisterer allerede i dag og er anvendt i enkelte  \r\n\r\n tilfælde, men regler for beskatning af sådanne firmacykler er  \r\n\r\n ikke-eksisterende, og beskatningen af de ansatte, der modtager firmacykler,  \r\n\r\n tolkes i praksis vidt forskelligt af ligningsmyndighederne i de forskellige  \r\n\r\n kommuner. </P>  \r\n\r\n<P>Fremkomsten af gunstige skatteregler for firmacykler vil sende et signal  \r\n\r\n om, at det er en god ide for en arbejdsgiver på denne og beslægtede måder at  \r\n\r\n fremme de ansattes brug af cykel. </P>  \r\n\r\n<P>Det skal i øvrigt nævnes, at de nuværende skatteregler gør det muligt for  \r\n\r\n en arbejdsgiver at stille en bilparkeringsplads til rådighed for en ansat,  \r\n\r\n uden at den ansatte beskattes deraf. </P>  \r\n\r\n<P>Der er allerede i 1995 indført særlige regler for arbejdsgivere og cykler  \r\n\r\n i Holland. Kort fortalt består disse regler i, at </P>  \r\n\r\n<P>- en arbejdsgiver skattefrit for den ansatte kan stille en cykel med værdi  \r\n\r\n op til 1.500 NGL (5.100 kr.) til rådighed for en ansat (den ansatte skal dog  \r\n\r\n betale indkomstskat af 150 NGL, hvis han/hun modtager cyklen som gave), </P>  \r\n\r\n<P>- en arbejdsgiver skattefrit for den ansatte kan betale for regntøj og  \r\n\r\n andet tilbehør samt vedligeholdelse af cyklen med et beløb på op til 500 NGL  \r\n\r\n (1.700 kr.) over en tre-års-periode, </P>  \r\n\r\n<P>- en arbejdsgiver kan udbetale skattefri refusion for kollektiv transport  \r\n\r\n på dage, hvor cyklen ikke anvendes, </P>  \r\n\r\n<P>- en arbejdsgiver kan refundere kørsel på den ansattes egen cykel i  \r\n\r\n forbindelse med arbejde med en sats på 0,12 NGL pr. kilometer. </P>  \r\n\r\n<P>Det foreslås, at vi i Danmark indfører regler inspireret af disse, nemlig:  \r\n\r\n</P>  \r\n\r\n<P>- skattefritagelse for firmacykler med værdi op til 6.000 kr. stillet til  \r\n\r\n rådighed for den enkelte ansatte, </P>  \r\n\r\n<P>- skattefritagelse for tilbehør og vedligeholdelse af cykler anvendt til  \r\n\r\n og fra arbejde med et beløb på op til 1.000 kr. pr. år, </P>  \r\n\r\n<P>- en sats svarende til bilsatsen (pt. 2,39 kr. pr. km) for anvendelse af  \r\n\r\n egen cykel i forbindelse med arbejdet. </P>  \r\n\r\n<P>Til den foreslåede sats for anvendelse af cykel skal bemærkes, at den i  \r\n\r\n almindelighed vil overstige de marginale omkostninger ved anvendelse af  \r\n\r\n cykel. Herved adskiller den sig ikke principielt for satsen for bilkørsel,  \r\n\r\n som også er væsentlig større end den umiddelbare udgift for bilkøreren. Selv  \r\n\r\n ved bykørsel er benzinudgiften pr. km kun undtagelsesvis mere end 0,50-0,75  \r\n\r\n kr. Resten vil - uanset at dele af den måtte indgå i afskrivninger,  \r\n\r\n reparationer m.v. - af bilisten opleves som ren fortjeneste, og den høje sats  \r\n\r\n virker derved fremmende for anvendelse af bil til tjenesteture. En cykelsats  \r\n\r\n svarende til bilsatsen kan fjerne skævhederne på dette område og dermed give  \r\n\r\n et bidrag til en mere miljøvenlig trafik. </P>  \r\n\r\n<P>Det skal nævnes, at Dansk Cyklist Forbund for år tilbage indførte en  \r\n\r\n refusionssats på 1 kr. pr. kilometer for cykling til og fra møder i  \r\n\r\n Cyklistforbundet. Samme sats tilbydes til Cyklistforbundets ansattes  \r\n\r\n transport i forbindelse med arbejdet, men indtægten vil med de nu gældende  \r\n\r\n regler principielt være skattepligtig. </P>  \r\n\r\n<P>Som bilag til beslutningsforslaget er optrykt de hollandske regler. </P>  \r\n\r\n<P> <I>Skriftlig fremsættelse</I>  </P>  \r\n\r\n<P> <B>Tommy Dinesen</B> (SF): </P>  \r\n\r\n<P>Som ordfører for forslagsstillerne tillader jeg mig herved at fremsætte:  \r\n\r\n</P>  \r\n\r\n<P> <I>Forslag til folketingsbeslutning om ligestilling af kørselsfradrag ved  \r\n\r\n benyttelse af henholdsvis cykel og bil i forbindelse med arbejdet.</I>  </P>  \r\n\r\n<P>(Beslutningsforslag nr. B 112). </P>  \r\n\r\n<P>Jeg henviser i øvrigt til de bemærkninger, der ledsager forslaget, og  \r\n\r\n anbefaler det til Tingets velvillige behandling. </P>  \r\n\r\n<P> <B>Bilag</B>  </P>  \r\n\r\n<P> <B>De hollandske regler</B>  </P>  \r\n\r\n<P> <I>Oversættelse af en hollandsk folder fra Belastingdienst til  \r\n\r\n arbejdsgivere om ordningerne</I>  </P>  \r\n\r\n<P> <I>Cykler og cykelgodtgørelse til dine ansatte</I>  </P>  \r\n\r\n<P>Ny skatteordning fra september 1995. </P>  \r\n\r\n<P>En ny ordning, som har til formål at opmuntre ansatte til at cykle til  \r\n\r\n arbejde, er trådt i kraft den 1. september 1995. Fra denne dato er der  \r\n\r\n skattelettelser forbundet med at give dine ansatte en cykel til anvendelse  \r\n\r\n til og fra arbejde. Fordelene og betingelserne for ordningen er beskrevet i  \r\n\r\n denne vejledning. </P>  \r\n\r\n<P> <I>1. Skattelettelse for firmacyklen</I>  </P>  \r\n\r\n<P>Fra september 1995 er der skattefradrag for arbejdsgivere, der giver deres  \r\n\r\n ansatte en cykel. Som arbejdsgiver kan du trække hele udgiften fra dit  \r\n\r\n overskud, mens den ansatte kun betaler lidt, om overhovedet nogen,  \r\n\r\n indkomstskat af cyklen. Tilbehør som låse og regntøj og kilometerrefusion er  \r\n\r\n ligeledes skattefri. </P>  \r\n\r\n<P>Formålet med skatteordningen er at opmuntre ansatte til at cykle til  \r\n\r\n arbejde. Denne vejledning forklarer, hvordan ordningen fungerer. </P>  \r\n\r\n<P>Noter venligst: </P>  \r\n\r\n<P>- En cykel er en knallert uden motor. Knallerter og lette motorcykler  \r\n\r\n hører ikke med under ordningen. </P>  \r\n\r\n<P>- Ordningen angår ansatte. </P>  \r\n\r\n<P> <I>2. Lille eller ingen indkomstskat</I>  </P>  \r\n\r\n<P>Ansatte betaler en ringe eller slet ingen indkomstskat for cykler med  \r\n\r\n udsalgspris på 1.500 NGL (inkl. moms) eller mindre. Hvis du giver den ansatte  \r\n\r\n en cykel som gratiale, vil kun 150 NGL blive genstand for indkomstskat. Hvis  \r\n\r\n du låner cyklen til den ansatte, er den fuldstændigt skattefri.  \r\n\r\n Forudsætningen er, at du giver den ansatte en cykel kun een gang pr. tre år  \r\n\r\n som gratiale til personligt brug. </P>  \r\n\r\n<P>I alle tilfælde er det katalogprisen, der gælder, selv om du betaler  \r\n\r\n mindre end denne f.eks. i forbindelse med storkøbsrabat. </P>  \r\n\r\n<P> <I>2.1 Først til personlig brug - så som gratiale</I>  </P>  \r\n\r\n<P>Hvis du giver den ansatte en cykel til hans eller hendes personlige brug  \r\n\r\n og senere inden for en fem-års-periode gør den til et gratiale, skal NGL 150  \r\n\r\n medregnes i indkomsten til beskatning. Efter fem år er der ikke krav om at  \r\n\r\n medregne noget. </P>  \r\n\r\n<P> <I>2.2 Pris over 1.500 NGL</I>  </P>  \r\n\r\n<P>Skattelettelserne angår alene cykler med en katalogiseret pris på op til  \r\n\r\n 1.500 NGL. Cykler til mere end 1.500 NGL er fuldt beskattet i  \r\n\r\n overensstemmelse med reglerne for denne type betalinger, selv om den ansatte  \r\n\r\n personligt bidrager til cyklens anskaffelse. </P>  \r\n\r\n<P> <I>2.3 Køb selv eller lease</I>  </P>  \r\n\r\n<P>Du eller dit firma skal købe cyklen selv. Skattefritagelsen kommer ikke på  \r\n\r\n tale, hvis den ansatte køber cyklen og angiver den som udgift. Den kommer  \r\n\r\n heller ikke på tale, hvis den ansattes løn reduceres svarende til cyklens  \r\n\r\n pris. I stedet for at købe cykler kan du også lease dem. </P>  \r\n\r\n<P> <I>2.4 Mellem hjem og arbejde</I>  </P>  \r\n\r\n<P>Der skal være en realistisk baggrund for, at cyklen kan blive brugt mellem  \r\n\r\n hjem og arbejde. Du kan antage, at dette er tilfældet, hvis den ansatte bor  \r\n\r\n mindre end 15 km fra arbejde og ikke får udbetalt rejseudgifter. </P>  \r\n\r\n<P> <I>3. Også i kombination med anden transport</I>  </P>  \r\n\r\n<P>Skattefritagelsen kan også anvendes, hvis den ansatte cykler en del af  \r\n\r\n afstanden mellem hjem og arbejde og anvender en anden transportform resten af  \r\n\r\n vejen, for eksempel cykler til stationen og tager toget resten af vejen,  \r\n\r\n eller kører i bil til en forstadsparkeringsplads og bruger cyklen til den  \r\n\r\n sidste del. </P>  \r\n\r\n<P>For den del af rejsen, der ikke er dækket af cykel, kan du betale dine  \r\n\r\n ansatte fradragsberettiget refusion af rejseudgifterne. Hvis du ikke  \r\n\r\n udbetaler rejseudgifterne, har den ansatte ret til at fradrage dem i  \r\n\r\n beskatningssammenhæng. </P>  \r\n\r\n<P>I praksis kan dårligt vejr eller andre årsager forhindre den ansatte i at  \r\n\r\n cykle. I disse tilfælde, hvor cyklen ikke bruges, kan du udbetale skattefri  \r\n\r\n refusion af rejseudgifterne, bus- og togkort (&#187;strippenkaart&#171;)  \r\n\r\n eller 5-dages returbillet. Dette skal dog begrænset til mindre end halvdelen  \r\n\r\n af det antal gange, den ansatte normalt rejser til og fra arbejde. </P>  \r\n\r\n<P> <I>4. Skattefrit tilbehør</I>  </P>  \r\n\r\n<P>Regntøj og tilbehør som låse kan gives skattefrit til ansatte. Det samme  \r\n\r\n gælder periodisk vedligeholdelse. For hver tre-års-periode har den ansatte  \r\n\r\n ret til at hæve op til 500 NGL i ekstraudgifter fra arbejdsgiveren. </P>  \r\n\r\n<P>Du kan også give dine ansatte cykelforsikring skattefrit. I denne  \r\n\r\n forbindelse er den maksimale sum dækningen for en standardcykelforsikring.  \r\n\r\n</P>  \r\n\r\n<P>Disse ting kan også gives i form af vouchers, under den forudsætning, at  \r\n\r\n voucherne kan dokumenteres at være anvendt til de pågældende formål. </P>  \r\n\r\n<P> <I>5. Køb kan fradrages umiddelbart</I>  </P>  \r\n\r\n<P>Med cykler, der ikke er mere end 1.000 NGL værd, har du et valg: du kan  \r\n\r\n enten fradrage dem med det samme som lønomkostninger eller afskrive dem over  \r\n\r\n adskillige år. Cykler med værdi mellem 1.000 og 2.500 NGL kan alene afskrives  \r\n\r\n over tre år. </P>  \r\n\r\n<P>Beløb derudover til cykler og regntøj kan for de 75 procents vedkommende  \r\n\r\n fradrages af arbejdsgiveren fra overskuddet. </P>  \r\n\r\n<P> <I>6. Skattefri kilometerrefusion</I>  </P>  \r\n\r\n<P>Ansatte, der anvender deres cykler i forbindelse med arbejdet, ved  \r\n\r\n kundebesøg for eksempel, kan få skattefri refusion på 0,12 NGL pr. kilometer.  \r\n\r\n Dette forudsætter, at den ansatte personligt betaler alle sine cykeludgifter  \r\n\r\n (vedligeholdelse, tilbehør, forsikring m.v.). Denne kilometerrefusion kan  \r\n\r\n ikke gives for cykling til og fra arbejde. </P>  \r\n\r\n<P> <I>7. Flere spørgsmål?</I>  </P>  \r\n\r\n<P>Denne vejledning beskriver bredt retningslinjerne for ordningen med  \r\n\r\n godtgørelse af cykler og cykeltilbehør. Virksomheder, der har yderligere  \r\n\r\n spørgsmål, henvises til SkatteLinien på +31 60443, på arbejdsdage fra 8-17.  \r\n\r\n</P>  \r\n\r\n<P>Dette er en udgivelse fra Skattemyndighederne/Firmasektion Nord. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "03/03/1998"
        },
        {
            "displayName": "Accession",
            "displayValue": "19971BA00112"
        },
        {
            "displayName": "Entydig dokumentidentifikation",
            "displayValue": "CL008348"
        },
        {
            "displayName": "Dato for førstegangsindlæggelse",
            "displayValue": "03/03/1998"
        },
        {
            "displayName": "Dato for indlæggelse",
            "displayValue": "03/03/1998"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "112"
        },
        {
            "displayName": "År for udstedelse",
            "displayValue": "1997"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}