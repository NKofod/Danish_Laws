{
    "id": 113292,
    "title": "1987 LSF 158   FORSLAG TIL LOV OM LIGEBEHANDLING AF MÆND OG KVINDER MED HENSYN TIL   BESKÆFTIGELSE OG BARSELORLOV M.V. ",
    "documentTypeId": "400",
    "isSagsforlobPeriodValid": false,
    "shortName": "1987/1 LSF 158",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr LSF 158 </P>  \r\n\r\n<P></P>  \r\n\r\n<P>Forslag til Lov om ligebehandling af mænd og kvinder med hensyn til  \r\n\r\n beskæftigelse og barselorlov m.v. </P>  \r\n\r\n<P></P>  \r\n\r\n<P>Fremsat af arbejdsministeren (Henning Dyremose) </P>  \r\n\r\n<P></P>  \r\n\r\n<P>den 14. januar 1988 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Kapitel 1 </P>  \r\n\r\n<P>§ 1. Ved ligebehandling af mænd og kvinder forstås i denne lov, at </P>  \r\n\r\n<P>der ikke finder forskelsbehandling sted på grund af køn. Dette </P>  \r\n\r\n<P>gælder både direkte forskelsbehandling og indirekte </P>  \r\n\r\n<P>forskelsbehandling, navnlig under henvisning til graviditet eller </P>  \r\n\r\n<P>til ægteskabelig eller familiemæssig stilling. </P>  \r\n\r\n<P>Stk. 2. Loven er ikke til hinder for bestemmelser om beskyttelse af </P>  \r\n\r\n<P>kvinder, navnlig i forbindelse med graviditet og fødsel, jf. kap. </P>  \r\n\r\n<P>3. </P>  \r\n\r\n<P>Stk. 3. Loven finder ikke anvendelse i det omfang, en tilsvarende </P>  \r\n\r\n<P>pligt til ligebehandling følger af en kollektiv overenskomst, jf. </P>  \r\n\r\n<P>dog § 18, stk. 2. </P>  \r\n\r\n<P>Kapitel 2 </P>  \r\n\r\n<P>Ligebehandling af mænd og kvinder </P>  \r\n\r\n<P>§ 2. Enhver arbejdsgiver skal behandle mænd og kvinder lige ved </P>  \r\n\r\n<P>ansættelser, forflyttelser og forfremmelser. </P>  \r\n\r\n<P>§ 3. Enhver arbejdsgiver, som beskæftiger mænd og kvinder, skal </P>  \r\n\r\n<P>behandle dem lige for så vidt angår adgang til </P>  \r\n\r\n<P>erhvervsvejledning, erhvervsuddannelse, erhvervsmæssig </P>  \r\n\r\n<P>videreuddannelse og omskoling. </P>  \r\n\r\n<P>Stk. 2. Pligt til ligebehandling gælder også enhver, der driver </P>  \r\n\r\n<P>vejlednings- og uddannelsesvirksomhed som nævnt i stk. 1. </P>  \r\n\r\n<P>§ 4. Enhver arbejdsgiver, der beskæftiger mænd og kvinder, skal </P>  \r\n\r\n<P>behandle dem lige for så vidt angår arbejdsvilkår. Dette gælder </P>  \r\n\r\n<P>også ved afskedigelse. </P>  \r\n\r\n<P>§ 5. Pligt til ligebehandling gælder også enhver, der fastsætter </P>  \r\n\r\n<P>bestemmelser og træffer afgørelse om adgang til at udøve et </P>  \r\n\r\n<P>selvstændigt erhverv. Dette gælder også oprettelse, indretning </P>  \r\n\r\n<P>eller udvidelse af en virksomhed samt påbegyndelse eller </P>  \r\n\r\n<P>udvidelse af enhver anden form for selvstændig virksomhed, </P>  \r\n\r\n<P>herunder finansiering heraf. </P>  \r\n\r\n<P>Stk. 2. Pligt til ligebehandling gælder enhver, der fastsætter </P>  \r\n\r\n<P>bestemmelser og træffer afgørelse om erhvervsuddannelse m.v. og </P>  \r\n\r\n<P>om vilkår for udøvelse af et sådant erhverv. </P>  \r\n\r\n<P>§ 6. Det må ikke ved annoncering angives, at der til ansættelse </P>  \r\n\r\n<P>eller erhvervsuddannelse m.v. søges eller foretrækkes personer af </P>  \r\n\r\n<P>et bestemt køn. </P>  \r\n\r\n<P>Kapitel 3 </P>  \r\n\r\n<P>Graviditet, barsel og adoption </P>  \r\n\r\n<P>§ 7. En kvindelig lønmodtager har ret til fravær fra arbejdet på </P>  \r\n\r\n<P>grund af graviditet og barsel fra det tidspunkt, hvor der skønnes </P>  \r\n\r\n<P>at være 4 uger til fødslen. Efter fødslen har forældrene ret til </P>  \r\n\r\n<P>fravær fra arbejdet i tilsammen indtil 24 uger, hvoraf indtil 10 </P>  \r\n\r\n<P>uger kan udnyttes af faderen efter den 14. uge efter fødslen. </P>  \r\n\r\n<P>Fraværsretten kan kun udnyttes af een af forældrene ad gangen. </P>  \r\n\r\n<P>Stk. 2. Barnets fader har ret til fravær fra arbejdet i indtil 2 </P>  \r\n\r\n<P>uger efter fødslen eller barnets modtagelse i hjemmet, uafhængigt </P>  \r\n\r\n<P>af fraværsretten efter stk. 1. </P>  \r\n\r\n<P>Stk. 3. En lønmodtager har i øvrigt i de perioder, hvor </P>  \r\n\r\n<P>lønmodtageren er berettiget til dagpenge i henhold til kapitel 12 </P>  \r\n\r\n<P>i lov om dagpenge ved sygdom eller fødsel, ret til fravær fra </P>  \r\n\r\n<P>arbejdet i forbindelse med graviditet, barsel og adoption. </P>  \r\n\r\n<P>§ 8. Den tid, en lønmodtager har været fraværende i henhold til § 7, </P>  \r\n\r\n<P>medregnes ved beregning af anciennitet i arbejdsforholdet. </P>  \r\n\r\n<P>Bestemmelsen vedrører ikke pensionsforhold. </P>  \r\n\r\n<P>§ 9. En arbejdsgiver må ikke afskedige en lønmodtager, fordi denne </P>  \r\n\r\n<P>har fremsat krav om udnyttelse af retten til fravær eller har </P>  \r\n\r\n<P>været fraværende efter § 7, eller i øvrigt på grund af </P>  \r\n\r\n<P>graviditet, barsel eller adoption. </P>  \r\n\r\n<P>§ 10. En kvindelig lønmodtager, der udnytter sin ret til fravær i </P>  \r\n\r\n<P>henhold til § 7, stk. 1, skal inden 8 uger efter fødslen </P>  \r\n\r\n<P>underrette sin arbejdsgiver om, hvornår hun vil genoptage </P>  \r\n\r\n<P>arbejdet. </P>  \r\n\r\n<P>Stk. 2. En mandlig lønmodtager, der udnytter sin ret til fravær ved </P>  \r\n\r\n<P>fødslen eller modtagelsen i hjemmet i henhold til § 7, stk. 2, </P>  \r\n\r\n<P>skal med 4 ugers varsel underrette arbejdsgiveren om, hvornår han </P>  \r\n\r\n<P>påregner at begynde fraværet og om længden af fraværet. </P>  \r\n\r\n<P>Stk. 3. En mandlig lønmodtager, der udnytter sin ret til fravær </P>  \r\n\r\n<P>efter § 7, stk. 1, skal senest 8 uger efter fødslen underrette </P>  \r\n\r\n<P>arbejdsgiveren om tidspunktet for fraværets påbegyndelse og </P>  \r\n\r\n<P>længden heraf. </P>  \r\n\r\n<P>Stk. 4. Såfremt fraværsretten efter den 14. uge efter fødslen deles </P>  \r\n\r\n<P>mellem forældrene, således at den kvindelige lønmodtagers fravær </P>  \r\n\r\n<P>falder i flere perioder, skal hun i forbindelse med varsel til </P>  \r\n\r\n<P>arbejdsgiveren efter stk. 1 give underretning om påbegyndelsen og </P>  \r\n\r\n<P>længden af senere fravær. </P>  \r\n\r\n<P>Stk. 5. Ved fravær i henhold til § 7, stk. 3, skal adoptionssøgende, </P>  \r\n\r\n<P>hvis orlovens længde og placering ikke er fastlagt ved barnets </P>  \r\n\r\n<P>modtagelse, iagttage de i stk. 1-4 nævnte frister. </P>  \r\n\r\n<P>Stk. 6. En kvindelig lønmodtager, der udnytter sin ret til fravær </P>  \r\n\r\n<P>efter § 7, stk. 3, fordi barnet på grund af sygdom, for tidlig </P>  \r\n\r\n<P>fødsel eller for lav fødselsvægt er indlagt på sygehus i </P>  \r\n\r\n<P>forlængelse af fødslen, skal inden 2 uger efter fødslen </P>  \r\n\r\n<P>underrette sin arbejdsgiver herom. Samtidig skal en mandlig </P>  \r\n\r\n<P>lønmodtager underrette sin arbejdsgiver herom. Fristerne i stk. </P>  \r\n\r\n<P>1, 3 og 4 forlænges da med den tid, i hvilken barnet har været </P>  \r\n\r\n<P>indlagt, og et afgivet varsel efter stk. 2 bortfalder og </P>  \r\n\r\n<P>erstattes af en ny 2 ugers frist. Endvidere skal forældrene inden </P>  \r\n\r\n<P>1 uge efter, at barnet er modtaget i hjemmet, underrette deres </P>  \r\n\r\n<P>arbejdsgivere om tidspunktet for modtagelsen. </P>  \r\n\r\n<P>Stk. 7. En lønmodtager, der udnytter sin ret til fravær efter § 7, </P>  \r\n\r\n<P>stk. 3, fordi lønmodtageren indtræder i den anden af forældrenes </P>  \r\n\r\n<P>ret til dagpenge, skal uden ugrundet ophold underrette sin </P>  \r\n\r\n<P>arbejdsgiver herom og om længden af fraværet. </P>  \r\n\r\n<P>Kapitel 4 </P>  \r\n\r\n<P>Ugyldighed m.v. </P>  \r\n\r\n<P>§ 11. Bestemmelser i aftaler og i virksomheders reglementer m.v., </P>  \r\n\r\n<P>som er i strid med §§ 2-5, er ugyldige. Dette gælder også </P>  \r\n\r\n<P>bestemmelser i vedtægter m.v. for selvstændige erhverv. </P>  \r\n\r\n<P>Stk. 2. Bestemmelser i aftaler og i virksomheders reglementer m.v., </P>  \r\n\r\n<P>som vedrører mere end een arbejdsgiver, er ligeledes ugyldige, </P>  \r\n\r\n<P>hvis de hjemler forskelsbehandling på grund af køn inden for de i </P>  \r\n\r\n<P>§§ 2-4 nævnte områder. Dette gælder også bestemmelser i vedtægter </P>  \r\n\r\n<P>m.v. for selvstændige erhverv. </P>  \r\n\r\n<P>§ 12. Lovens bestemmelser kan ikke ved aftale fraviges til ugunst </P>  \r\n\r\n<P>for lønmodtageren. </P>  \r\n\r\n<P>Kapitel 5 </P>  \r\n\r\n<P>Dispensation </P>  \r\n\r\n<P>§ 13. Såfremt det ved visse former for erhvervsudøvelse og </P>  \r\n\r\n<P>uddannelser er afgørende, at udøveren er af et bestemt køn, kan </P>  \r\n\r\n<P>den minister, under hvis forretningsområde den pågældende </P>  \r\n\r\n<P>virksomhed hører, efter indhentet udtalelse fra arbejdsministeren </P>  \r\n\r\n<P>og Ligestillingsrådet, fravige bestemmelserne i §§ 2-6. </P>  \r\n\r\n<P>Stk. 2. Ligestillingsrådet kan efter indhentet udtalelse fra den </P>  \r\n\r\n<P>minister, hvorunder spørgsmålet hører, tillade foranstaltninger, </P>  \r\n\r\n<P>der fraviger §§ 2-6 med henblik på at fremme lige muligheder for </P>  \r\n\r\n<P>mænd og kvinder, navnlig ved at afhjælpe de faktiske uligheder, </P>  \r\n\r\n<P>som påvirker adgangen til beskæftigelse, erhvervsuddannelse m.v. </P>  \r\n\r\n<P>Stk. 3. En tilladelse i henhold til stk. 2 forudsætter tilslutning </P>  \r\n\r\n<P>fra arbejdsmarkedets parters repræsentanter i Ligestillingsrådet. </P>  \r\n\r\n<P>Stk. 4. Arbejdsministeren kan efter indstilling fra </P>  \r\n\r\n<P>Ligestillingsrådet og efter forhandling med den minister, </P>  \r\n\r\n<P>hvorunder spørgsmålet hører, bestemme, at der inden for nærmere </P>  \r\n\r\n<P>afgrænsede områder kan iværksættes foranstaltninger til fremme af </P>  \r\n\r\n<P>lige muligheder for mænd og kvinder uden tilladelse efter stk. 2. </P>  \r\n\r\n<P>Kapitel 6 </P>  \r\n\r\n<P>Godtgørelse m.v. </P>  \r\n\r\n<P>§ 14. Personer, hvis rettigheder er krænkede ved overtrædelse af §§ </P>  \r\n\r\n<P>2-5, kan tilkendes en godtgørelse. </P>  \r\n\r\n<P>§ 15. Afskediges en lønmodtager, fordi denne har fremsat krav om </P>  \r\n\r\n<P>ligebehandling efter §§ 2-4, skal arbejdsgiveren betale </P>  \r\n\r\n<P>godtgørelse. </P>  \r\n\r\n<P>Stk. 2. Godtgørelse efter stk. 1, der ikke kan overstige 39 ugers </P>  \r\n\r\n<P>løn, fastsættes under hensyn til lønmodtagerens ansættelsestid og </P>  \r\n\r\n<P>sagens omstændigheder i øvrigt. </P>  \r\n\r\n<P>Stk. 3. Stk. 1 og 2 finder tilsvarende anvendelse, hvor pligt til </P>  \r\n\r\n<P>ligebehandling følger af kollektiv overenskomst, men hvor der </P>  \r\n\r\n<P>ikke i overenskomsten gives den pågældende adgang til godtgørelse </P>  \r\n\r\n<P>for afskedigelse, der ikke er rimeligt begrundet i lønmodtagerens </P>  \r\n\r\n<P>eller virksomhedens forhold. Kravet behandles ad fagretlig vej. </P>  \r\n\r\n<P>§ 16. Afskediges en lønmodtager i strid med § 9, skal afskedigelsen </P>  \r\n\r\n<P>underkendes, såfremt der nedlægges påstand herom, medmindre det i </P>  \r\n\r\n<P>særlige tilfælde efter en afvejning af parternes interesse findes </P>  \r\n\r\n<P>åbenbart urimeligt at kræve ansættelsesforholdet opretholdt eller </P>  \r\n\r\n<P>genoprettet. </P>  \r\n\r\n<P>Stk. 2. Afskediges en lønmodtager i strid med § 9, uden at </P>  \r\n\r\n<P>afskedigelsen underkendes, skal arbejdsgiveren betale en </P>  \r\n\r\n<P>godtgørelse. </P>  \r\n\r\n<P>Stk. 3. Godtgørelsen, der ikke kan overstige 78 ugers løn, </P>  \r\n\r\n<P>fastsættes under hensyn til lønmodtagerens ansættelsestid og </P>  \r\n\r\n<P>sagens omstændigheder i øvrigt. </P>  \r\n\r\n<P>Stk. 4. Såfremt en afskedigelse finder sted under fravær på grund af </P>  \r\n\r\n<P>graviditet, barsel eller adoption, påhviler det arbejdsgiveren at </P>  \r\n\r\n<P>godtgøre, at afskedigelsen ikke er begrundet i disse forhold. </P>  \r\n\r\n<P>Kapitel 7 </P>  \r\n\r\n<P>Forskellige bestemmelser </P>  \r\n\r\n<P>§ 17. Arbejdsministeren fastsætter særlige regler for søfarendes </P>  \r\n\r\n<P>barselorlov m.v. </P>  \r\n\r\n<P>§ 18. Ligestillingsrådet kan af egen drift eller efter anmodning </P>  \r\n\r\n<P>undersøge forhold, der vedrører denne lov. </P>  \r\n\r\n<P>Stk. 2. Arbejdsgivere og lønmodtagere samt disses organisationer </P>  \r\n\r\n<P>skal efter anmodning overlade Ligestillingsrådet enhver </P>  \r\n\r\n<P>oplysning, der er af betydning for Ligestillingsrådets virksomhed. </P>  \r\n\r\n<P>Kapitel 8 </P>  \r\n\r\n<P>Straffebestemmelser </P>  \r\n\r\n<P>§ 19. Overtrædelse af §§ 2-6 og § 18, stk. 2, straffes med bøde. </P>  \r\n\r\n<P>Stk. 2. Er overtrædelsen begået af et aktieselskab, anpartsselskab, </P>  \r\n\r\n<P>andelsselskab eller lignende, kan der pålægges selskabet som </P>  \r\n\r\n<P>sådant bødeansvar. Er overtrædelsen begået af staten, en kommune </P>  \r\n\r\n<P>eller et kommunalt fællesskab, der er omfattet af § 60 i lov om </P>  \r\n\r\n<P>kommunernes styrelse, kan der pålægges staten, kommunen eller det </P>  \r\n\r\n<P>kommunale fællesskab bødeansvar. </P>  \r\n\r\n<P>Kapitel 9 </P>  \r\n\r\n<P>Ikrafttrædelsesbestemmelser </P>  \r\n\r\n<P>§ 20.Loven træder i kraft den 1. juni 1988. </P>  \r\n\r\n<P>Stk. 2. Lov om ligebehandling af mænd og kvinder med hensyn til </P>  \r\n\r\n<P>beskæftigelse m.v., jf. lovbekendtgørelse nr. 572 af 28. august </P>  \r\n\r\n<P>1986, og lov om barselorlov, jf. lovbekendtgørelse nr. 101 af 6. </P>  \r\n\r\n<P>marts 1987, ophæves. </P>  \r\n\r\n<P>§ 21. Loven gælder ikke for Færøerne. §§ 7-10, 16 og 17 gælder </P>  \r\n\r\n<P>endvidere ikke for Grønland. </P>  \r\n\r\n<P>Bemærkninger til lovforslaget </P>  \r\n\r\n<P>Almindelige bemærkninger </P>  \r\n\r\n<P>Lov nr. 234 af 4. juni 1980 om barselorlov m.v. (Folketingstidende </P>  \r\n\r\n<P>1979-80, sp. 8753, 10137 og 10306; tillæg A, sp. 5321, tillæg B, </P>  \r\n\r\n<P>sp. 903, tillæg C, sp. 469) er senest bekendtgjort ved </P>  \r\n\r\n<P>lovbekendtgørelse nr. 101 af 6. marts 1987. </P>  \r\n\r\n<P>Lov nr. 161 af 12. april 1978 om ligebehandling af mænd og kvinder </P>  \r\n\r\n<P>med hensyn til beskæftigelse m.v. (Folketingstidende 1977-78; sp. </P>  \r\n\r\n<P>413, 5287, 7874 og 8056, tillæg A, sp. 3083, tillæg B, sp. 577, </P>  \r\n\r\n<P>tillæg C, sp. 389) er senest bekendtgjort ved lovbekendtgørelse </P>  \r\n\r\n<P>nr. 572 af 28. august 1986. </P>  \r\n\r\n<P>Folketinget vedtog den 20. januar 1987 en dagsorden, der bl.a. </P>  \r\n\r\n<P>opfordrer regeringen til at styrke Ligestillingsrådet med </P>  \r\n\r\n<P>kompetence og ressourcer til at behandle sager om lige løn og </P>  \r\n\r\n<P>ligebehandling. </P>  \r\n\r\n<P>Folketinget vedtog den 2. juni 1987 en folketingsbeslutning om </P>  \r\n\r\n<P>forbud mod at afskedige gravide kvinder og kvinder og mænd på </P>  \r\n\r\n<P>barselorlov m.v. </P>  \r\n\r\n<P>Folketingsbeslutningen har følgende ordlyd: </P>  \r\n\r\n<P>Folketinget opfordrer regeringen til inden 1. februar 1988 at </P>  \r\n\r\n<P>fremsætte lovforslag, der sikrer tryghed i ansættelsen for </P>  \r\n\r\n<P>gravide kvinder og kvinder og mænd på barselorlov efter følgende </P>  \r\n\r\n<P>retningslinier: </P>  \r\n\r\n<P>1. I lov om ligebehandling af mænd og kvinder med hensyn til </P>  \r\n\r\n<P>beskæftigelse m.v. vendes bevisbyrden. Reglen skal udformes </P>  \r\n\r\n<P>således, at arbejdsgiveren skal betale en godtgørelse, såfremt en </P>  \r\n\r\n<P>lønmodtager afskediges under graviditet, barsel eller adoption, </P>  \r\n\r\n<P>medmindre arbejdsgiveren kan godtgøre, at afskedigelsen ikke er </P>  \r\n\r\n<P>begrundet i graviditet, barsel eller adoption. </P>  \r\n\r\n<P>2. Godtgørelsesordningen i ligebehandlingslovens §§ 8 og 9, stk. 1, </P>  \r\n\r\n<P>udformes svarende til § 4 i lov om beskyttelse mod afskedigelse </P>  \r\n\r\n<P>på grund af foreningsforhold, og der indføres en mulighed for </P>  \r\n\r\n<P>påbud om genansættelse. </P>  \r\n\r\n<P>3. Muligheden for at etablere en frivillig forsikringsordning for </P>  \r\n\r\n<P>arbejdsgivere til dækning af de økonomiske tab, der er forbundet </P>  \r\n\r\n<P>med medarbejdernes fravær som følge af graviditet eller </P>  \r\n\r\n<P>barselorlov, undersøges. </P>  \r\n\r\n<P>Arbejdsministeriet har haft drøftelser med Ligestillingsrådet, LO, </P>  \r\n\r\n<P>DA og FTF om opfølgningen af dagsordenen af 20. januar 1987. Der </P>  \r\n\r\n<P>var enighed om, at Ligestillingsrådet skal have adgang til </P>  \r\n\r\n<P>oplysninger om ligebehandlingsforhold. Der var ligeledes enighed </P>  \r\n\r\n<P>om, at Ligestillingsrådet fra Arbejdsministeriet skal have </P>  \r\n\r\n<P>overført kompetence til at dispensere fra ligebehandlingsloven </P>  \r\n\r\n<P>med hensyn til positive foranstaltninger, der iværksættes for at </P>  \r\n\r\n<P>fremme ligestillingen. </P>  \r\n\r\n<P>For at forenkle proceduren for iværksættelse af positive </P>  \r\n\r\n<P>foranstaltninger, indsættes en hjemmel til, at arbejdsministeren </P>  \r\n\r\n<P>efter indstilling fra Ligestillingsrådet og efter forhandling med </P>  \r\n\r\n<P>det berørte ministerium kan fastsætte inden for hvilke områder, </P>  \r\n\r\n<P>en dispensation ikke er nødvendig. </P>  \r\n\r\n<P>Som følge af folketingsbeslutningen om forbud mod at afskedige </P>  \r\n\r\n<P>gravide kvinder og kvinder og mænd på barselorlov m.v. skal der </P>  \r\n\r\n<P>udarbejdes ændringer i ligebehandlingsloven med hensyn til bedre </P>  \r\n\r\n<P>beskyttelse af lønmodtagere mod afskedigelse i forbindelse med </P>  \r\n\r\n<P>graviditet, barsel og adoption. </P>  \r\n\r\n<P>Da reglerne om barselorlov m.v. er fastsat i lov om barselorlov </P>  \r\n\r\n<P>m.v., vil det være hensigtsmæssigt og nødvendigt, at også denne </P>  \r\n\r\n<P>lovs regler ændres. Det vil af hensyn til et forståeligt </P>  \r\n\r\n<P>regelsystem være uhensigtsmæssigt at indføje identiske ændringer </P>  \r\n\r\n<P>i ligebehandlingsloven. </P>  \r\n\r\n<P>For at leve op til folketingsbeslutningen har Arbejdsministeriet </P>  \r\n\r\n<P>derfor valgt at sammenskrive de 2 love. </P>  \r\n\r\n<P>Lov om barselorlov m.v. er, bortset fra særbestemmelser, indføjet </P>  \r\n\r\n<P>som et selvstændigt kapitel. </P>  \r\n\r\n<P>Socialdemokratiet fremsatte i foråret 1987 et forslag om ændring af </P>  \r\n\r\n<P>bødeansvarsbestemmelsen i ligebehandlingsloven, således at staten </P>  \r\n\r\n<P>og kommunerne også kan pålægges bødeansvar. Regeringen støttede </P>  \r\n\r\n<P>dengang forslaget, der kun nåede at blive 1. behandlet i </P>  \r\n\r\n<P>Folketinget. </P>  \r\n\r\n<P>Forslaget er derfor medtaget i lovrevisionen. </P>  \r\n\r\n<P>Herudover er der, som et led i regeringens handlingsplan for </P>  \r\n\r\n<P>ligestilling, forslag om en justering af de </P>  \r\n\r\n<P>godtgørelsesbestemmelser vedrørende ligebehandlingsspørgsmål, som </P>  \r\n\r\n<P>ikke vedrører graviditet og barsel. </P>  \r\n\r\n<P>Lovforslaget har været til høring i Ligestillingsrådet, DA, LO, FTF </P>  \r\n\r\n<P>og AC. </P>  \r\n\r\n<P>Bemærkninger til lovforslagets enkelte bestemmelser </P>  \r\n\r\n<P>Til §§ 1-4 </P>  \r\n\r\n<P>Forslaget svarer til §§ 1-4 i den nuværende lov om ligebehandling af </P>  \r\n\r\n<P>mænd og kvinder med hensyn til beskæftigelse m.v. </P>  \r\n\r\n<P>Til § 5 </P>  \r\n\r\n<P>I stk. 1 er indsat en præcisering af reglerne om udøvelse af </P>  \r\n\r\n<P>selvstændigt erhverv. Bestemmelsen svarer til art. 4 i direktiv </P>  \r\n\r\n<P>86/613/EØF. </P>  \r\n\r\n<P>Til § 6 </P>  \r\n\r\n<P>Forslaget svarer til § 6 i lov om ligebehandling af mænd og kvinder </P>  \r\n\r\n<P>med hensyn til beskæftigelse m.v. </P>  \r\n\r\n<P>Til §§ 7-10 </P>  \r\n\r\n<P>Forslaget svarer til §§ 1-4 i lov om barselorlov m.v. </P>  \r\n\r\n<P>Til § 11 </P>  \r\n\r\n<P>Forslaget svarer til § 7 i lov om ligebehandling af mænd og kvinder </P>  \r\n\r\n<P>med hensyn til beskæftigelse m.v. </P>  \r\n\r\n<P>Til § 12 </P>  \r\n\r\n<P>Forslaget svarer til § 5 i lov om barselorlov m.v. og dækker tillige </P>  \r\n\r\n<P>indholdet af § 10 i lov om ligebehandling af mænd og kvinder med </P>  \r\n\r\n<P>hensyn til beskæftigelse m.v. </P>  \r\n\r\n<P>Til § 13 </P>  \r\n\r\n<P>Stk. 1 svarer til § 11, stk. 1, i lov om ligebehandling af mænd og </P>  \r\n\r\n<P>kvinder med hensyn til beskæftigelse m.v. </P>  \r\n\r\n<P>I forslag til stk. 2 foreslås, at kompetencen til at meddele </P>  \r\n\r\n<P>dispensation fra ligebehandlingsreglerne i forslagets §§ 2-6 </P>  \r\n\r\n<P>henlægges til Ligestillingsrådet. I den nuværende </P>  \r\n\r\n<P>ligebehandlingslovs § 11, stk. 2, er kompetencen hos </P>  \r\n\r\n<P>arbejdsministeren efter indhentet udtalelse fra </P>  \r\n\r\n<P>Ligestillingsrådet og det ministerium, hvorunder spørgsmålet </P>  \r\n\r\n<P>hører. </P>  \r\n\r\n<P>Kompetenceomlægningen vil forenkle proceduren og styrke </P>  \r\n\r\n<P>Ligestillingsrådet i ligestillingsarbejdet. </P>  \r\n\r\n<P>I henhold til § 11, stk. 3, i den nuværende ligebehandlingslov kan </P>  \r\n\r\n<P>arbejdsministeren inden for nærmere afgrænsede områder bestemme, </P>  \r\n\r\n<P>at afgørelser i henhold til stk. 2 (positive særforanstaltninger) </P>  \r\n\r\n<P>træffes af den minister, hvorunder det pågældende område hører. </P>  \r\n\r\n<P>Denne bestemmelse har aldrig været anvendt. Det foreslås derfor, som </P>  \r\n\r\n<P>nyt stk. 4, at den erstattes af en bestemmelse, hvorefter </P>  \r\n\r\n<P>arbejdsministeren efter indstilling fra Ligestillingsrådet og </P>  \r\n\r\n<P>efter forhandling med den minister, hvorunder spørgsmålet hører, </P>  \r\n\r\n<P>kan bestemme, at der inden for visse områder ikke skal søges </P>  \r\n\r\n<P>dispensation. </P>  \r\n\r\n<P>Det er hensigten at udarbejde en bekendtgørelse, der opregner de </P>  \r\n\r\n<P>foranstaltninger, der kan iværksættes uden dispensation. </P>  \r\n\r\n<P>Baggrunden for bestemmelsen er, at høringsproceduren i de </P>  \r\n\r\n<P>eksisterende dispensationsregler er langsommelig, når det drejer </P>  \r\n\r\n<P>sig om tilbagevendende foranstaltninger, der sjældent giver </P>  \r\n\r\n<P>anledning til afslag. </P>  \r\n\r\n<P>Forslaget vil derfor lovliggøre en række foranstaltninger, hvor </P>  \r\n\r\n<P>iværksætterne glemmer at søge dispensation. Forslaget vil </P>  \r\n\r\n<P>antagelig tillige virke motiverende for dem, der er betænkelige </P>  \r\n\r\n<P>ved at skulle igennem en langsommelig procedure. </P>  \r\n\r\n<P>Til § 14 </P>  \r\n\r\n<P>Forslaget svarer til § 8 i lov om ligebehandling af mænd og kvinder </P>  \r\n\r\n<P>med hensyn til beskæftigelse m.v. </P>  \r\n\r\n<P>Til § 15 </P>  \r\n\r\n<P>Forslaget svarer til § 9 i lov om ligebehandling af mænd og kvinder </P>  \r\n\r\n<P>med hensyn til beskæftigelse m.v., idet der dog foreslås en </P>  \r\n\r\n<P>justering af godtgørelsesniveauet fra 26 ugers løn til 39 ugers </P>  \r\n\r\n<P>løn, svarende til godtgørelsesniveauet for usaglig opsigelse i </P>  \r\n\r\n<P>Hovedaftalen mellem LO og DA. </P>  \r\n\r\n<P>Til § 16 </P>  \r\n\r\n<P>Til opfyldelse af folketingsbeslutningen indeholder stk. 1 et </P>  \r\n\r\n<P>forslag om, at en lønmodtager, der afskediges under graviditet, </P>  \r\n\r\n<P>barsel, adoption eller i øvrigt i forbindelse hermed, f.eks. </P>  \r\n\r\n<P>fordi lønmodtageren har været fraværende af disse årsager, jf. § </P>  \r\n\r\n<P>9, skal have mulighed for at nedlægge påstand om, at </P>  \r\n\r\n<P>afskedigelsen underkendes, således at lønmodtageren bevarer </P>  \r\n\r\n<P>ansættelsen eller genansættes med bevarelse af sine </P>  \r\n\r\n<P>ansættelsesretlige rettigheder, som f.eks. anciennitet. </P>  \r\n\r\n<P>Hvis en underkendelse af afskedigelsen skal have reel betydning, er </P>  \r\n\r\n<P>det nødvendigt, at sådanne sager behandles hurtigt. Indtil videre </P>  \r\n\r\n<P>skal sagerne imidlertid behandles ved de almindelige domstole, og </P>  \r\n\r\n<P>den lange behandlingstid, dette vil medføre, vil betyde, at </P>  \r\n\r\n<P>lovens betingelse for at frafalde kravet om underkendelse ofte </P>  \r\n\r\n<P>vil være opfyldt. </P>  \r\n\r\n<P>Det kan i det hele taget forudses, at arbejdsforholdet i mange </P>  \r\n\r\n<P>tilfælde vil være ødelagt, således at parterne ikke er </P>  \r\n\r\n<P>interesseret i, at ansættelsesforholdet fortsætter. I stk. 2 </P>  \r\n\r\n<P>foreslås en justering af godtgørelsens størrelse til 78 ugers </P>  \r\n\r\n<P>løn, svarende til godtgørelsen i lov om beskyttelse mod </P>  \r\n\r\n<P>afskedigelse på grund af foreningsforhold, jf. </P>  \r\n\r\n<P>folketingsbeslutningens pkt. 2. </P>  \r\n\r\n<P>Det foreslås endvidere, at bevisbyrden for, at en </P>  \r\n\r\n<P>afskedigelse <B>under</B> fravær på grund af graviditet, barsel eller </P>  \r\n\r\n<P>adoption ikke er begrundet i disse forhold, pålægges </P>  \r\n\r\n<P>arbejdsgiveren, jf. folketingsbeslutningens pkt. 1. For </P>  \r\n\r\n<P>afskedigelser uden for disse perioder gælder dansk rets </P>  \r\n\r\n<P>almindelige regler om bevisbyrde. </P>  \r\n\r\n<P>Til § 17 </P>  \r\n\r\n<P>Forslaget svarer til § 7 i lov om barselorlov m.v. </P>  \r\n\r\n<P>Til § 18 </P>  \r\n\r\n<P>Forslaget er indsat for at imødekomme et ønske om mere kompetence </P>  \r\n\r\n<P>til Ligestillingsrådet til behandling af sager om ligebehandling, </P>  \r\n\r\n<P>jf. Folketingets dagsorden af 20. januar 1987. Rådet får adgang </P>  \r\n\r\n<P>til af egen drift eller efter anmodning at undersøge alle forhold </P>  \r\n\r\n<P>vedrørende loven. Arbejdsgivere, lønmodtagere og disses </P>  \r\n\r\n<P>organisationer har pligt til at afgive de oplysninger, som har </P>  \r\n\r\n<P>betydning for Ligestillingsrådet i forbindelse med undersøgelse </P>  \r\n\r\n<P>af ligebehandlingssager m.v. Hvis bestemmelsen overtrædes, kan </P>  \r\n\r\n<P>der pålægges bødestraf, jf. forslag til § 19. </P>  \r\n\r\n<P>Offentlige myndigheder skal afgive oplysninger til </P>  \r\n\r\n<P>Ligestillingsrådet efter reglerne i forvaltningsloven. Efter </P>  \r\n\r\n<P>forvaltningslovens § 28, stk. 1, jf. stk. 2, nr. 4, skal </P>  \r\n\r\n<P>offentlige myndigheder således videregive oplysninger, der er et </P>  \r\n\r\n<P>nødvendigt led i sagens behandling eller er nødvendige for </P>  \r\n\r\n<P>gennemførelse af Ligestillingsrådets tilsynsopgaver. </P>  \r\n\r\n<P>Til § 19 </P>  \r\n\r\n<P>Det foreslås, at også staten, kommuner og et kommunalt fællesskab </P>  \r\n\r\n<P>skal kunne pålægges bødeansvar. </P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "21/05/1988"
        },
        {
            "displayName": "Accession",
            "displayValue": "198712K00158"
        },
        {
            "displayName": "Entydig dokumentidentifikation",
            "displayValue": "CL004800"
        },
        {
            "displayName": "Dato for førstegangsindlæggelse",
            "displayValue": "21/05/1988"
        },
        {
            "displayName": "Dato for indlæggelse",
            "displayValue": "21/05/1988"
        },
        {
            "displayName": "Dokumenttype",
            "displayValue": "Lovforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "158"
        },
        {
            "displayName": "År for udstedelse",
            "displayValue": "1987"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}