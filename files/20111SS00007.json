{
    "id": 142462,
    "title": "Beretning om involvering og informering af Europaudvalget i forbindelse med regeringens svar på Europa-Kommissionens spørgeskema om kønsubalancer i virksomhedsbestyrelser i EU",
    "documentTypeId": "370",
    "isSagsforlobPeriodValid": true,
    "shortName": "2011/1 BR 7",
    "documentHtml": "<div class=\"bjelke\">Den fulde tekst</div><p class=\"DokumentHoved\">Beretning afgivet af Europaudvalget den 8. juni 2012</p>\r\n<p class=\"TitelPrefiks1\">Beretning</p>\r\n<p class=\"TitelPrefiks2\">om</p>\r\n<p class=\"Titel2\">involvering og informering af Europaudvalget i forbindelse med regeringens svar på Europa-Kommissionens spørgeskema om kønsubalancer i virksomhedsbestyrelser i EU</p>\r\n<p class=\"Tekst\">Den 12. marts 2012 anmodede Europaudvalget Ligestillingsudvalget om at udarbejde en udtalelse til Europaudvalget om Europa-Kommissionens høring om kønsubalancer i virksomhedsbestyrelser i EU med henblik på et fælles høringssvar til Kommissionen. Fristen for Ligestillingsudvalgets udtalelse var den 9. maj 2012.</p>\r\n<p class=\"Tekst\">Den 11. april 2012 havde Ligestillingsudvalget indkaldt ligestillingsministeren i samråd for at indhente oplysninger og inspiration til udvalgets udtalelse og at få et overblik over ministerens foreløbige overvejelser om regeringens høringssvar til Europa-Kommissionen. I sin samrådstale gav ministeren bl.a. udtryk for, at regeringen ville orientere Ligestillingsudvalget og Europaudvalget, når regeringens endelige besvarelse af spørgeskemaet forelå. Under spørgerunden understregede ministeren imidlertid, at han ikke »ville sende noget uden om Ligestillingsudvalget eller Europaudvalget«. Desuden fremførte ministeren, at regeringens svar ville tilgå udvalgene i »god tid, så I også kan nå at kigge på det, fordi det jo alt andet lige er bedst, at vi kan blive enige. Og jeg kan sagtens forstille mig, at vi kan blive enige«. Endelig gjorde ministeren opmærksom på, at han ikke var bekendt med, at Ligestillingsudvalget havde en deadline, som det skulle overholde i forhold til Europaudvalget, men at han samme dag eller dagen efter ville orientere Ligestillingsudvalget om, hvornår regeringen ville kunne fremsende regeringens svar på Europa-Kommissionens spørgeskema.</p>\r\n<p class=\"Tekst\">Efter samrådet den 11. april 2012 i Ligestillingsudvalget meddelte ministersekretariatet i Ministeriet for Ligestilling telefonisk udvalgssekretariatet, at tidsplanen først ville tilgå udvalget i den næstkommende uge. Den 19. april 2012 kom tidsplanen, hvoraf det fremgik, at ministeren først kunne oversende svar til udvalget den 11. maj 2012. Herefter orienterede Ligestillingsudvalget Europaudvalget om, at man måtte udskyde Europaudvalgets oprindelige svarfrist fra den 9. maj 2012 til den 21. maj 2012.</p>\r\n<p class=\"Tekst\">Fredag den 11. maj 2012 modtog Ligestillingsudvalget regeringens svar, som ministeren videresendte til Europa-Kommissionen mandag den 14. maj 2012. Fristen for svar til Europa-Kommissionen var den 28. maj 2012.</p>\r\n<p class=\"Tekst\">Fredag den 25. maj 2012 havde Europaudvalget indkaldt erhvervs- og vækstministeren i samråd. Formålet var at få afdækket bl.a. hjemmelsspørgsmålet for en eventuel EU-regulering af flere kvinder i bestyrelser med henblik på at øge Folketingets informationsniveau inden afslutning af sagen. Under samrådet kom det frem, at regeringen havde sendt høringssvaret til Europa-Kommissionen den 14. maj 2012, og det blev drøftet, hvorvidt der var forskelle på den engelske udgave af spørgeskemaet, som var tilgået Ligestillingsudvalget den 11. maj 2012, og den danske oversættelse, der blev fremsendt efter Ligestillingsudvalgets anmodning efterfølgende.</p>\r\n<p class=\"Tekst\">Efter yderligere et samråd med ligestillingsministeren i Ligestillingsudvalget den 29. maj 2012 tog en række partier kontakt til Europaudvalget for at udtrykke deres utilfredshed med, at ministeren havde sendt spørgeskemaet uden om Ligestillingsudvalget og Europaudvalget og således ikke havde indfriet sit tilsagn om at involvere udvalgene i regeringens besvarelse med henblik på at blive enige om et fælles svar. Partierne opfordrede på mødet ministeren til at trække sit høringssvar til Europa-Kommissionen tilbage. Dette afviste ministeren imidlertid at gøre.</p>\r\n<p class=\"Tekst\">Europaudvalget udtaler kritik af forløbet vedrørende regeringens involvering og informering af Europaudvalget og Ligestillingsudvalget i forbindelse med besvarelsen af Europa-Kommissionens spørgeskema om kønsubalancer i virksomhedsbestyrelser i EU. Det er kritisabelt, at der er forskelle på den danske og den engelske udgave af regeringens høringssvar, da det har givet anledning til tvivl om regeringens position. Udvalget noterer sig i den forbindelse, at ministeren over for Ligestillingsudvalget den 29. maj 2012 har givet tilsagn om at udarbejde en ny dansk oversættelse og har beklaget processen.</p>\r\n<p class=\"Tekst\">For at styrke Folketingets muligheder for at udarbejde substantielle høringssvar til Europa-Kommissionen er det af afgørende betydning, at fagudvalgene dels får rettidig information fra regeringen og dels får fuld klarhed, i tilfælde af at regeringen agter at inddrage Folketinget i forbindelse med udarbejdelsen af regeringens høringssvar. Det har ikke været tilfældet i denne sag, og det finder udvalget kritisabelt. Konsekvensen er bl.a., at Folketinget ikke kunne indfri besvarelsestidsfristen over for Europa-Kommissionen, hvilket alt andet lige svækker varetagelsen af danske interesser.</p>\r\n<p class=\"Tekst\">Udvalget opfordrer regeringen til at sørge for, at sådanne sager fremover undgås.</p>\r\n<p class=\"SIGN0\">P. u. v.</p>\r\n<p class=\"SIGN0\">EVA KJER HANSEN</p>\r\n<p class=\"SIGN0\">formand</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 50,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "14/06/2012"
        },
        {
            "displayName": "Accession",
            "displayValue": "20111SS00007"
        },
        {
            "displayName": "Entydig dokumentidentifikation",
            "displayValue": "AX014294"
        },
        {
            "displayName": "Dato for førstegangsindlæggelse",
            "displayValue": "14/06/2012"
        },
        {
            "displayName": "Dato for indlæggelse",
            "displayValue": "14/06/2012"
        },
        {
            "displayName": "Dokumenttype",
            "displayValue": "Selvstændig beretning"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "7"
        },
        {
            "displayName": "År for udstedelse",
            "displayValue": "2011"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}