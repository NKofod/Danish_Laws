{
    "id": 106358,
    "title": "1997 BSF 71   FORSLAG TIL FOLKETINGSBESLUTNING OM EN SAMLET INDSATS FOR BEDRE   INTEGRATION AF FLYGTNINGE OG INDVANDRERE ",
    "documentTypeId": "480",
    "isSagsforlobPeriodValid": false,
    "shortName": "1997/1 BSF 71",
    "documentHtml": "<div class=\"bjelke\">Oversigt (indholdsfortegnelse)</div><DIV CLASS=PARA ID=\"OVERSIGT\"> \r\n\r\n\r\n\r\n<P></P>  \r\n\r\n<P>Nr BSF 71 </P>  \r\n\r\n<P></P>  \r\n\r\n<P>Forslag til folketingsbeslutning om en samlet indsats for bedre  \r\n\r\n integration af flygtninge og indvandrere </P>  \r\n\r\n<P></P>  \r\n\r\n<P>Fremsat af Helge Adam Møller (KF) Bendt Bendtsen (KF) Frank Dahlgaard (KF)  \r\n\r\n Karen Højte Jensen (KF) Brian Mikkelsen (KF) Gitte Seeberg (KF) John Vinther  \r\n\r\n (KF) Birthe Rønn Hornbech (V) Inge Dahl-Sørensen (V) Bertel Haarder (V)  \r\n\r\n Erling Oxdam (V) Ulla Tørnæs (V) </P>  \r\n\r\n<P></P>  \r\n\r\n<P>den 19. november 1997 </P>  \r\n\r\n</DIV><div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n<P>Folketinget opfordrer regeringen til inden den 1. februar 1998 at  \r\n\r\n fremsætte de fornødne lovforslag og foretage de fornødne ændringer i  \r\n\r\n bekendtgørelser, cirkulærer og andre administrative forskrifter, således at  \r\n\r\n integrationen af flygtninge og indvandrere sker i overensstemmelse med  \r\n\r\n følgende principper og retningslinjer: </P>  \r\n\r\n<P> <I>1. Styrkelse af danskkundskaber</I>  </P>  \r\n\r\n<P>- Danskundervisning inden skolestart </P>  \r\n\r\n<P>- Højst 25 pct. fremmedsprogede elever i skoleklasserne </P>  \r\n\r\n<P>- Afskaffelse af gratis modersmålsundervisning </P>  \r\n\r\n<P>- Forældrebetalt ekstraundervisning, hvis børn udebliver fra  \r\n\r\n undervisningen </P>  \r\n\r\n<P>- Bedre samarbejde mellem daginstitution, skole og hjem </P>  \r\n\r\n<P>- Danskundervisning som betingelse for bistandshjælp </P>  \r\n\r\n<P> <I>2. Fra passiv forsørgelse til en plads på arbejdsmarkedet</I>  </P>  \r\n\r\n<P>- Hjælp til at få fritidsjob </P>  \r\n\r\n<P>- Forstærket indsats for at skaffe lære- og praktikpladser </P>  \r\n\r\n<P>- Tidligere aktivering </P>  \r\n\r\n<P>- Kvalificerende aktivering </P>  \r\n\r\n<P> <I>3. Øget kriminalpræventiv indsats og nye sanktionsmuligheder</I>  </P>  \r\n\r\n<P>- Mandsopdækning af unge kriminelle </P>  \r\n\r\n<P>- Samarbejde mellem politi, socialforvaltning og forældre </P>  \r\n\r\n<P>- En særlig samfundstjeneste for unge kriminelle mellem 12 og 17 år </P>  \r\n\r\n<P>- Ungdomskontrakter </P>  \r\n\r\n<P>- Forsøg med weekend-fængsel for unge 15-17-årige </P>  \r\n\r\n<P>- Fængselsbesøg </P>  \r\n\r\n<P>- Flere sikrede pladser i lukkede institutioner </P>  \r\n\r\n<P>- Skærpet kurs mod kriminelle udlændinge </P>  \r\n\r\n<P> <I>4. Bekæmpelse af ghettodannelser</I>  </P>  \r\n\r\n<P>- Fordeling i boligområderne </P>  \r\n\r\n<P>- Mulighed for begrænsning af antallet af udlændinge i den enkelte kommune  \r\n\r\n</P>  \r\n\r\n<P> <I>Bemærkninger til forslaget</I>  </P>  \r\n\r\n<P> <I>Almindelige bemærkninger</I>  </P>  \r\n\r\n<P>Når der i beslutningsforslaget nævnes indvandrere, menes udenlandske  \r\n\r\n statsborgere, der får lov til at opholde sig varigt i Danmark. I debatten  \r\n\r\n bliver ordet indvandrere oftest brugt om personer fra andre lande end Norden,  \r\n\r\n EU og Nordamerika. Man taler da om indvandrere fra 3. lande, som ikke kommer  \r\n\r\n som flygtninge. Denne gruppe omfatter først og fremmest de indvandrere, der  \r\n\r\n kom hertil i slutningen af 60'erne og starten af 70'erne fra Tyrkiet, det  \r\n\r\n tidligere Jugoslavien, Pakistan og Marokko samt deres pårørende og  \r\n\r\n efterkommere. </P>  \r\n\r\n<P>Forslagsstillerne understreger, at integrationsindsatsen først og fremmest  \r\n\r\n er den enkelte flygtnings/indvandrers ansvar. Men det danske samfund har også  \r\n\r\n forsømt at stille krav til disse personer. </P>  \r\n\r\n<P>Den hidtidige integration af flygtninge og indvandrere har ikke været god  \r\n\r\n nok. Alt for mange er blevet gjort til klienter i det danske sociale system  \r\n\r\n og henvist til passiv forsørgelse. Samtidig har der været en række sammenstød  \r\n\r\n mellem 2. eller 3. generationsindvandrere og politi og mellem indvandrere og  \r\n\r\n danskere indbyrdes. </P>  \r\n\r\n<P>Desværre har alt for mange kommuner også forsømt at benytte det bestående  \r\n\r\n regelsæt til at stille krav til kommunernes flygtninge og indvandrere. </P>  \r\n\r\n<P>Forslagsstillerne finder, at der i langt større omfang end hidtil skal  \r\n\r\n være krav og konsekvens i den måde, vi integrerer flygtninge og indvandrere  \r\n\r\n på i det danske samfund. Sigtet er, at de nyankomne får ret og pligt til at  \r\n\r\n finde en plads på arbejdsmarkedet og klare sig selv. </P>  \r\n\r\n<P>Samtidig skal de, der bryder samfundets spilleregler og begår vold eller  \r\n\r\n anden kriminalitet langt hurtigere end i øjeblikket mærke samfundets  \r\n\r\n sanktioner for at markere, at vil man som udlænding være en del af det danske  \r\n\r\n samfund, kræver det også, at man følger samfundets love. Specielt helt unge,  \r\n\r\n som er på vej ud i kriminalitet, skal mødes med egnede, mærkbare sanktioner,  \r\n\r\n som vil have en betydelig præventiv effekt over for den unge og derved stoppe  \r\n\r\n mange, inden de indleder en egentlig kriminel løbebane. </P>  \r\n\r\n<P>Problemerne skal - af hensyn både til resten af det danske samfund, men så  \r\n\r\n sandelig også for udlændingenes og de unges egen skyld - løses så hurtigt og  \r\n\r\n effektivt som muligt. Belært af de dårlige erfaringer indtil nu, er det af  \r\n\r\n yderste vigtighed, at der gøres en grundig og nytænkende indsats også i det  \r\n\r\n forebyggende arbejde. </P>  \r\n\r\n<P>Beslutningsforslagets fire indsatsområder skal ses i sammenhæng med  \r\n\r\n Venstres og Det Konservative Folkepartis beslutningsforslag nr. B 55 om en ny  \r\n\r\n udlændingepolitik. </P>  \r\n\r\n<P>Det overordnede udgangspunkt for en vellykket integration må være at  \r\n\r\n begrænse antallet af indvandrere og flygtninge i Danmark. Jo færre der skal  \r\n\r\n integreres, desto mere intensivt kan integrationsarbejdet gøres. </P>  \r\n\r\n<P>Venstres og Det Konservative Folkepartis beslutningsforslag om en ny  \r\n\r\n udlændingepolitik vil netop medføre, at betragteligt færre udlændinge får  \r\n\r\n fast ophold i Danmark. De ti hovedpunkter i forslaget er: </P>  \r\n\r\n<P>1. En forstærket humanitær profil med større indsats i flygtningenes  \r\n\r\n nærområder og sammenhæng mellem bistanden til flygtninge i Danmark og  \r\n\r\n nærområderne. </P>  \r\n\r\n<P>2. Midlertidig opholdstilladelse til flygtninge under de første 7 års  \r\n\r\n ophold i Danmark. </P>  \r\n\r\n<P>3. Løbende vurdering af grundlaget for flygtninges opholdstilladelse med  \r\n\r\n henblik på forlængelse eller inddragelse. </P>  \r\n\r\n<P>4. Ophævelse af retskravet på de facto-status. </P>  \r\n\r\n<P>5. Ophævelse af retskravet på familiesammenføring. Obligatorisk  \r\n\r\n forsørgelseskrav for indvandreres adgang til familiesammenføring. Asylsøgere,  \r\n\r\n der befinder sig i Danmark og ikke har eller ikke kan erhverve  \r\n\r\n opholdstilladelse, kan ikke opnå opholdsgrundlag ved at indgå ægteskab med  \r\n\r\n herboende. </P>  \r\n\r\n<P>6. Effektivisering af behandlingen af asylsager og udtagelse af flere  \r\n\r\n sager til behandling i åbenbart grundløs-proceduren samt en forstærket  \r\n\r\n indsats mod fupasylsøgere. </P>  \r\n\r\n<P>7. Integrationen af flygtninge overgår til kommunerne. </P>  \r\n\r\n<P>8. Obligatorisk danskundervisning for alle udlændinge som betingelse for  \r\n\r\n at opnå offentlige ydelser. Egenbetaling for bl.a. danskundervisning,  \r\n\r\n tolkebistand og modersmålsundervisning. </P>  \r\n\r\n<P>9. Skærpelse af kursen mod kriminelle udlændinge, herunder videre adgang  \r\n\r\n til udvisning. Personer, der er dømt for organiseret kriminalitet, skal  \r\n\r\n udvises for bestandigt. </P>  \r\n\r\n<P>10. Strengere straffe for menneskesmugling. </P>  \r\n\r\n<P> <I>Bemærkninger til forslagets enkelte punkter</I>  </P>  \r\n\r\n<P>Ad. 1 </P>  \r\n\r\n<P>Belært af de dårlige erfaringer med kriminelle 2. og 3.  \r\n\r\n generationsindvandrere mener forslagsstillerne, at samfundet skylder de  \r\n\r\n fremtidige efterkommere af indvandrere og resten af det danske samfund at  \r\n\r\n gøre en forebyggende indsats nu. Samfundet vil ikke acceptere, at unge  \r\n\r\n indvandrere i denne og næste generation tabes på gulvet. Man skal ved denne  \r\n\r\n forebyggelsesindsats tage højde for, at 2. og 3. generationsindvandrernes  \r\n\r\n efterkommere i et vist omfang vil have lettere ved at tilpasse sig det danske  \r\n\r\n samfund, da de formentlig i større omfang vil være opdraget efter danske  \r\n\r\n normer. Indsatsen skal starte allerede i børnehavealderen. </P>  \r\n\r\n<P> <I>Danskundervisning inden skolestart</I>  </P>  \r\n\r\n<P>Samfundet må ikke svigte børn, som er blevet svigtet af deres forældre.  \r\n\r\n</P>  \r\n\r\n<P>Det er forslagsstillernes målsætning, at børn af flygtninge og indvandrere  \r\n\r\n skal kunne dansk inden skolestart. </P>  \r\n\r\n<P>Forslagsstillerne anser det for utrolig vigtigt, at fremmedsprogede børn  \r\n\r\n så hurtigt som muligt lærer dansk og kommer i kontakt med det danske samfund.  \r\n\r\n Som situationen er nu, møder børnene ofte først det danske samfund, når de  \r\n\r\n starter i skole. Det er for sent, for da har de ikke den sproglige ballast,  \r\n\r\n der skal til for at få det optimale ud af undervisningen. Børnene skal have  \r\n\r\n en mulighed for at komme i institution ikke kun for at lære det danske sprog  \r\n\r\n ordentligt, men også for at deltage i et socialt liv med kammerater og  \r\n\r\n pædagoger i et dansk miljø. </P>  \r\n\r\n<P>Derfor mener forslagsstillerne, at kommunerne skal have ret til at pålægge  \r\n\r\n forældre at sende deres børn i dansk børnehave eller pålægge dem anden egnet  \r\n\r\n undervisning, så de lærer dansk, hvis de endnu ikke har lært sproget.  \r\n\r\n Eventuel optagelse i børnehave skal ske efter de almindelige betalings- og  \r\n\r\n optagelsesregler. </P>  \r\n\r\n<P>Det vil gå ud over uskyldige børn, at de møder op i første klasse uden at  \r\n\r\n kunne et ord dansk. Så har forældrene allerede skabt nogle sociale tabere,  \r\n\r\n som vil få problemer med at tilpasse sig det danske samfund. </P>  \r\n\r\n<P>I dag har kommunerne mulighed for at etablere danskundervisning for  \r\n\r\n fremmedsprogede børn, inden de starter i skole. Kommunerne bliver kompenseret  \r\n\r\n for udgifterne hertil. Forslagsstillerne mener, at kommunerne skal have pligt  \r\n\r\n til at tilbyde og børnene pligt til at modtage denne danskundervisning, hvor  \r\n\r\n der er behov. Herved sikres det, at børnene bliver i stand til at modtage  \r\n\r\n undervisningen i den danske folkeskole og dygtiggøre sig på lige fod med  \r\n\r\n børnene med dansk baggrund. </P>  \r\n\r\n<P> <I>Højst 25 pct. fremmedsprogede elever i klasserne</I>  </P>  \r\n\r\n<P>Kommunerne skal have mulighed for at fordele fremmedsprogede elever på  \r\n\r\n skolerne, således at der som hovedregel højst er 25 pct. fremmedsprogede  \r\n\r\n elever i en klasse. Det vil betyde, at der normalt ikke vil være mere end 4-5  \r\n\r\n fremmedsprogede børn pr. klasse. </P>  \r\n\r\n<P> <I>Afskaffelse af gratis modersmålsundervisning</I>  </P>  \r\n\r\n<P>Kommunerne skal ikke være forpligtet til at undervise fremmedsprogede børn  \r\n\r\n i deres eget sprog i folkeskolen. Disse børn skal først og fremmest lære  \r\n\r\n dansk. Det bør ikke være kommunernes opgave at sørge for, at fremmedsprogede  \r\n\r\n børn undervises i engelsk, serbisk, arabisk, hindu, eller hvad der er deres  \r\n\r\n hjemlands sprog. Det bør være forældrenes ansvar. </P>  \r\n\r\n<P>I den danske folkeskole skal de lære at tale og skrive dansk, således at  \r\n\r\n de bedst muligt kan begå sig i det danske samfund. </P>  \r\n\r\n<P>Udlændinge skal ikke behandles anderledes, end danskere selv ville finde  \r\n\r\n det rimeligt at blive behandlet, hvis vi skulle bo i et andet land. En dansk  \r\n\r\n familie, der tager ophold i USA, Mellemøsten eller et tredje sted, ville  \r\n\r\n aldrig forvente, at deres børn skulle modtage undervisning i dansk betalt af  \r\n\r\n skatteborgerne i dette land. </P>  \r\n\r\n<P> <I>Forældrebetalt ekstraundervisning, hvis børn udebliver fra  \r\n\r\n undervisning</I>  </P>  \r\n\r\n<P>Det er et stort problem, at mange indvandrerfamilier lader børnene rejse  \r\n\r\n til udlandet uden for ferieperioderne. Det er en utrolig dårlig start på et  \r\n\r\n nyt skoleår at være bagud, især for de børn, der i forvejen er bogligt  \r\n\r\n dårligt funderet. Denne distance til de øvrige elever kan føre til, at  \r\n\r\n indvandrerbørnene opgiver at &#187;hænge på&#171; og derfor får et  \r\n\r\n problemfyldt skoleforløb. Forældrene skal kunne pålægges at betale for  \r\n\r\n ekstraundervisning til disse børn, så de kommer på højde med deres  \r\n\r\n skolekammerater. Dette skal også gælde forældre til danske børn. </P>  \r\n\r\n<P>For at børnene skal få det fulde udbytte af undervisningen og ikke blive  \r\n\r\n diskrimineret og mobbet af deres kammerater, anser forslagsstillerne det også  \r\n\r\n for vigtigt, at de ikke fritages for idræt, svømning, lejrture og/eller  \r\n\r\n ekskursioner alene på grund af deres udenlandske herkomst. </P>  \r\n\r\n<P>Samfundet må ikke svigte børn, som er blevet svigtet af deres forældre.  \r\n\r\n</P>  \r\n\r\n<P> <I>Bedre samarbejde mellem daginstitution, skole og hjem</I>  </P>  \r\n\r\n<P>Personalet i daginstitutionerne efterlyser et bedre samarbejde mellem  \r\n\r\n institution og skole vedrørende de fremmedsprogede børn. Det har vist sig, at  \r\n\r\n skolernes og daginstitutionernes politik og praksis i forhold til børnenes  \r\n\r\n kultur, sprog og integration er meget forskellig. Kommunerne bør opfordres  \r\n\r\n til, at dette samarbejde forbedres, så der bliver kontinuitet i børnenes  \r\n\r\n udviklingsforløb og det undgås at udsætte dem for unødige konflikter, der kan  \r\n\r\n bremse den nødvendige integration. </P>  \r\n\r\n<P>Forslagsstillerne efterlyser også en styrkelse af samarbejdet mellem skole  \r\n\r\n og hjem ved f.eks., at tosprogede lærere gør en særlig indsats for at  \r\n\r\n engagere flygtninge- og indvandrerforældre i deres børns skolegang. </P>  \r\n\r\n<P> <I>Danskundervisning som betingelse for bistandshjælp</I>  </P>  \r\n\r\n<P>Forslagsstillerne mener, at der skal stilles krav om, at alle flygtninge  \r\n\r\n og indvandrere, der ikke kan tale dansk, aktivt følger danskundervisning som  \r\n\r\n betingelse for at modtage bistandshjælp. Med respekt for internationale  \r\n\r\n konventioner m.v. ønsker forslagsstillerne at rejse en debat om offentlige  \r\n\r\n ydelser til udlændinge, herunder hel eller delvis egenbetaling. </P>  \r\n\r\n<P>Det foreslås, at alle flygtninge og indvandrere skal følge  \r\n\r\n danskundervisning for overhovedet at få del i det danske velfærdssamfund, og  \r\n\r\n at de helt eller delvis bør betale for danskundervisning og tolkebistand. Alt  \r\n\r\n for mange af de nævnte personer kan ikke dansk efter længere tids ophold her,  \r\n\r\n og en form for egenbetaling vil virke som en tilskyndelse til at få mest  \r\n\r\n muligt ud af undervisningen og derved lære dansk hurtigst muligt. </P>  \r\n\r\n<P>Ad 2 </P>  \r\n\r\n<P>Når unge flygtninge og indvandrere ofte er involveret i kriminalitet, er  \r\n\r\n tiden inde til at gøre noget. Adskillige eksperter mener, at det er de unges  \r\n\r\n frustrationer over at blive forskelsbehandlet gennem hele deres liv, der er  \r\n\r\n med til at give dem indtryk af ikke at kunne bruges i det danske samfund.  \r\n\r\n Dette kombineret med for meget fritid, ingen faste holdepunkter og deraf  \r\n\r\n følgende kedsomhed er med til at skabe grobund for de unges kriminalitet.  \r\n\r\n Forslagsstillerne ønsker at imødekomme de unge med følgende forslag: </P>  \r\n\r\n<P> <I>Hjælp til at få fritidsjob</I>  </P>  \r\n\r\n<P>Det er vigtigt for integrationen, at unge flygtninge og indvandrere kan få  \r\n\r\n fritidsjob på lige fod med danskerne. </P>  \r\n\r\n<P>Mange unge i Danmark bruger en del af deres tid efter skole/uddannelse på  \r\n\r\n et fritidsjob. Men de unge flygtninges/indvandreres problemer med at  \r\n\r\n konkurrere med andre unge gør, at de i stort omfang ikke får disse job. En  \r\n\r\n ide til at få løst dette problem kunne være, at SSP-konsulenter eller andre,  \r\n\r\n som kender den unge, er med til at hjælpe den pågældende gennem nåleøjet til  \r\n\r\n et job, f.eks. ved at formidle kontakt til en arbejdsgiver, ved at gå med til  \r\n\r\n ansættelsessamtale, ved at stå inde for den pågældende og ved råd og  \r\n\r\n vejledning. </P>  \r\n\r\n<P> <I>Forstærket indsats for at skaffe lære- og praktikpladser</I>  </P>  \r\n\r\n<P>Det er forslagsstillernes målsætning, at unge flygtninge og indvandrere  \r\n\r\n skal have mulighed for at kvalificere sig til at deltage på lige fod med unge  \r\n\r\n danske i konkurrencen om lære- og praktikpladser. </P>  \r\n\r\n<P>Når unge flygtninge og indvandrere, som er gode til dansk, og som i øvrigt  \r\n\r\n har skolekundskaber på linje med deres danske kammerater, har svært ved at få  \r\n\r\n lære- eller praktikpladser, hænger det ofte sammen med barrierer og fordomme  \r\n\r\n hos os danskere. Disse bør nedbrydes. </P>  \r\n\r\n<P>Det har i øvrigt ofte vist sig, at når en virksomhed har taget den første  \r\n\r\n ikke-danske medarbejder ind og det er forløbet positivt, så er &#187;isen  \r\n\r\n brudt&#171;, og man tager gerne flere ind. Der er altså behov for en  \r\n\r\n &#187;isbrydning&#171; på dette område. </P>  \r\n\r\n<P>Ret og pligt i udlændingepolitikken betyder også, at den modvilje, der  \r\n\r\n møder flygtninge og indvandrere på det danske arbejdsmarked, skal bekæmpes.  \r\n\r\n Statens arbejdspladser skal leve op til deres ansvar. Men det er helt  \r\n\r\n afgørende, at også private virksomheder og kommunerne udviser engagement og  \r\n\r\n åbenhed over for mennesker med anderledes baggrund. </P>  \r\n\r\n<P>Forslagsstillerne foreslår, at problemet angribes samtidigt fra fire  \r\n\r\n sider: </P>  \r\n\r\n<P>Unge flygtninge og indvandrere har selv en forpligtelse til at gøre en  \r\n\r\n aktiv indsats for at skaffe sig en læreplads. De skal vide, at uden  \r\n\r\n ordentlige danskkundskaber og kendskab til dansk (arbejdsplads-) kultur, skal  \r\n\r\n de ikke forvente at stå på lige fod med deres danske kammerater i kampen om  \r\n\r\n en læreplads. </P>  \r\n\r\n<P>Erhvervsskolernes indsats for fremskaffelse af praktik- og lærepladser  \r\n\r\n skal styrkes. Det skal ske ved, at skolerne får tilstrækkelige ressourcer,  \r\n\r\n således at den eller de ansvarlige lærere på området får mere tid til  \r\n\r\n opgaven. Disse lærere skal som en vigtig del af deres arbejde kontakte og  \r\n\r\n bearbejde virksomheder og arbejdspladser i lokalområdet med henblik på at få  \r\n\r\n disse til at tage en eller flere etniske elever i praktik. </P>  \r\n\r\n<P>Arbejdsgiver- og erhvervsorganisationerne har efter forslagsstillernes  \r\n\r\n opfattelse en samfundsmæssig forpligtelse til at opfordre deres medlemmer til  \r\n\r\n at tage flygtninge og indvandrere ind i praktik eller job på lige fod med  \r\n\r\n unge danskere - forudsat naturligvis, at disse kan det danske sprog og i  \r\n\r\n øvrigt har de faglige kvalifikationer i orden. Af hensyn til integrationen er  \r\n\r\n det ønskeligt, at de unge ikke bare får lærepladser og arbejde hos deres egne  \r\n\r\n forældre eller etnisk ligestillede, men på danskdominerede arbejdspladser.  \r\n\r\n</P>  \r\n\r\n<P>Fra statens side skal der iværksættes en kampagne for at skaffe unge  \r\n\r\n kvalificerede flygtninge og indvandrere lærepladser og arbejde. </P>  \r\n\r\n<P>Forslagsstillerne tager derimod afstand fra forslag om positiv  \r\n\r\n særbehandling i form af f.eks. særlige tilskud til arbejdsgivere, som tager  \r\n\r\n flygtninge eller indvandrere ind. Det er et forkert signal og kan i øvrigt  \r\n\r\n give negative reaktioner i den danske befolkning. </P>  \r\n\r\n<P> <I>Tidligere aktivering</I>  </P>  \r\n\r\n<P>For unge mellem 18 og 30 år, som hverken går i skole eller er under anden  \r\n\r\n uddannelse, gælder der regler om, at de skal aktiveres senest efter en  \r\n\r\n sammenhængende periode med 13 ugers kontanthjælp. I de unge indvandreres  \r\n\r\n tilfælde har det i stort omfang vist sig, at det er alt for lang tid at gå  \r\n\r\n uden at have noget at tage sig til. Kedsomheden breder sig, og spænding søges  \r\n\r\n evt. i kriminalitet. Det gælder også for unge med dansk baggrund. Derfor bør  \r\n\r\n der for begge grupper ske en aktivering fra første dag. </P>  \r\n\r\n<P> <I>Kvalificerende aktivering</I>  </P>  \r\n\r\n<P>Unge flygtninge og indvandrere skal ikke bare aktiveres for aktiveringens  \r\n\r\n skyld, men med henblik på reelt at kvalificere sig til at kunne konkurrere om  \r\n\r\n jobbene med unge med dansk baggrund. For mange af de unge flygtninge og  \r\n\r\n indvandrere kunne dele af aktiveringen bestå i praktisk indlæring i danske  \r\n\r\n normer, arbejdsmoral, ansvarsfølelse osv., så de havde de nødvendige  \r\n\r\n forudsætninger for at varetage og beholde et job. </P>  \r\n\r\n<P>Forslagsstillerne lægger vægt på, at hver enkelt ung skal have udarbejdet  \r\n\r\n sin egen handlingsplan. </P>  \r\n\r\n<P>Ad 3 </P>  \r\n\r\n<P>Forslagsstillerne har nye forslag til, hvordan unge indvandrere og andre  \r\n\r\n unge, som er på vej ud ad et kriminelt sidespor, eller som allerede er  \r\n\r\n garvede kriminelle, skal stoppes. Men en aktiv og styrket politiindsats er  \r\n\r\n også afgørende for et godt resultat. </P>  \r\n\r\n<P> <I>Mandsopdækning af unge kriminelle</I>  </P>  \r\n\r\n<P>I Odense har politiet haft gode erfaringer med simpelt hen at mandsopdække  \r\n\r\n de unge kriminelle indvandrere, som er gengangere hos politiet. Politiet ved,  \r\n\r\n hvor de opholder sig, hvem de er, og ikke mindst, hvad de kan finde på, hvis  \r\n\r\n der ikke holdes øje med dem. Det kræver nogle ekstra betjente, men der spares  \r\n\r\n så til gengæld anholdelser, rapportskrivning osv. Forslagsstillerne mener, at  \r\n\r\n man i andre områder med mange unge indvandrere skulle tage ideen op. En  \r\n\r\n sidegevinst ved ordningen er, at de unge får en helt anden respekt for  \r\n\r\n politiet, når de kan være sammen med betjentene uden konflikter og uden at  \r\n\r\n være fjender. </P>  \r\n\r\n<P> <I>Samarbejde mellem politi, socialforvaltning og forældre</I>  </P>  \r\n\r\n<P>I mange tilfælde er forældre uvidende om, hvad deres børn (drenge)  \r\n\r\n foretager sig, når de ikke er hjemme, og de har heller ikke kendskab til  \r\n\r\n deres eventuelle kriminalitet. Derfor er det nødvendigt, at forældrene  \r\n\r\n inddrages i løsningen af problemerne. </P>  \r\n\r\n<P>Det skal være sådan, at politiet og en medarbejder fra socialforvaltningen  \r\n\r\n skal tage en samtale med forældrene allerede første gang, en ung indvandrer  \r\n\r\n eller dansker bliver taget i at begå kriminalitet. Så får forældrene en  \r\n\r\n chance for at rette op på situationen, og kommunen kan i samarbejde med  \r\n\r\n politi og forældre lægge planer for og lave aftaler med den unge, som  \r\n\r\n forældrene så kan støtte gennem forløbet. </P>  \r\n\r\n<P>Det er først og fremmest forældrenes ansvar, hvad deres børn laver. Det  \r\n\r\n ansvar skal forældrene holdes fast på. </P>  \r\n\r\n<P> <I>En særlig &#187;samfundstjeneste&#171; for unge kriminelle mellem 12  \r\n\r\n og 17 år</I>  </P>  \r\n\r\n<P>Som for unge kriminelle med dansk baggrund gælder det også for de unge  \r\n\r\n indvandrere, at de ofte kun har hån tilovers for det danske retssystem, som  \r\n\r\n den ene gang efter den anden via tiltalefrafald og betingede domme bærer over  \r\n\r\n med deres kriminalitet. Forslagsstillerne mener, at de mange tiltalefrafald  \r\n\r\n og betingede domme for 15-17-årige samt de manglende reaktioner over for de  \r\n\r\n unge 12-14-årige (under den kriminelle lavalder) bør afløses af reaktioner,  \r\n\r\n som den enkelte unge virkelig føler som en &#187;straf&#171;. En egnet  \r\n\r\n sanktion for den unge lovovertræder kunne være, at vedkommende et antal  \r\n\r\n aftener eller weekender får pålagt at skulle udføre praktisk arbejde i  \r\n\r\n lokalområdet. En sådan sanktion påvirker ikke skole eller uddannelse, men  \r\n\r\n alene fritiden. </P>  \r\n\r\n<P>Det skal understreges, at forslagsstillerne ikke ønsker at sænke den  \r\n\r\n kriminelle lavalder. Frihedsberøvelse og andre foranstaltninger for unge  \r\n\r\n under 15 år må ske med hjemmel i det socialretlige regelsæt. </P>  \r\n\r\n<P> <I>Ungdomskontrakter</I>  </P>  \r\n\r\n<P>En anden mærkbar reaktion over for den unge indvandrers eller danskers  \r\n\r\n kriminalitet er indgåelse af ungdomskontrakt. Kontrakten skal forpligte den  \r\n\r\n enkelte til at holde sig fra kriminalitet i en aftalt periode, samtidig med  \r\n\r\n at den unge skal deltage i nogle udvalgte fritidsaktiviteter. Der skal  \r\n\r\n løbende være et tilsyn med vedkommende i form af samtaler med og/eller  \r\n\r\n tilbagemeldinger til den kommunale socialforvaltning. </P>  \r\n\r\n<P>Normalt vil det være en god løsning, at den unge, der har begået  \r\n\r\n kriminalitet, først deltager i samfundstjeneste (som omtalt under forrige  \r\n\r\n punkt) og dernæst fortsætter med en ungdomskontrakt. </P>  \r\n\r\n<P> <I>Forsøg med weekend-fængsel for unge 15-17-årige</I>  </P>  \r\n\r\n<P>Alt for mange unge 15-17-årige, som begår kriminalitet, modtager ikke en  \r\n\r\n egentlig straf, der kan mærkes, men slipper i stedet gang på gang med et  \r\n\r\n tiltalefrafald eller en betinget dom. Gentagne tiltalefrafald og betingede  \r\n\r\n domme er ofte et forkert signal at sende til den unge, som groft har  \r\n\r\n overtrådt samfundets regler. </P>  \r\n\r\n<P>Forslagsstillerne ønsker derfor som en forsøgsordnig at indføre  \r\n\r\n weekend-fængsel som en selvstændig sanktionsform. Dette indebærer, at den  \r\n\r\n dømte alene skal møde til afsoning i et vist antal weekender. </P>  \r\n\r\n<P>Denne sanktion åbner væsentlige fordele i forhold til almindelig  \r\n\r\n frihedsstraf, idet denne afsoningsform ikke hindrer den unge i at fortsætte  \r\n\r\n hidtidig beskæftigelse eller uddannelse og kun i begrænset omfang påvirker  \r\n\r\n den dømtes forbindelse med familie m.v. </P>  \r\n\r\n<P>Tanken er, at ophold i weekend-fængsel skal ske i det lokale arresthus, og  \r\n\r\n det skal sikres, at den unge ikke kommer i kontakt med voksne kriminelle.  \r\n\r\n</P>  \r\n\r\n<P>Sanktionsformen tænkes anvendt over for unge kriminelle, der har gjort sig  \r\n\r\n skyldige i f.eks. hærværk, biltyverier eller mindre alvorlig vold, og hvor  \r\n\r\n der er behov for en følelig og gavnlig reaktion i form af nogle få eller  \r\n\r\n flere weekend-ophold i et arresthus. </P>  \r\n\r\n<P>Sanktionsformen må påregnes at have en betydelig præventiv effekt over for  \r\n\r\n unge, der er i risiko for at fortsætte en kriminel løbebane. Den skal ses som  \r\n\r\n et supplement til de ovenfor nævnte sanktioner samt til tiltalefrafald og  \r\n\r\n betingede domme. </P>  \r\n\r\n<P> <I>Fængselsbesøg</I>  </P>  \r\n\r\n<P>Et besøg i et fængsel eller arresthus burde være obligatorisk for alle  \r\n\r\n kriminalitetstruede unge. Alene de fysiske rammer ville virke skræmmende og  \r\n\r\n have en præventiv effekt med hensyn til at kaste sig ud i kriminalitet.  \r\n\r\n Besøget ville tjene til &#187;skræk og advarsel&#171;. Kunne besøget  \r\n\r\n kombineres med et møde med en &#187;egnet&#171; indsat, ville det have en  \r\n\r\n endnu større effekt. </P>  \r\n\r\n<P> <I>Flere sikrede pladser i lukkede institutioner</I>  </P>  \r\n\r\n<P>Forslagsstillerne har i oplægget til finansloven for 1998, &#187;Fornyelse  \r\n\r\n &#187;98&#171;, afsat en pulje på ekstra l5 mio. kr. oven i den pulje, som  \r\n\r\n regeringen har afsat i forbindelse med voldspakken til udvidelse af sikrede  \r\n\r\n pladser i lukkede institutioner for unge kriminelle. Regeringen har i  \r\n\r\n forbindelse med voldspakken afsat midler til et 3-årigt forsøg med 10 pladser  \r\n\r\n til særligt behandlingskrævende unge. Pladserne rækker ikke, og mange  \r\n\r\n kommuner må i dagligdagen give op over for bl.a. unge 2.  \r\n\r\n generationsindvandrere, også under 15 år, som bl.a. er indblandet i særdeles  \r\n\r\n hård voldskriminalitet. </P>  \r\n\r\n<P>Der er brug for flere sikre pladser til disse unge, som har behov for en  \r\n\r\n massiv og længerevarende behandling og megen voksenkontakt. Forslagsstillerne  \r\n\r\n ønsker også at drøfte brug af midler fra satspuljen til dette vigtige område.  \r\n\r\n</P>  \r\n\r\n<P> <I>Skærpet kurs mod kriminelle udlændinge</I>  </P>  \r\n\r\n<P>Forslagsstillerne ønsker en konsekvent politik over for kriminelle  \r\n\r\n udlændinge. Reglerne for udvisning af udlændinge med opholdstilladelse, der  \r\n\r\n har begået kriminalitet, skal strammes kraftigt op. Bl.a. skal dom for  \r\n\r\n organiseret kriminalitet, grove berigelsesforbrydelser og personfarlig  \r\n\r\n kriminalitet som sædelighedsforbrydelser, grov vold, røveri og  \r\n\r\n narkotikakriminalitet altid medføre udvisning for bestandigt, dog med respekt  \r\n\r\n for internationale konventioner, som Danmark på dette område har tiltrådt.  \r\n\r\n</P>  \r\n\r\n<P>Ad 4 </P>  \r\n\r\n<P> <I>Fordeling i boligområderne</I>  </P>  \r\n\r\n<P>Forslagsstillerne er imod ghettodannelser. Det er utilfredsstillende, at  \r\n\r\n socialt dårligt stillede danskere eller udlændinge i de store byer klumper  \r\n\r\n sig sammen i et omfang, så almindelige danske familier flytter. Dette  \r\n\r\n forhindrer en effektiv integration. </P>  \r\n\r\n<P>Forslagsstillerne anser det for nødvendigt, at kommunerne får en ret til  \r\n\r\n at sprede flygtningene og indvandrerne boligmæssigt. Kommunerne skal med  \r\n\r\n loven i hånden kunne nægte en familie adgang til en lejlighed i en boligblok,  \r\n\r\n hvis der i forvejen bor et stort antal udlændinge i området. Kommunerne skal  \r\n\r\n have mulighed for at forebygge ghettoproblemerne, så man undgår, at  \r\n\r\n flygtningene og indvandrerne isolerer sig i etniske minisamfund, hvor de  \r\n\r\n næsten kan fortsætte med at leve som i deres hjemland uden at blive  \r\n\r\n integreret i det danske samfund. </P>  \r\n\r\n<P> <I>Mulighed for begrænsning af antallet af flygtninge og asylansøgere i  \r\n\r\n den enkelte kommune</I>  </P>  \r\n\r\n<P>For mange kommuner er det store antal flygtninge og indvandrere allerede  \r\n\r\n en voldsom byrde, der kræver store ressourcer. Kommuner med store  \r\n\r\n koncentrationer af flygtninge og indvandrere kan ikke foretage en fornuftig  \r\n\r\n og rationel planlægning, når de ikke ved, hvor mange udlændinge der kommer  \r\n\r\n til. Derfor ønsker forslagsstillerne at rejse en debat om at skabe mulighed  \r\n\r\n for, at de kommuner, der allerede har en stor koncentration af flygtninge og  \r\n\r\n indvandrere (f.eks. på over 8 pct.) i forhold til det samlede befolkningstal,  \r\n\r\n bør have mulighed for at indføre et fuldstændigt stop for yderligere  \r\n\r\n placering af flygtninge og indvandrere i det pågældende lokalområde. </P>  \r\n\r\n<P> <I>Skriftlig fremsættelse</I>  </P>  \r\n\r\n<P> <B>Helge Adam Møller</B> (KF): </P>  \r\n\r\n<P>Som ordfører for forslagsstillerne tillader jeg mig herved at fremsætte:  \r\n\r\n</P>  \r\n\r\n<P> <I>Forslag til folketingsbeslutning om en samlet indsats for bedre  \r\n\r\n integration af flygtninge og indvandrere.</I>  </P>  \r\n\r\n<P>(Beslutningsforslag nr. B 71). </P>  \r\n\r\n<P>Jeg henviser i øvrigt til de bemærkninger, der ledsager  \r\n\r\n beslutningsforslaget, og anbefaler det til Tingets velvillige behandling.  \r\n\r\n</P>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Folketinget",
    "isReprint": false,
    "geografiskDaekningId": 0,
    "retsinfoKlassifikationId": 60,
    "caseHistoryReferenceGroup": [
        {
            "heading": "Sagsforløb",
            "references": []
        }
    ],
    "metadata": [
        {
            "displayName": "Offentliggørelsesdato",
            "displayValue": "19/11/1997"
        },
        {
            "displayName": "Accession",
            "displayValue": "19971BA00071"
        },
        {
            "displayName": "Entydig dokumentidentifikation",
            "displayValue": "CL008096"
        },
        {
            "displayName": "Dato for førstegangsindlæggelse",
            "displayValue": "19/11/1997"
        },
        {
            "displayName": "Dato for indlæggelse",
            "displayValue": "19/11/1997"
        },
        {
            "displayName": "Dokumenttype",
            "displayValue": "Beslutningsforslag som fremsat"
        },
        {
            "displayName": "Dokumentets rangering",
            "displayValue": "A "
        },
        {
            "displayName": "Forskriftens nummer",
            "displayValue": "71"
        },
        {
            "displayName": "År for udstedelse",
            "displayValue": "1997"
        },
        {
            "displayName": "Folketingssamling",
            "displayValue": "1"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}