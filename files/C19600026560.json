{
    "id": 63924,
    "title": "Vejledning til gennemførelse af den mellem Danmark og Nederlandene den 20. februar 1957 afsluttede overenskomst til undgåelse af dobbeltbeskatning og fastsættelse af regler om gensidig administrativ bistand vedrørende skatter af indkomst og    formue. ",
    "documentTypeId": "180",
    "isSagsforlobPeriodValid": false,
    "shortName": "VEJ nr 265 af 21/12/1960",
    "documentHtml": "<div class=\"bjelke\">Den fulde tekst</div><DIV CLASS=PARA ID=\"INDHOLD\"> \r\n\r\n\r\n\r\n<H1 CLASS=TITLE ALIGN=CENTER>Vejledning til gennemførelse af den mellem  \r\n\r\n Danmark og Nederlandene den 20. februar 1957 afsluttede overenskomst til  \r\n\r\n undgåelse af dobbeltbeskatning og fastsættelse af regler om gensidig  \r\n\r\n administrativ bistand vedrørende skatter af indkomst og formue. </H1>  \r\n\r\n<P></P>  \r\n\r\n<BR>  \r\n\r\n<P>I. Overenskomstens ikrafttrædelse, dens område og almindelige principper.  \r\n\r\n</P>  \r\n\r\n<P>Ved den mellem Danmark og Nederlandene den 20. februar 1957 afsluttede  \r\n\r\n overenskomst til undgåelse af dobbeltbeskatning og fastsættelse af regler om  \r\n\r\n gensidig administrativ bistand vedrørende skatter af indkomst og formue, jfr.  \r\n\r\n udenrigsministeriets bekendtgørelse nr. 9 (Lovtidende C.) af 21. februar 1958  \r\n\r\n og finansministeriets meddelelse af 30. oktober 1959, er der fastsat en række  \r\n\r\n bestemmelser, der kan medføre afvigelser fra skattelovgivningens almindelige  \r\n\r\n regler med hensyn til indkomst- og formuebeskatningen. </P>  \r\n\r\n<P>Overenskomsten kommer for Danmarks vedkommende første gang til anvendelse  \r\n\r\n på skatteansættelserne for skatteåret 1955-56, jfr. artikel 32, § 2. </P>  \r\n\r\n<P>Overenskomsten finder uanset statsborgerforhold anvendelse på alle  \r\n\r\n skattepligtige, der er bosat eller hjemmehørende enten i Danmark eller i  \r\n\r\n Nederlandene, jfr. artikel 2, § 1c). Det er således en forudsætning for  \r\n\r\n overenskomstens anvendelse, at den pågældende person eller det pågældende  \r\n\r\n selskab opfylder betingelserne for fuld skattepligt i mindst et af de to  \r\n\r\n lande. </P>  \r\n\r\n<P>For Danmarks vedkommende omfatter overenskomsten (jfr. artikel 1, § 2)  \r\n\r\n indkomst- og formueskatter til staten og kommunal indkomstskat (herunder  \r\n\r\n kirkeskat). For så vidt angår skatteåret 1955-56 finder overenskomsten også  \r\n\r\n anvendelse på tillægsindkomstskatten til staten, værneskatten og den  \r\n\r\n fælleskommunale indkomst- og formueskat, jfr. slutprotokollen ad artikel 1.  \r\n\r\n</P>  \r\n\r\n<P>I henhold til artikel 1, § 3 finder overenskomsten endvidere anvendelse på  \r\n\r\n alle andre skatter af væsentlig samme art, som efter overenskomstens  \r\n\r\n underskrivelse måtte blive pålagt i en af staterne. Overenskomsten finder  \r\n\r\n herefter anvendelse på folkepensionsbidraget, sømandsskatten og den særlige  \r\n\r\n indkomstskat. </P>  \r\n\r\n<P>Der er til overenskomsten knyttet en særlig slutprotokol, der på enkelte  \r\n\r\n punkter uddyber og supplerer indholdet af de i selve overenskomsten optagne  \r\n\r\n bestemmelser, men alle definitioner er medtaget i selve overenskomstens  \r\n\r\n tekst, jfr. artikel 2. </P>  \r\n\r\n<P>Af definitionerne fremhæves, at udtrykket &quot;selskab&quot; betyder et  \r\n\r\n selskab, en forening eller anden sammenslutning (f.eks. et kommanditselskab),  \r\n\r\n der efter lovgivningen er skattepligtig som sådan. </P>  \r\n\r\n<P>Udtrykket &quot;statsborger&quot; betyder for Danmarks vedkommende alle  \r\n\r\n danske statsborgere og alle selskaber, hvis virksomhed ledes eller  \r\n\r\n kontrolleres i et dansk statsområde, som omfattes af overenskomsten. </P>  \r\n\r\n<P>Ved udtrykket &quot;kompetent myndighed&quot; forstås for begge staters  \r\n\r\n vedkommende finansministeren eller hans befuldmægtigede stedfortræder i  \r\n\r\n vedkommende stat. </P>  \r\n\r\n<P>Overenskomsten gælder ikke for Færøerne og Grønland, men kan med de  \r\n\r\n ændringer, der anses for nødvendige af begge stater, ved noteveksling udvides  \r\n\r\n til at gælde for disse områder, såfremt der her opkræves skatter af væsentlig  \r\n\r\n samme karakter som dem, der omfattes af overenskomsten, jfr. artikel 30. </P>  \r\n\r\n<P>For Nederlandenes vedkommende omfatter overenskomsten kun den del af  \r\n\r\n Kongeriget Nederlandene, som er beliggende i Europa, men overenskomsten kan i  \r\n\r\n medfør af artikel 30 udvides til at gælde for hvilken som helst del af  \r\n\r\n Kongeriget Nederlandene udenfor Europa. </P>  \r\n\r\n<P>Overenskomsten går ud fra det synspunkt, at dobbeltbeskatning foreligger,  \r\n\r\n når en skattepligtig beskattes i begge lande af indkomst eller formue  \r\n\r\n vedrørende samme kilde suppleret med en særlig regel om afgangsførelse af  \r\n\r\n skatter i tilfælde af flytning mellem de to stater, jfr. slutprotokollen ad  \r\n\r\n artikel 3. </P>  \r\n\r\n<P>De i overenskomsten indeholdte regler falder i 3 hovedgrupper: </P>  \r\n\r\n<UL CLASS=PLAIN-LIST>  \r\n\r\n<LI>1) Regler om undgåelse af dobbeltbeskatning, </LI>  \r\n\r\n<LI>2) regler, der skal tilsikre ensartet skattemæssig behandling af  \r\n\r\n skatteyderne i de to lande, og </LI>  \r\n\r\n<LI>3) regler om udveksling af oplysninger og om gensidig bistand med hensyn  \r\n\r\n til opkrævning af skatter m.v. </LI>  \r\n\r\n</UL>  \r\n\r\n<P>Reglerne til undgåelse af dobbeltbeskatning kan opdeles i 2 afsnit, nemlig  \r\n\r\n dels regler til løsning af den konflikt, der opstår, når en person eller et  \r\n\r\n selskab opfylder betingelserne for fuld skattepligt i begge de kontraherende  \r\n\r\n lande, og begge lande derfor med hjemmel i deres interne lovgivning gør krav  \r\n\r\n på at beskatte den pågældende af hele hans indkomst og formue uanset, hvorfra  \r\n\r\n indkomsten og formuen hidrører (artikel 3, § 1, jfr. afsnit II A nedenfor),  \r\n\r\n og dels regler til løsning af konflikten mellem den beskatningsret, der kan  \r\n\r\n tilkomme det land, hvorfra en indkomst hidrører, eller hvori en formue er  \r\n\r\n placeret (kildelandet), og det land, hvor den pågældende skatteyder er bosat  \r\n\r\n eller har hjemsted og derfor opfylder betingelserne for fuld skattepligt  \r\n\r\n (bopælslandet) (artiklerne 4-21), jfr. afsnit II B nedenfor. </P>  \r\n\r\n<P>Begge sæt regler kan finde anvendelse i det samme konkrete tilfælde.  \r\n\r\n Opfylder en person betingelserne for fuld skattepligt i begge lande, må det  \r\n\r\n først efter de i artikel 3, § 1 givne regler søges fastslået, hvilket af de  \r\n\r\n to lande der skal have ret til at beskatte pågældende som der bosat. Når  \r\n\r\n dette er gjort, bestemmes det ved hjælp af reglerne i artiklerne 5-21, om den  \r\n\r\n i artikel 4 givne regel om bopælslandets fortrinsvise beskatningsret skal  \r\n\r\n fraviges, således at bopælslandet skal give afkald på at beskatte visse  \r\n\r\n indkomst- eller formuearter. </P>  \r\n\r\n<P>Hvor Danmark efter overenskomsten som bopælsland skal give afkald på en  \r\n\r\n beskatningsret, som dets interne lovgivning hjemler, sker dette med en enkelt  \r\n\r\n undtagelse ved, at den pågældende indkomst eller formue medtages ved  \r\n\r\n skatteansættelsen og skatteberegningen, hvorpå der i den del af den samlede  \r\n\r\n indkomst- eller formueskat, der falder på den indkomst eller formue, som  \r\n\r\n skatteafkaldet vedrører, gives et nedslag svarende til den i Holland erlagte  \r\n\r\n indkomst- eller formueskat, (jfr. artiklerne 5, 6 (når der foreligger fast  \r\n\r\n driftssted i Holland), 9, § 2, 10, § 2, 11, § 2, 12 (når der foreligger fast  \r\n\r\n driftssted i Holland), 13, 15, §§ 1 og 2, 16 og 21). Aftalen hviler således i  \r\n\r\n disse tilfælde for Danmarks vedkommende på det såkaldte creditsystem. Indgår  \r\n\r\n der herefter til en her i landet bosat person en i Holland indtjent indtægt,  \r\n\r\n som efter overenskomsten skal beskattes der, udfindes den del af de samlede  \r\n\r\n danske indkomstskatter, der falder på den pågældende hollandske indtægt.  \r\n\r\n Dette beløb sammenholdes med det i Holland betalte skattebeløb, og et til det  \r\n\r\n mindste af de to beløb svarende beløb føres til afgang. Den eneste undtagelse  \r\n\r\n herfra er reglen i artikel 19 vedrørende studerende eller lærlinge, hvor der  \r\n\r\n ved selve skatteansættelsen skal bortses fra visse indtægter, som dog må  \r\n\r\n medregnes ved progressionens fastsættelse, jfr. artikel 22 og nedenfor om  \r\n\r\n artikel 19. </P>  \r\n\r\n<P>Det nævnte fradrag i skatterne skal gives såvel i statsskatterne som i  \r\n\r\n kommuneskatten. </P>  \r\n\r\n<P>For så vidt angår forholdet mellem Danmark og Nederlandene bliver der  \r\n\r\n herefter ikke anvendelse for reglen i ligningslovens § 33 om nedslag i dansk  \r\n\r\n skat for skat erlagt i udlandet. </P>  \r\n\r\n<P>I det følgende vil først reglerne om indkomstbeskatningen blive  \r\n\r\n gennemgået, medens der i afsnit V gøres nogle særlige bemærkninger om  \r\n\r\n formuebeskatningen. </P>  \r\n\r\n<P>II. Overenskomstens bestemmelser vedrørende undgåelse af  \r\n\r\n dobbeltbeskatning. </P>  \r\n\r\n<P>A. Reglerne om ophævelse af dobbeltbeskatning, når fuld skattepligt  \r\n\r\n foreligger i begge lande. </P>  \r\n\r\n<P>(Artikel 3). </P>  \r\n\r\n<P>Har en person en sådan tilknytning til begge lande, at han opfylder  \r\n\r\n betingelserne for fuld skattepligt i begge lande, altså i begge lande er  \r\n\r\n skattepligtig af hele sin indkomst og formue, må det afgøres, hvilket af de  \r\n\r\n to lande der skal lade sin ret til at betragte den pågældende som fuldt  \r\n\r\n skattepligtig vige. </P>  \r\n\r\n<P>For fysiske personer fastslår artikel 3, § 1 den hovedregel, at det land,  \r\n\r\n hvor der er en fast bopæl, eller hvis den pågældende ikke har bopæl i nogen  \r\n\r\n af staterne, det land, hvor han stadig opholder sig, har prioriteten. Ved  \r\n\r\n stadigt ophold i en af staterne forstås, at vedkommende opholder sig i det  \r\n\r\n pågældende land under omstændigheder, der giver grundlag for at antage, at  \r\n\r\n der ikke er tale om et blot midlertidigt ophold. </P>  \r\n\r\n<P>Foreligger der fast bopæl i begge lande, tilkommer den fulde  \r\n\r\n beskatningsret det land, med hvilket den pågældende skatteyder har de  \r\n\r\n stærkeste personlige og økonomiske forbindelser. </P>  \r\n\r\n<P>Kan spørgsmålet om, hvilket land der skal have beskatningsretten, ikke  \r\n\r\n afgøres i henhold til denne regel, får det land, hvor den pågældende er  \r\n\r\n statsborger, fortrinsretten. </P>  \r\n\r\n<P>Er han ikke statsborger i noget af landene, eller er han statsborger i  \r\n\r\n begge lande, må der i påkommende tilfælde træffes aftale mellem de kompetente  \r\n\r\n myndigheder i de to lande. I så fald må sagen derfor forelægges  \r\n\r\n skattedepartementet. </P>  \r\n\r\n<P>Fysiske personer, som lever ombord i skibe eller luftfartøjer uden at have  \r\n\r\n bopæl i nogen af staterne, skal anses for bosat i den stat, i hvilken skibet  \r\n\r\n eller luftfartøjet har sit hjemsted, jfr. iøvrigt nærmere under artikel 3, §  \r\n\r\n 2. </P>  \r\n\r\n<P>For juridiske personer tilkommer retten til at anse den pågældende for  \r\n\r\n fuldt skattepligtig det land, hvori virksomheden ledes og kontrolleres. </P>  \r\n\r\n<P>Med hensyn til beskatningen af dødsboer bemærkes, at beskatning kan ske i  \r\n\r\n den stat, hvor arveladeren i henhold til de foran anførte regler skal anses  \r\n\r\n for at være bosat ved dødsfaldet, jfr. iøvrigt nærmere nedenfor under artikel  \r\n\r\n 20. </P>  \r\n\r\n<P>B. Reglerne om ophævelse af dobbeltbeskatning i tilfælde af konflikt  \r\n\r\n mellem kildelandets og bopælslandets beskatningsret. </P>  \r\n\r\n<P>Bopælslandets beskatningsret. I artikel 4 fastslås det som hovedreglen, at  \r\n\r\n indkomst og formue alene skal beskattes i den stat, i hvilken skatteyderen er  \r\n\r\n bosat eller hjemmehørende, det vil sige det land, der har ret til at betragte  \r\n\r\n den pågældende som fuldt skattepligtig. Er der ikke i overenskomsten fastsat  \r\n\r\n andet, skal kildelandet derfor give afkald på sin beskatningsret til fordel  \r\n\r\n for bopæls- eller hjemstedslandet. </P>  \r\n\r\n<P>Indkomst af fast ejendom beskattes ifølge artikel 5 i den stat, i hvilken  \r\n\r\n den faste ejendom er beliggende. Royalty hidrørende fra driften af gruber  \r\n\r\n eller stenbrud eller fra anden udnyttelse af en naturforekomst beskattes  \r\n\r\n ligeledes i den stat, i hvilken gruben, stenbruddet eller naturforekomsten er  \r\n\r\n beliggende. Som indtægt af fast ejendom betragtes derimod ikke renter af  \r\n\r\n fordringer, sikrede ved pant i fast ejendom; sådanne renter omfattes af  \r\n\r\n artikel 10. </P>  \r\n\r\n<P>Bestemmelserne i artikel 5 gælder også for faste ejendomme tilhørende  \r\n\r\n erhvervsvirksomheder af enhver art og skibs- og luftfartsvirksomheder, uanset  \r\n\r\n de for disse virksomheder iøvrigt gældende særregler, jfr. herved artikel 6  \r\n\r\n og artikel 8. </P>  \r\n\r\n<P>Indkomst ved industri, handel og lignende beskattes i det land, hvor  \r\n\r\n virksomheden er hjemmehørende, det vil sige, hvis udøveren er en fysisk  \r\n\r\n person, der, hvor han er bosat, og hvor det drejer sig om et selskab, der,  \r\n\r\n hvor selskabets forretninger er ledet og kontrolleret. </P>  \r\n\r\n<P>En undtagelse herfra gælder for det tilfælde, hvor et i det ene land  \r\n\r\n hjemmehørende foretagende driver virksomhed fra et fast driftssted i det  \r\n\r\n andet land. I så fald beskattes indkomsten ved en sådan filialvirksomhed i  \r\n\r\n kildestaten. I de tilfælde, hvor Danmark er bopælsstat, sker  \r\n\r\n beskatningsafkaldet ved, at der i medfør af reglen i artikel 22, § 3 gives  \r\n\r\n credit i dansk skat for den skat, der er opkrævet i Holland. Med hensyn til,  \r\n\r\n hvad der skal forstås ved &quot;fast driftssted&quot;, henvises til  \r\n\r\n definitionerne i artikel 2, § 1f). </P>  \r\n\r\n<P>I artikel 6, § 2 fastsættes retningslinierne for opgørelsen af  \r\n\r\n filialvirksomhedens indtægt. I bestemmelsen fastslås det princip, at  \r\n\r\n filialens indtægt bør opgøres, som om den var oppebåret af et selvstændigt  \r\n\r\n foretagende uden hensyn til eventuelle mellem hovedforretningen og filialen  \r\n\r\n trufne aftaler, der - eventuelt af skattemæssige hensyn - tilstræber en  \r\n\r\n vilkårlig regnskabsmæssig placering af den gennem henholdsvis  \r\n\r\n hovedforetagendet og filialen indvundne fortjeneste. </P>  \r\n\r\n<P>I artikel 6, § 3 - der svarer til artikel III, pkt. 4 i den dansk-engelske  \r\n\r\n dobbeltbeskatningsoverenskomst - fastslås det, at i tilfælde, hvor et  \r\n\r\n foretagende i en af staterne erhverver fortjeneste i henhold til kontrakter,  \r\n\r\n afsluttet i denne stat, vedrørende salg af varer, der af leveringshensyn, men  \r\n\r\n ikke i udstillingsøjemed, er oplagret i den anden stat, skal sådan  \r\n\r\n fortjeneste ikke betragtes som hidrørende fra et det nævnte foretagende  \r\n\r\n tilhørende fast driftssted i den anden stat, uanset om købstilbudene er  \r\n\r\n indhentet af en agent i denne anden stat og af ham tilstillet foretagendet  \r\n\r\n til akcept. </P>  \r\n\r\n<P>At et foretagende i det ene statsområde foretager vareindkøb inden for det  \r\n\r\n andet statsområde, medfører ikke, at nogen del af foretagendets fortjeneste  \r\n\r\n skal betragtes som hidrørende fra et fast driftssted i det sidstnævnte  \r\n\r\n statsområde, jfr. artikel 6, § 4 og artikel 2, § 1f) (ii). </P>  \r\n\r\n<P>I artikel 6, § 5 fastslås, at de kompetente myndigheder ved overenskomst  \r\n\r\n kan fastsætte regler med hensyn til fordelingen af fortjeneste. </P>  \r\n\r\n<P>Artikel 7 indeholder lignende regler som de i artikel 6 fastsatte for  \r\n\r\n tilfælde, hvor et foretagende i den ene stat direkte eller indirekte deltager  \r\n\r\n i ledelsen, kontrollen eller finansieringen af et foretagende i den anden  \r\n\r\n stat, eller hvor samme personer på tilsvarende måde deltager i ledelsen,  \r\n\r\n kontrollen eller finansieringen af både et foretagende i den ene stat og et  \r\n\r\n foretagende i den anden stat. </P>  \r\n\r\n<P>Indkomst ved udøvelse af skibs- og luftfartsvirksomhed omhandles i artikel  \r\n\r\n 8, der bestemmer, at beskatningsretten tilkommer det land, hvor virksomheden  \r\n\r\n er hjemmehørende. Dette betyder, at fortjeneste ved sådan virksomhed fritages  \r\n\r\n for beskatning i det andet land, også for så vidt den hidrører fra et fast  \r\n\r\n driftssted i dette. Når indkomst flyder fra Nederlandene til en skibs- eller  \r\n\r\n luftfartsvirksomhed i Danmark, skal indkomsten derfor indkomstbeskattes her  \r\n\r\n på sædvanlig måde, uanset om foretagendet måtte have et fast driftssted i  \r\n\r\n Nederlandene. </P>  \r\n\r\n<P>Ifølge artikel 31 suspenderes i den tid, overenskomsten gælder,  \r\n\r\n overenskomsten af 8. november 1930 om gensidig fritagelse i visse tilfælde  \r\n\r\n for skat af indkomst, hidrørende fra rederivirksomhed, og den ved udveksling  \r\n\r\n af noter af 15. december 1937 og 24. marts 1938 indgåede overenskomst om  \r\n\r\n gensidig fritagelse for indkomstskat af visse indtægter, hidrørende fra  \r\n\r\n luftfartsvirksomhed. </P>  \r\n\r\n<P>Aktieudbytte, jfr. artikel 9, beskattes kun i bopælslandet, medmindre  \r\n\r\n udbyttet kan henføres til et fast driftssted i kildelandet. Nederlandene  \r\n\r\n frafalder derfor kildeskat af udbytte af aktier, der ejes af i Danmark  \r\n\r\n bosatte personer eller selskaber. Dette afkald på kildeskat får virkning for  \r\n\r\n indtægter, for hvilke forfaldstiden er indtrådt i kalenderåret 1954 og  \r\n\r\n senere. </P>  \r\n\r\n<P>For at opnå sådan fritagelse for eller tilbagebetaling af erlagt kildeskat  \r\n\r\n skal skatteyderen, som det fremgår af finansministeriets nævnte meddelelse af  \r\n\r\n 30. oktober 1959, indgive et af danske skattemyndigheder attesteret  \r\n\r\n andragende herom til de nederlandske skattemyndigheder. Blanketter til brug  \r\n\r\n ved andragende om fritagelse for eller tilbagebetaling af hollandsk kildeskat  \r\n\r\n kan fås hos amtsligningsinspektoraterne (i København, Frederiksberg og  \r\n\r\n Gentofte kommuner hos vedkommende skattedirektorat), samt i  \r\n\r\n skattedepartementets 7. ekspeditionskontor, Holbergsgade 23, København K.  \r\n\r\n</P>  \r\n\r\n<P>Såfremt aktieudbyttet kan henføres til et fast driftssted i kildelandet,  \r\n\r\n d.v.s. at det faste driftssted har ret til udbyttet af de pågældende aktier,  \r\n\r\n ophæves dobbeltbeskatningen i de tilfælde, hvor aktieudbyttet indgår til et  \r\n\r\n fast driftssted i Holland,og Danmark er bopælsland, ved anvendelse af  \r\n\r\n creditreglen i artikel 22, § 3. </P>  \r\n\r\n<P>Bestemmelsen i artikel 9, § 3 - der svarer til artikel VII, pkt. 2 i den  \r\n\r\n dansk-engelske dobbeltbeskatningsoverenskomst - har for tiden ingen  \r\n\r\n betydning, da hverken Danmark eller Nederlandene kender en beskatningsform  \r\n\r\n som den i bestemmelsen omtalte. </P>  \r\n\r\n<P>Renter beskattes, jfr. artikel 10, i bopælslandet, medmindre udbyttet kan  \r\n\r\n henføres til et fast driftssted i kildelandet, i hvilket tilfælde  \r\n\r\n dobbeltbeskatning for Danmarks vedkommende ophæves ved anvendelse af  \r\n\r\n &quot;creditreglen&quot; i artikel 22, § 3. Udtrykket renter omfatter rente  \r\n\r\n af obligationer, gældsbeviser, forskrivninger eller af en hvilken som helst  \r\n\r\n anden gæld. </P>  \r\n\r\n<P>For at forhindre skattefri overførelse fra det ene land til det andet af  \r\n\r\n andet end rente er det i artikel 10, § 4 bestemt, at såfremt en rente  \r\n\r\n overstiger et rimeligt og fornuftigt vederlag for den gæld, for hvilken den  \r\n\r\n betales, skal artikel 10 kun finde anvendelse på den del af renten, der  \r\n\r\n modsvarer et sådant rimeligt og fornuftigt vederlag. </P>  \r\n\r\n<P>Royalty, der erlægges for udnyttelsen af fast ejendom, gruber, stenbrud og  \r\n\r\n andre naturforekomster, skal som før nævnt beskattes i den stat, hvor den  \r\n\r\n faste ejendom m.v. er beliggende. Anden royalty beskattes ifølge artikel 11 i  \r\n\r\n den af staterne, hvor modtageren er bosat. Artiklen omfatter enhver afgift  \r\n\r\n eller ethvert andet beløb, der erlægges som vederlag for anvendelsen af eller  \r\n\r\n retten til at benytte enhver forfatterret, patent, mønster, hemmelig  \r\n\r\n fremstilling eller formel, varemærke eller anden lignende formuerettighed, og  \r\n\r\n for brugen af industrielt, kommercielt eller videnskabeligt udstyr eller  \r\n\r\n teknisk bistand, såvel som enhver afgift eller ethvert andet beløb, der  \r\n\r\n erlægges for retten til at opføre eller gengive litterære værker, dramatiske  \r\n\r\n værker, musik- eller kunstværker, herunder leje af filmsrettigheder. Som  \r\n\r\n eksempel på teknisk bistand kan nævnes det forhold, at en tekniker udlånes af  \r\n\r\n et firma i den ene stat til et foretagende i den anden stat, der foruden at  \r\n\r\n give ham løn betaler et vederlag til hans firma for tilladelsen til at  \r\n\r\n udnytte hans særlige evner; dette vederlag omfattes af udtrykket  \r\n\r\n &quot;afgift&quot;. </P>  \r\n\r\n<P>Reglen om bopælsstatens beskatningsret med hensyn til royalty finder ikke  \r\n\r\n anvendelse, såfremt royaltyen kan henføres til et i kildestaten beliggende  \r\n\r\n fast driftssted, og dobbeltbeskatningen ophæves for Danmarks vedkommende i så  \r\n\r\n fald ved anvendelse af &quot;creditreglen&quot; i artikel 22, § 3. </P>  \r\n\r\n<P>Ifølge artikel 11, § 4 finder bestemmelserne også anvendelse på enhver  \r\n\r\n vederlagssum, der ved salg af nogen af de rettigheder, på hvilke artikel 11  \r\n\r\n finder anvendelse, opnås i en af de to stater af en i den anden stat bosat  \r\n\r\n person eller et der hjemmehørende selskab. Dette betyder, at bopælsstaten kan  \r\n\r\n beskatte vederlaget for salg af en sådan rettighed, medmindre rettigheden kan  \r\n\r\n henføres til et fast driftssted i den anden stat. </P>  \r\n\r\n<P>For at forhindre omgåelser er det i artikel 11, § 5 bestemt, at såfremt en  \r\n\r\n afgift eller en vederlagssum overstiger et rimeligt og fornuftigt vederlag  \r\n\r\n for de rettigheder, for hvilke den erlægges, skal bestemmelserne i artikel 11  \r\n\r\n kun omfatte den del af afgiften eller vederlagssummen, som modsvarer et  \r\n\r\n sådant rimeligt og fornuftigt vederlag. </P>  \r\n\r\n<P>Indkomst ved liberalt erhverv (artikel 12), som udøves af personer, der  \r\n\r\n har bopæl i en af de to stater, skal beskattes i bopælsstaten, medmindre  \r\n\r\n erhvervet udføres fra et fast driftssted i den anden stat. Såfremt det sidste  \r\n\r\n er tilfældet, kan indkomsten beskattes i den stat, hvor driftsstedet er  \r\n\r\n beliggende, men kun for så vidt angår den del af indkomsten, som kan henføres  \r\n\r\n til den virksomhed, der er udøvet gennem det faste driftssted. Ved afgørelsen  \r\n\r\n af, om der er tale om et liberalt erhverv, må det i hvert enkelt tilfælde  \r\n\r\n undersøges, om virksomheden udøves for egen regning, og der må navnlig lægges  \r\n\r\n vægt på, om der er oprettet en arbejdskontrakt med arbejdsgiveren. Det  \r\n\r\n bemærkes, at også indkomst ved kunstnerisk virksomhed må anses for omfattet  \r\n\r\n af bestemmelsen. </P>  \r\n\r\n<P>Lønindtægt m.v. (artiklerne 13-18). Artikel 13 fastslår som hovedreglen  \r\n\r\n for beskatning af lønindtægt m.v., at den stat, hvor den personlige  \r\n\r\n virksomhed, der betinger vederlaget, er udøvet, har beskatningsretten. For en  \r\n\r\n herboende person, der har lønindtægter ved arbejde udøvet i Holland, skal der  \r\n\r\n således gives et nedslag i de lønindtægten påhvilende danske skatter,  \r\n\r\n svarende til den i Holland betalte skat (credit). </P>  \r\n\r\n<P>Fra denne hovedregel er der dog gjort flere undtagelser: </P>  \r\n\r\n<P CLASS=PUNKT> <B>1.</B> Løn m.v., som udbetales af staten eller en  \r\n\r\n offentligretlig enhed i denne (f.eks. en kommune) eller fra fonds eller  \r\n\r\n institutioner oprettet af staten eller en offentligretlig enhed deri,  \r\n\r\n beskattes i henhold til artikel 15, § 1 i udbetalingslandet (kildelandet)  \r\n\r\n uden hensyn til, hvor de pågældende tjeneste- eller arbejdsydelser er  \r\n\r\n præsteret. Sådanne statslønninger er altså skattepligtige i Holland, og  \r\n\r\n såfremt de oppebæres af en i Danmark bosiddende person, skal der gives  \r\n\r\n nedslag (credit) for hollandsk skat. Såfremt der er tale om betaling for  \r\n\r\n hverv, der har forbindelse med næring eller forretning, der drives  \r\n\r\n erhvervsmæssigt af en af staterne m.v., gælder særreglen dog ikke, jfr.  \r\n\r\n artikel 15 § 2. Om det pågældende hverv er af en sådan karakter, at det  \r\n\r\n falder ind under artikel 15, § 2, må i tvivlstilfælde afgøres ved en  \r\n\r\n erklæring fra den udsendende stat. </P>  \r\n\r\n<P CLASS=PUNKT> <B>2.</B> Løn m.v. beskattes i henhold til artikel 14 i  \r\n\r\n modtagerens bopælsland, når tjenesteydelsen er udført af en person, der er  \r\n\r\n bosat i en af staterne, og følgende 3 betingelser er opfyldt: a) at den  \r\n\r\n pågældende i vedkommende indkomstår har opholdt sig i den anden stat i en  \r\n\r\n eller flere perioder, der tilsammen ikke overstiger 183 dage, b) at det  \r\n\r\n personlige arbejde eller tjenesteydelserne er udført for en person eller et  \r\n\r\n selskab, der ikke er bosat eller hjemmehørende i den stat, hvori arbejdet er  \r\n\r\n udført, eller på sådan persons eller sådant selskabs vegne, og c) at  \r\n\r\n vederlaget ikke som sådant er fradraget i fortjeneste, indvundet gennem et  \r\n\r\n fast driftssted, der er skattepligtigt i den stat, hvor arbejdet er udøvet.  \r\n\r\n</P>  \r\n\r\n<P CLASS=PUNKT> <B>3.</B> Vederlag til medlemmer af bestyrelser, kontrolråd  \r\n\r\n eller lignende stillinger i et selskab beskattes i den stat, i hvilken  \r\n\r\n selskabet er hjemmehørende, jfr. artikel 16. Såfremt en i Danmark bosiddende  \r\n\r\n person modtager bestyrelseshonorar fra et i Holland hjemmehørende selskab,  \r\n\r\n skal der gives nedslag (credit) for hollandsk skat. </P>  \r\n\r\n<P CLASS=PUNKT> <B>4.</B> Vederlag for undervisning, som professorer og  \r\n\r\n lærere, bosat i en af de to stater, modtager for undervisning ved en  \r\n\r\n undervisningsanstalt i den anden stat, beskattes i bopælsstaten, når opholdet  \r\n\r\n i den anden stat ikke udstrækkes over et tidsrum af 2 år, jfr. artikel 18.  \r\n\r\n Bestemmelsen fastsætter, at den pågældende for så vidt angår overenskomstens  \r\n\r\n regler om beskatningsfordelingen skal anses for vedblivende at være bosat i  \r\n\r\n sin hjemstat, såfremt opholdet i den anden stat ikke udstrækkes længere end  \r\n\r\n de nævnte 2 år. </P>  \r\n\r\n<P CLASS=PUNKT> <B>5.</B> Vederlag for tjenesteydelser udført ombord i skibe  \r\n\r\n eller luftfartøjer i international trafik beskattes i bopælsstaten, jfr.  \r\n\r\n artikel 17. Ved international trafik forstås al anden end lokal (national)  \r\n\r\n trafik. </P>  \r\n\r\n<P>Pensioner, der udbetales direkte af staten, en i denne oprettet  \r\n\r\n offentligretlig enhed m.v., beskattes ifølge artikel 15, § 1 i  \r\n\r\n udbetalingslandet. Private pensioner og livrenter beskattes derimod ifølge  \r\n\r\n artikel 15, § 3 i bopælsstaten. </P>  \r\n\r\n<P>Det fastslås i artikel 15, § 4, at udtrykket &quot;pensioner&quot; - såvel  \r\n\r\n de offentlige som de private - betyder periodiske beløb, der udbetales som  \r\n\r\n vederlag for udførte tjenesteydelser (herunder enkepensioner) eller som  \r\n\r\n erstatning for tilskadekomst eller på grund af alder eller svagelighed. Ved  \r\n\r\n erstatninger for tilskadekomst tænkes på krigsinvalidepensioner i modsætning  \r\n\r\n til almindelige skadeserstatninger, der i visse tilfælde kan udbetales som en  \r\n\r\n løbende ydelse. </P>  \r\n\r\n<P>Ifølge artikel 15, § 5 betyder udtrykket &quot;livrente&quot; en fastsat  \r\n\r\n sum, der betales periodisk til fastsatte tidspunkter, være sig for livstid  \r\n\r\n eller for et nærmere angivet antal år, i henhold til en forpligtelse til at  \r\n\r\n præstere disse udbetalinger mod rimeligt og fuldt vederlag i penge eller  \r\n\r\n penges værdi. </P>  \r\n\r\n<P>Studerende og lærlinge fra den ene stat, som udelukkende i studie- eller  \r\n\r\n uddannelsesøjemed opholder sig i den anden stat, fritages i den sidstnævnte  \r\n\r\n stat for beskatning af beløb, der fra udlandet ydes den pågældende til  \r\n\r\n underhold, undervisning og oplæring, jfr. artikel 19. </P>  \r\n\r\n<P>Den omhandlede skattefritagelse i opholdslandet skal ydes, selvom den  \r\n\r\n pågældende ikke har bevaret en bopæl i den stat, han kommer fra. </P>  \r\n\r\n<P>En nederlandsk lærling, der opholder sig her for at uddanne sig, kan  \r\n\r\n herefter ikke beskattes af det underhold, han får fra udlandet. Disse  \r\n\r\n indtægter kan dog medregnes ved fastsættelsen af progressionen, såfremt den  \r\n\r\n pågældende har f.eks. arbejdsfortjeneste her i landet eller andre indtægter,  \r\n\r\n hvoraf han er skattepligtig her. </P>  \r\n\r\n<P>Artikel 20 indeholder en særregel om dansk dødsbobeskatning, og det  \r\n\r\n bestemmes, at i tilfælde, hvor en person, som er bosat i Nederlandene, er  \r\n\r\n fritaget for dansk skat i medfør af overenskomstens bestemmelser, skal  \r\n\r\n tilsvarende fritagelse gælde for uafsluttede boer efter afdøde personer, for  \r\n\r\n så vidt en eller flere i boet berettigede er bosat i Nederlandene. </P>  \r\n\r\n<P>III. Beskatning ved til- og fraflytning. </P>  \r\n\r\n<P>Der er i slutprotokollen til artikel 3 givet særlige regler om løsning af  \r\n\r\n de dobbeltbeskatningsproblemer, der kan opstå i forbindelse med flytning  \r\n\r\n mellem de to stater, det vil sige den definitive forlægning af bopælen fra  \r\n\r\n den ene stat til den anden. </P>  \r\n\r\n<UL CLASS=PLAIN-LIST>  \r\n\r\n<LI>a) Ved flytning fra Danmark til Nederlandene ophører skattepligten i  \r\n\r\n Danmark med udgangen af den kalendermåned, i hvilken flytningen er afsluttet,  \r\n\r\n og skattepligten må i Nederlandene tidligst indtræde ved begyndelsen af den  \r\n\r\n kalendermåned, der følger efter flytningen. Opgiver herefter en person sin  \r\n\r\n bopæl i Danmark f.eks. den 10. januar, skal de skatter, der vedrører tiden  \r\n\r\n fra den 1. februar og skatteåret ud, føres til afgang, medens de skatter, der  \r\n\r\n vedrører tiden fra skatteårets begyndelse og til 1. februar, skal betales.  \r\n\r\n</LI>  \r\n\r\n<LI>b) Ved flytning fra Nederlandene til Danmark skatteansættes tilflytteren  \r\n\r\n på sædvanlig måde fra begyndelsen af den efter tilflytningen førstkommende 1.  \r\n\r\n april, 1. juli, 1. oktober eller 1. januar af sin forventede fremtidige  \r\n\r\n indkomst i henhold til reglerne i ligningslovens § 2. </LI>  \r\n\r\n</UL>  \r\n\r\n<P>IV. Særlige bestemmelser. </P>  \r\n\r\n<P>Artikel 26 indeholder regler, hvorefter statsborgere (herunder selskaber,  \r\n\r\n jfr. artikel 2, § 1h)) ikke i den anden stat må underkastes anden eller  \r\n\r\n højere beskatning end den, der under tilsvarende omstændigheder gælder for  \r\n\r\n statsborgere i denne stat. </P>  \r\n\r\n<P>Endvidere fastslås det, at foretagender, hjemmehørende i en af staterne,  \r\n\r\n ikke i den anden stat med hensyn til fortjeneste eller kapital, som kan  \r\n\r\n henføres til deres faste driftssted, skal kunne underkastes nogen skat, som  \r\n\r\n er anderledes, højere eller mere byrdefuld end den skat, som foretagender i  \r\n\r\n denne anden stat, drevet på samme måde, er eller måtte blive underkastet med  \r\n\r\n hensyn til tilsvarende fortjeneste eller kapital. </P>  \r\n\r\n<P>For så vidt angår i Nederlandene hjemmehørende selskaber, der er begrænset  \r\n\r\n skattepligtige på grund af udøvelse af virksomhed gennem en filial her i  \r\n\r\n landet, beregnes indkomstskatten dog i henhold til de nugældende regler efter  \r\n\r\n den skatteskala, der gælder for fysiske personer, jfr. slutprotokollen til  \r\n\r\n artikel 26, hvis øvrige bestemmelser nu har mistet deres betydning. </P>  \r\n\r\n<P>Ifølge artikel 27 skal overenskomstens bestemmelser ikke kunne fortolkes  \r\n\r\n som på nogen måde begrænsende fritagelser, fradrag eller anden lempelse, der  \r\n\r\n i henhold til lovgivningen i en af staterne indrømmes ved fastsættelsen af  \r\n\r\n den i denne stat pålignede skat. </P>  \r\n\r\n<P>Ifølge artikel 28 kan de kompetente myndigheder i hver af staterne  \r\n\r\n fastsætte de regler, der er nødvendige for gennemførelsen af bestemmelserne i  \r\n\r\n overenskomsten. </P>  \r\n\r\n<P>I henhold til artikel 29 kan en skatteyder, der udsættes for en  \r\n\r\n dobbeltbeskatning, der strider mod bestemmelserne i overenskomsten, fremsætte  \r\n\r\n indsigelse herimod over for den stat, hvor han er statsborger, eller hvis han  \r\n\r\n ikke er statsborger i nogen af staterne, overfor den stat, i hvilken han er  \r\n\r\n bosat eller hjemmehørende. Anses indsigelsen for berettiget, skal den  \r\n\r\n kompetente myndighed i denne stat - for Danmarks vedkommende  \r\n\r\n skattedepartementet - søge at træffe aftale med den anden stats kompetente  \r\n\r\n myndigheder med henblik på en rimelig undgåelse af dobbeltbeskatningen. </P>  \r\n\r\n<P>Endvidere bestemmes det i artikel 29, § 2, at de kompetente myndigheder i  \r\n\r\n de to stater til undgåelse af dobbeltbeskatning skal søge at træffe særlig  \r\n\r\n aftale i tilfælde, der ikke er reguleret ved overenskomsten, såvel som i  \r\n\r\n tilfælde, hvor der opstår vanskeligheder eller tvivl ved fortolkningen eller  \r\n\r\n anvendelsen af overenskomsten. </P>  \r\n\r\n<P>V. Særlige bemærkninger om formuebeskatningen. </P>  \r\n\r\n<P>Hovedreglen om formuebeskatningen findes i artikel 4, hvorefter formue  \r\n\r\n alene beskattes i den stat, i hvilken skatteyderen er bosat eller  \r\n\r\n hjemmehørende, medmindre andet er fastsat andre steder i overenskomsten.  \r\n\r\n Sådanne særbestemmelser findes alene i artikel 21, hvor det fastslås, at  \r\n\r\n formue bestående af fast ejendom beskattes i den stat, hvor den faste ejendom  \r\n\r\n er beliggende, at formue anbragt i foretagender, som omhandles i artikel 6 i  \r\n\r\n overenskomsten, kun beskattes i den stat, inden for hvis område foretagendet  \r\n\r\n har fast driftssted, og at formue, som anvendes ved udøvelsen af et liberalt  \r\n\r\n erhverv, ligeledes kun beskattes i den stat, hvor der forefindes et fast  \r\n\r\n driftssted. </P>  \r\n\r\n<P>Formuebeskatningen skal således i de nævnte tilfælde følge  \r\n\r\n indkomstbeskatningen, således at den kapital, der danner grundlag for  \r\n\r\n indkomsten, beskattes i den stat, som har ret til at beskatte indkomsten.  \r\n\r\n</P>  \r\n\r\n<P>VI. Reglerne om bistand. </P>  \r\n\r\n<P>(Artiklerne 23-25 og artikel 28, § 2). </P>  \r\n\r\n<P>Artikel 23 indeholder i lighed med overenskomsterne mellem Danmark og  \r\n\r\n U.S.A., artikel XVII, mellem Danmark og England, artikel XVIII, og mellem  \r\n\r\n Danmark og Canada, artikel XIV, bestemmelser om gensidig bistand ved  \r\n\r\n udveksling af oplysninger. </P>  \r\n\r\n<P>Reglerne herom går ud på, at de kompetente myndigheder i de to lande  \r\n\r\n forpligter sig til på begæring vedrørende beskatningsspørgsmål at udveksle  \r\n\r\n sådanne oplysninger, der bidrager til at sikre behørig påligning og  \r\n\r\n opkrævning af de af overenskomsten omfattede skatter, samt til at sikre  \r\n\r\n praktiseringen af lovbestemmelser, der har til formål at hindre skattesvig  \r\n\r\n med hensyn til disse. </P>  \r\n\r\n<P>Der tages forbehold med hensyn til oplysningernes fortrolige karakter,  \r\n\r\n ligesom hver af staterne forbeholder sig ikke at give oplysninger, hvis  \r\n\r\n meddelelse vil åbenbare forretningshemmeligheder. </P>  \r\n\r\n<P>Oplysningspligten omfatter kun sådanne oplysninger, som myndighederne har  \r\n\r\n til disposition, eller som de kan indhente efter deres egen lovgivning.  \r\n\r\n Ifølge en særlig aftale mellem de danske og de nederlandske skattemyndigheder  \r\n\r\n skal forpligtelsen til at udveksle oplysninger ikke omfatte oplysninger fra  \r\n\r\n banker og lignende institutioner. Såfremt der i forbindelse med  \r\n\r\n ligningsarbejdet her i landet fremkommer oplysninger fra en bank vedrørende  \r\n\r\n skatteydere i Nederlandene, skal en sådan oplysning derfor ikke videregives  \r\n\r\n til Nederlandene. </P>  \r\n\r\n<P>Ifølge artikel 24 er der også hjemmel til gensidig bistand med hensyn til  \r\n\r\n inddrivelse af skatter. Reglerne svarer i det store og hele til de i  \r\n\r\n overenskomsten mellem Danmark og U.S.A., artikel XVIII indeholdte regler; der  \r\n\r\n kan dog også ydes bistand med hensyn til bøder, der ikke er af strafferetlig  \r\n\r\n karakter. Bistanden kan ikke ydes over for fysiske personer, der er  \r\n\r\n statsborgere i den stat, til hvilken henvendelsen er rettet, eller selskaber,  \r\n\r\n der anses for hjemmehørende i vedkommende stat. </P>  \r\n\r\n<P>Artikel 25 fastslår, at oplysningspligten ikke medfører pligt for nogen af  \r\n\r\n de kontraherende stater til at gennemføre en administrativ handling, som  \r\n\r\n ville stride mod den pågældende stats lovgivning eller praksis. </P>  \r\n\r\n<P>Ifølge artikel 28, § 2 kan de kompetente myndigheder i de to stater ved  \r\n\r\n indbyrdes aftale fastsætte regler angående den nærmere fremgangsmåde, formen  \r\n\r\n for henvendelser og svar på disse, omregningen af valuta, foranstaltninger  \r\n\r\n med hensyn til inddrevne beløb, mindstebeløb, der kan forlanges inddrevet, og  \r\n\r\n lignende forhold, men en sådan aftale er endnu ikke indgået. </P>  \r\n\r\n<P>VII. Overenskomstens praktisering. </P>  \r\n\r\n<P>Overenskomstens regler vil være at praktisere ved selve skatteligningen.  \r\n\r\n For skatteårene 1955-56 - 1960-61 incl. vil der, såfremt skatteansættelser  \r\n\r\n eller skatteberegninger er foretaget i strid med overenskomstens  \r\n\r\n bestemmelser, blive spørgsmål om genoptagelse af de pågældende ansættelser,  \r\n\r\n respektive beregninger. For så vidt begæring om regulering af  \r\n\r\n skatteansættelser eller skatteberegninger for de nævnte skatteår i  \r\n\r\n overensstemmelse med overenskomstens bestemmelser allerede er fremsat eller  \r\n\r\n fremsættes af vedkommende skattepligtige inden den 1. september 1961,  \r\n\r\n bemyndiges skatterådene herved til at genoptage vedkommende ansættelser,  \r\n\r\n respektive beregninger, til fornyet behandling uden forud indhentet  \r\n\r\n bemyndigelse fra statens ligningsdirektorat. Fremkommer begæringen først  \r\n\r\n efter nævnte tidspunkt, vil bemyndigelse til genoptagelse være at indhente på  \r\n\r\n sædvanlig måde. </P>  \r\n\r\n<P>Tvivlsspørgsmål med hensyn til overenskomstens praktisering vil være at  \r\n\r\n forelægge skattedepartementet. </P>  \r\n\r\n<DIV CLASS=GIVET ID=\"GIVET\">  \r\n\r\n<P CLASS=GIVET-LINE ALIGN=CENTER> <I>Skattedepartementet, den 21. december  \r\n\r\n 1960. </I> </P>  \r\n\r\n<P CLASS=UNDERSKREVET-AF ALIGN=CENTER>Hans P. Gøtrik. </P>  \r\n\r\n<P CLASS=MINISTER ALIGN=RIGHT>/B. Blume. </P>  \r\n\r\n</DIV>  \r\n\r\n</DIV><div class=\"bjelke\">Officielle noter</div><DIV CLASS=PARA ID=\"NOTER\"> \r\n\r\n\r\n<P>Ingen </P>  \r\n\r\n</DIV>",
    "isHistorical": false,
    "editorialNotes": [],
    "alternativeMedia": [],
    "ressort": "Skatteministeriet",
    "isReprint": false,
    "geografiskDaekningId": 0,
    "retsinfoKlassifikationId": 10,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "30/01/1961"
        },
        {
            "displayName": "Accession",
            "displayValue": "C19600026560"
        },
        {
            "displayName": "Entydig dokumentidentifikation",
            "displayValue": "CM022944"
        },
        {
            "displayName": "Dato for førstegangsindlæggelse",
            "displayValue": "25/09/1997"
        },
        {
            "displayName": "Dato for indlæggelse",
            "displayValue": "16/01/2002"
        },
        {
            "displayName": "Dokumenttype",
            "displayValue": "Vejledning"
        },
        {
            "displayName": "Dokumentets rangering",
            "displayValue": "C "
        },
        {
            "displayName": "Forskriftens nummer",
            "displayValue": "265"
        },
        {
            "displayName": "År for udstedelse",
            "displayValue": "1960"
        },
        {
            "displayName": "Dato for underskrift",
            "displayValue": "21/12/1960"
        },
        {
            "displayName": "Offentliggjort i (publiceringsmedie)",
            "displayValue": "Ministerialtidende"
        },
        {
            "displayName": "Ressortministeriets journalnummer",
            "displayValue": "Skattedep. VII. j. nr. 9-1-1955"
        }
    ],
    "pdfLink": {
        "isPdfAvailable": false
    },
    "documentFobTagGroup": [],
    "hasFobTags": false
}