{
    "id": 155633,
    "title": "Ankestyrelsens principafgørelse P-7-07 om folkepension - beregning - indtægtsgrundlag - genvundne afskrivninger - optjeningsperiode - Højesterets dom",
    "documentTypeId": "240",
    "isSagsforlobPeriodValid": true,
    "shortName": "KEN nr 11200 af 01/06/2007",
    "documentHtml": "<div class=\"bjelke\">Den fulde tekst</div><p class=\"Titel2\">Ankestyrelsens principafgørelse P-7-07 om folkepension - beregning - indtægtsgrundlag - genvundne afskrivninger - optjeningsperiode - Højesterets dom</p>\r\n<div class=\"Resume\">\r\n   <p class=\"TekstGenerel\">\r\n      <span class=\"Bold\">Resume:</span>\r\n   </p>\r\n   <p class=\"TekstGenerel\">Genvundne afskrivninger skulle indgå i indtægtsgrundlaget for beregning af folkepensionens grundbeløb, også selv om de måtte være afskrevet i perioden forud for overgang til folkepensionist. Det var en forudsætning, at betingelserne herfor i øvrigt var opfyldt.</p>\r\n   <p class=\"TekstGenerel\">\r\n      <span class=\"Bold\">Højesteret</span>\r\n   </p>\r\n   <p class=\"TekstGenerel\">Højesteret har den 3. december 2010 stadfæstet Vestre Landsrets dom af de grunde, der er anført af Landsretten.</p>\r\n   <p class=\"TekstGenerel\">Ifølge Vestre Landsrets dom af 10. juni 2009 var de genvundne afskrivninger med rette medtaget i indtægtsgrundlaget for beregning af folkepensionens grundbeløb.</p>\r\n   <p class=\"TekstGenerel\">\r\n      <span class=\"Bold\">Landsrettens begrundelse og resultat</span>\r\n   </p>\r\n   <p class=\"TekstGenerel\">Det fremgår af § 29 i bekendtgørelsen om social pension, som var gældende i 2005, at indtægter ved personligt arbejde efter pensionslovens § 27, stk. 1, bl.a. omfatter indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.</p>\r\n   <p class=\"TekstGenerel\">I bemærkningerne til det lovforslag, der lå til grund for lov nr. 353 af 1. juli 1988 om ændring af indkomstgrundlaget i en række love og om ophævelse af lov om socialindkomst, er det forudsat, at de nærmere regler om opgørelsen at arbejdsindtægt efter pensionslovens § 27 vil blive fastsat i bekendtgørelsen om social pension med personskattelovens regler som grundlag. Af bemærkningerne til det lovforslag, der lå til grund for lov nr. 1131 af 22. december 1993 om ændring af lov om social pension, fremgår det endvidere, at indtægter ved personligt arbejde omfatter lønindtægt eller indtægt, der midlertidigt træder i stedet herfor, samt indtægt fra egen virksomhed, i hvis drift pensionisten tager aktivt del, hvis disse indtægter indgår i den personlige indkomst efter personskattelovens regler.</p>\r\n   <p class=\"TekstGenerel\">På denne baggrund finder landsretten ikke, at § 29 i bekendtgørelsen om social pension går videre i sin ordlyd end, hvad der er hjemmel til i pensionslovens § 27, stk. 1.</p>\r\n   <p class=\"TekstGenerel\">Der er endvidere hverken i pensionslovens ordlyd eller forarbejder, bekendtgørelsen om social pension eller i administrativ praksis tilstrækkelige holdepunkter for at antage, at genvundne afskrivninger – uanset at disse ubestridt indgår i den personlige indkomst efter personskattelovens § 3, stk. 1, i salgsåret – ikke skal betragtes som en indtægt ved personligt arbejde. Landsretten finder således ikke, at der kan opstilles et krav om, at genvundne afskrivninger kun skal indgå i indtægtsgrundlaget for beregning af folkepensionens grundbeløb, hvis afskrivningerne er foretaget på et tidspunkt, hvor den pågældende har fået udbetalt social pension. Landsretten bemærker i den forbindelse, at det ikke er korrekt, når der i socialministerens brev af 8. marts 2004 er anført, at det ifølge Socialministeriets vejledning om social pension er en forudsætning, at arbejdsindsatsen er udøvet i en periode, for hvilken der udbetales folkepension.</p>\r\n   <p class=\"TekstGenerel\">Det er ubestridt, at X tog aktivt del i driften af virksomheden frem til det tidspunkt, hvor virksomheden blev afhændet, og de genvundne afskrivninger dermed blev realiseret, og at han på dette tidspunkt var folkepensionist.</p>\r\n   <p class=\"TekstGenerel\">På denne baggrund er de genvundne afskrivninger med rette medtaget i indtægtsgrundlaget for beregning af folkepensionens grundbeløb for NN.</p>\r\n   <p class=\"TekstGenerel\">Landsretten tager herefter Ankestyrelsens frifindelsespåstand til følge.</p>\r\n</div>\r\n<p>\r\n   <span class=\"Bold\">Love:</span>\r\n</p>\r\n<p>Lov om social pension - lovbekendtgørelse nr. 759 af 2. august 2005 - § 27, stk. 1</p>\r\n<p>\r\n   <span class=\"Bold\">Note:</span>\r\n</p>\r\n<p>Afgørelsen er efter offentliggørelse tilføjet oplysninger om Vestre Landsrets afgørelse af 10. juni 2009 og Højesterets afgørelse af 3. december 2010</p>\r\n<p>\r\n   <span class=\"Bold\">Sagsfremstilling:</span>\r\n</p>\r\n<p>En ansøger overgik til folkepension den 4. juli 2003, men fortsatte med at tage aktivt del i sin landbrugsvirksomhed. Han afhændede landbrugsvirksomheden den 1. april 2005.</p>\r\n<p>Et landbrugsrådgivningscenter meddelte på ansøgers vegne kommunen, at der i forbindelse med salget af landbrugsvirksomheden opstod genvundne afskrivninger på 346.005 kr.. Da der ikke var afskrevet på hverken bygninger eller maskiner i perioden med folkepension, medregnedes 0 kr. i ansøgers indkomstgrundlag.</p>\r\n<p>Ved brev af 12. december 2005 meddelte kommunen ansøger, at da der var opstået genvundne afskrivninger i forbindelse med salget, ville omregningen af hans folkepension fra salgsdato først kunne foretages, når årsopgørelsen, hvor de genvundne afskrivninger var medtaget, var gjort op, jf. principafgørelse fra Ankestyrelsen, P-27-05.</p>\r\n<p>Ved brev af 21. juni 2006 meddelte kommunen ansøger, at under henvisning til brev af 12. december 2005 ville der på grund af, at han havde solgt fast ejendom, ske omregning af hans folkepension.</p>\r\n<p>Kommunen fandt ved omregningen, at der var udbetalt 61.130,00 kr. for meget i folkepension i perioden 1. april 2005 til 31. marts 2006.</p>\r\n<p>Rådgivningscentret klagede på ansøgers vegne over pensionsberegningen.</p>\r\n<p>Det var centrets opfattelse, at genvundne afskrivninger ikke skulle indgå i beregningen af folkepensionens grundbeløb, idet de genvundne afskrivninger var afskrevet i en periode, hvor ansøger ikke havde modtaget folkepension. De sidste afskrivninger var foretaget i 2003.</p>\r\n<p>Rådgivningscentret henviste til en vejledende udtalelse fra Socialministeriet af 8. marts 2004 til centret, hvoraf bl.a. fremgik, at indtægt ved personligt arbejde indgik i indtægtsgrundlaget i den periode, hvor udbetalingen skete. Forudsætningen for at indkomsten kunne indgå i indkomstgrundlaget som indtægt ved personligt arbejde var, at indkomsten indgik i den personlige indkomst efter personskattelovens 3, stk. 1, og at indkomsten knyttede sig til en aktiv arbejdsindsats i det år, hvor indkomsten blev indtjent. Det var ifølge Socialministeriets vejledning om social pension en forudsætning, at arbejdsindsatsen var udøvet i en periode, for hvilken der udbetaltes folkepension, og at indkomsten knyttede sig til en aktiv arbejdsindsats i det år, hvor indkomsten indtjentes.</p>\r\n<p>På den baggrund fandt rådgivni9ngscentret, at opsparet overskud/genvundne afskrivninger kun skulle indgå i indkomstgrundlaget for beregning af folkepensionens grundbeløb, hvis følgende betingelser var opfyldt:</p>\r\n<p>1)indkomsten skulle være personlig indkomst</p>\r\n<p>2)ansøger skulle have deltaget aktivt i virksomheden i det år, hvor de genvundne afskrivninger blev afskrevet</p>\r\n<p>3)ansøger skulle være pensionist i det år, hvor de genvundne afskrivninger blev afskrevet.</p>\r\n<p>Rådgivningscentret henviste endvidere til Socialministeriets svar på spørgsmål 48 af 6. februar 2001 til Folketingets Socialudvalg, hvoraf fremgik, at folkepensionens grundbeløb kun ville blive berørt af pensionistens ophør med drift af selvstændig virksomhed, hvis det opsparede overskud var indtjent i en periode, hvor den pågældende havde modtaget social pension og samtidig deltaget aktivt i virksomhedens drift.</p>\r\n<p>Centret fandt således, at det tilsvarende princip måtte gælde for så vidt angik genvundne afskrivninger.</p>\r\n<p>I oversendelsesskrivelsen til nævnet henviste kommunen til principafgørelse P-6-01.</p>\r\n<p>Det sociale nævn stadfæstede kommunens afgørelse om, at genvundne afskrivninger skulle indgå i beregningsgrundlaget for ansøgers folkepension i 12 måneder fra salgsdatoen for ejendommen den 1. april 2005.</p>\r\n<p>Nævnet hjemviste derimod sagen for så vidt angik afgørelsen om tilbagebetaling af for meget modtaget pension i nævnte periode til kommunen til fornyet behandling.</p>\r\n<p>Nævnet lagde ved afgørelsen til grund, at efter lov om social pension § 27, stk. 1, opgøres indtægtsgrundlaget ved beregning af grundbeløbet på grundlag af indtægt ved personligt arbejde.</p>\r\n<p>Efter samme lovs § 29, stk. 1, opgøres indtægtsgrundlaget for pensionstillæg på grundlag af pensionistens samlede indtægter.</p>\r\n<p>Genvundne afskrivninger ansås således, jf. principafgørelse P-6-01 for at være optjent ved personligt arbejde, når pensionisten har taget aktivt del i driften og skulle dermed, jf. lov om social pension § 27, stk. 1, indgå i indtægtsgrundlaget ved beregning af folkepensionens grundbeløb.</p>\r\n<p>På den baggrund fandt nævnet det ikke afgørende, om afskrivningerne var foretaget før eller efter, at ansøger var overgået til folkepension, således som anført af ansøger i klagen, men derimod at han havde taget aktivt del i driften frem til afhændelsen.</p>\r\n<p>Begrundelsen for hjemvisning til fornyet behandling for så vidt angik tilbagebetalingsspørgsmålet var, at kommunen ved afgørelsen ikke sås at have taget konkret og begrundet stilling til, om betingelserne i lov om social pension §§ 41 og 42 for at forlange tilbagebetaling af for meget udbetalt pension for perioden fra 1. april 2005 til 31. marts 2006 var opfyldt, herunder om beløbet kunne anses for modtaget mod bedre vidende.</p>\r\n<p>Rådgivningscentret klagede på ansøgers vegne over nævnets afgørelse.</p>\r\n<p>Sagen blev behandlet i principielt møde med henblik på afklaring af, hvilken betydning det havde, at de genvundne afskrivninger var afskrevet i en periode, hvor ansøger ikke havde modtaget folkepension. Sagen blev antaget til supplement af principafgørelse P-6-01.</p>\r\n<p>\r\n   <span class=\"Bold\">Afgørelse:</span>\r\n</p>\r\n<p>Ankestyrelsen fandt, at genvundne afskrivninger ved salg af virksomhed som folkepensionist skulle indgå i indtægtsgrundlaget for beregning af folkepensionens grundbeløb, også selv om de måtte være afskrevet i perioden forud for overgang til folkepension.</p>\r\n<p>Det fremgår af pensionslovens § 27, stk. 1, at for folkepensionister opgøres indtægtsgrundlaget for grundbeløb efter pensionistens indtægt ved personligt arbejde. Socialministeren kan fastsætte nærmere regler om opgørelse af indtægt ved personligt arbejde.</p>\r\n<p>Regler herom er fastsat i Socialministeriets bekendtgørelse om social pension kapitel 7.</p>\r\n<p>Det fremgår af bekendtgørelsens § 29, stk. 1, at indtægter ved personligt arbejde efter lovens § 27, stk. 1, omfatter lønindtægt eller indtægt, der midlertidigt træder i stedet herfor, samt indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.</p>\r\n<p>Ankestyrelsen lagde ved afgørelsen til grund, at ansøger havde oplyst, at han alene havde genvundne afskrivninger for perioden, før han blev folkepensionist.</p>\r\n<p>Ankestyrelsen lagde ved afgørelsen vægt på, at de genvundne afskrivninger indgik i ansøgers personlige indkomst ved salg af hans virksomhed som folkepensionist, og at beløbet var optjent, medens han tog aktivt del i driften af sin virksomhed.</p>\r\n<p>Ankestyrelsen fandt, at der i lovgivningen ikke var tilstrækkelig holdepunkter for, at der kunne bortses fra arbejdsindtægter som ovenfor nævnt, selv om optjeningen var sket, medens ansøger ikke var folkepensionist.</p>\r\n<p>Ankestyrelsen tiltrådte således det sociale nævns afgørelse.</p><div class=\"Givet\" id=\"Givet\"><p class=\"Givet\" align=\"center\"></p><p class=\"Sign1\" align=\"center\"></p><p class=\"Sign2\" align=\"right\"></p></div>",
    "isHistorical": false,
    "editorialNotes": [],
    "alternativeMedia": [],
    "ressort": "Social-, Bolig- og Ældreministeriet",
    "isReprint": false,
    "geografiskDaekningId": 0,
    "retsinfoKlassifikationId": 20,
    "caseHistoryReferenceGroup": [],
    "metadata": [
        {
            "displayName": "Offentliggørelsesdato",
            "displayValue": "11/07/2013"
        },
        {
            "displayName": "Accession",
            "displayValue": "W20071120025"
        },
        {
            "displayName": "Entydig dokumentidentifikation",
            "displayValue": "BS008427"
        },
        {
            "displayName": "Dato for indlæggelse",
            "displayValue": "11/07/2013"
        },
        {
            "displayName": "Dokumenttype",
            "displayValue": "Endelig adm. afgørelse"
        },
        {
            "displayName": "Dokumentets rangering",
            "displayValue": "W "
        },
        {
            "displayName": "Forskriftens nummer",
            "displayValue": "11200"
        },
        {
            "displayName": "År for udstedelse",
            "displayValue": "2007"
        },
        {
            "displayName": "Dato for underskrift",
            "displayValue": "01/06/2007"
        },
        {
            "displayName": "Administrerende myndighed",
            "displayValue": "Ankestyrelsen"
        },
        {
            "displayName": "Ressortministeriets journalnummer",
            "displayValue": "J.nr.: 6000014-07"
        },
        {
            "displayName": "Stikord",
            "displayValue": "P-7-07"
        }
    ],
    "pdfLink": {
        "isPdfAvailable": true
    },
    "documentFobTagGroup": [],
    "hasFobTags": false
}