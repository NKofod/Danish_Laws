Skriftlig fremsættelse (19. februar 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om trafikselskaber og lov om vægtafgift af motorkøretøjer m.v. (Ændring af finansieringsmodellen for trafikselskabet på Sjælland, organiseringen af den offentlige servicetrafik i Østdanmark, buspassagerrettighedsforordningen m.v.) (Lovforslag nr.
L 136) De væsentligste ændringer i lovforslaget i forhold til den gældende lov vedrører forhold øst for Storebælt omhandlende ændring af finansieringsmodellen for trafikselskabet på Sjælland samt et forbedret samarbejde imellem Movia, DSB og Metroselskabet I/S.
 Den gældende finansieringsmodel indeholder en række uhensigtsmæssige elementer, der bl.a. betyder, at det er vanskeligt at ændre på ruter, der krydser flere kommunegrænser, og at kommunerne ikke har incitament til at nedbringetrafikselskabets administrationsomkostninger, da disse betales af regionerne.
Med lovforslaget foreslås således en ny finansieringsmodel, hvor trafikselskabets administrationsudgifter, som på nuværende tidspunkt alene finansieres af Region Hovedstaden og Region Sjælland, vil skulle finansieres af både regioner og kommuner.
Regionerne opnår herved en besparelse, som tiltænkes anvendt til finansiering af en række af de ruter, der i dag går igennem mange kommuner, og som har mere karakter af at være regionale.
For de tilbageværende kommunale ruter, der fortsat går igennem flere kommuner, foreslås en mere simpel finansieringsmodel, hvor 80 pct. af ruten betales ud fra køreplanstimer i den enkelte kommune og de resterende 20 pct. af ruten betales af alle kommuner i den region, hvori ruten er placeret, på baggrund af befolkningstal.
Med dette solidariske element understøttes busdriftens karakter af et samlet netværk.
Endvidere foreslås det, at der til gavn for kunderne skal skabes et forbedret samarbejde mellem DSB, Movia og Metroselskabet I/S om den offentlige servicetrafik inden for trafikselskabet på Sjællands geografiske område.
Selskaberne er allerede i dag forpligtede til at samarbejde på en række områder, men med lovforslaget tydeliggøres det, at de 3 selskaber i endnu højere grad skal samarbejde om kundevendte aktiviteter i den offentlige servicetrafik samt samarbejde på flere områder, end de gør i dag.
 Med lovforslaget foreslås der herudover en række øvrige ændringer, herunder at visse ø-kommuner får mulighed for at melde sig ud trafikselskabet, at der gives mulighed for åbning af skolebuskørsel udført af kommunerne selv, således at der kan medtages andre passagerer på disse ruter, at trafikselskabernes trafikplaner skal indeholde et strategisk grundlag samt en hjemmel til, at staten kan indgå en aftale med Region Nordjylland om, at regionen kan overtage trafikkøberansvaret på statens jernbanestrækning mellem Skørping og Frederikshavn m.v.
 Idet jeg i øvrigt henviser til lovforslaget med tilhørende bemærkninger, skal jeg hermed anbefale forslaget til det Høje Tings velvillige behandling.
