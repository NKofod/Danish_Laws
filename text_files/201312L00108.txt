Fremsat den 15. januar 2014 af ministeren for forskning, innovation og videregående uddannelser (Morten Østergaard) Forslag til Lov om ændring af lov om teknologi og innovation og lov om offentlige forskningsinstitutioners kommercielle aktiviteter og samarbejde med fonde (Ændringer som følge af lov om Danmarks Innovationsfond m.v.) § 1 I lov om teknologi og innovation, jf. lovbekendtgørelse nr. 835 af 13. august 2008, som ændret ved § 72 i lov nr. 1336 af 19. december 2008, foretages følgende ændringer:
 1. I § 1, stk. 2, indsættes efter »fremme«: »teknologiudvikling og innovation, der udøves gennem godkendte teknologiske serviceinstitutter, innovationsmiljøer og innovationsnetværk m.v., samt ved«.
 2. Overskriften før § 3 ophæves.
 3. § 3 affattes således:
»§ 3. Til bistand ved gennemførelsen af lovens formål kan ministeren for forskning, innovation og videregående uddannelser indhente rådgivning fra Danmarks Forsknings- og Innovationspolitiske Råd.« 4. §§ 4 og 4 a ophæves.
 5. I § 5, stk. 1, udgår »og efter indstilling fra Rådet for Teknologi og Innovation«.
 6. I § 5, stk. 3, ændres »Rådet for Teknologi og Innovation« til: »ministeren«.
 7. I § 5, stk. 4, ændres »rådet« til: »ministeren«.
 8. I § 5, stk. 6, 2. pkt., udgår »efter indstilling fra rådet«.
 9. I § 7, stk. 2, nr. 2, ændres »50.000« til: »100.000«.
 10. I § 7, stk. 4, indsættes efter »finanslove«: »,«, og »og efter indstilling fra Rådet for Teknologi og Innovation« udgår.
 11. I § 9, stk. 1, udgår »og efter indstilling fra Rådet for Teknologi og Innovation«.
 12. Efter § 9 indsættes før overskriften før § 10:
»Innovationsnetværk § 9 a.
Ministeren for forskning, innovation og videregående uddannelser kan tildele medfinansiering af innovationsnetværk til fremme af samarbejde og formidling af viden mellem danske og udenlandske forsknings- og uddannelsesinstitutioner, godkendte teknologiske serviceinstitutter, videninstitutioner og virksomheder.
Stk. 2. Medfinansiering af innovationsnetværk tildeles efter ansøgning og på baggrund af offentliggjorte kriterier for tildeling af medfinansiering.« 13. I § 11, stk. 2, ændres »Finansstyrelsen« til: »Statens Administration«.
 14. Overskriften før § 14 affattes således:
»Delegationsbestemmelser« 15. § 14 ophæves og i stedet indsættes:
 »§ 14. Ministeren for forskning, innovation og videregående uddannelser kan bemyndige en statslig myndighed under ministeriet eller andre myndigheder efter forhandling med vedkommende minister til at udøve de beføjelser, der i denne lov er tillagt ministeren for forskning, innovation og videregående uddannelser.
 Stk. 2. Ministeren for forskning, innovation og videregående uddannelser kan fastsætte regler om adgangen til at påklage afgørelser, der er truffet i henhold til bemyndigelse efter stk. 1, herunder at afgørelserne ikke skal kunne påklages.
Stk. 3. Ministeren for forskning, innovation og videregående uddannelser kan fastsætte nærmere regler om udøvelsen af de beføjelser, som en anden statslig myndighed efter forhandling med vedkommende minister bliver bemyndiget til at udøve efter stk. 1.« 16. § 18 ophæves.
§ 2 I lov om offentlige forskningsinstitutioners kommercielle aktiviteter og samarbejde med fonde, jf. lovbekendtgørelse nr. 353 af 25. marts 2013, foretages følgende ændring:
 1. I § 14 ændres »Rådet for Teknologi og Innovation« til: »Danmarks Forsknings- og Innovationspolitiske Råd«.
§ 3 Stk. 1. Loven træder i kraft den 1. april 2014.
 Stk. 2. Danmarks Innovationsfond indtræder ved lovens ikrafttræden i de rettigheder og forpligtelser, som hidtil har tilkommet Rådet for Teknologi og Innovation, jf. dog stk. 3.
 Stk. 3. Ministeriet for Forskning, Innovation og Videregående Uddannelser indtræder ved lovens ikrafttræden i de rettigheder og forpligtelser, som hidtil har tilkommet Rådet for Teknologi og Innovation, i relation til godkendte teknologiske serviceinstitutter, innovationsmiljøer og innovationsnetværk.
§ 4 Stk. 1. Loven gælder ikke for Færøerne og Grønland, jf. dog stk. 2.
 Stk. 2. § 1 kan ved kongelig anordning sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Dette lovforslag indeholder en række ændringer som følge af oprettelsen af Danmarks Innovationsfond - fonden for strategisk forskning, højteknologi og innovation.
Samtidig med dette lovforslag fremsætter ministeren for forskning, innovation og videregående uddannelser lovforslag nr.
L 107 til lov om Danmarks Innovationsfond, hvorved Danmarks Innovationsfond foreslås oprettet.
Herved samles de konkurrenceudsatte midler til strategisk og udfordringsdrevet forskning, teknologiudvikling og innovation på Ministeriet for Forskning, Innovation og Videregående Uddannelsers område i ét organ.
Med nærværende lovforslag foreslås det, at Rådet for Teknologi og Innovation nedlægges.
Danmarks Innovationsfond skal have fokus på sin bevilligende funktion, og for at sikre en klarere adskillelse af driftsopgaver over for opgaver i forbindelse med udmøntning af bevillinger foreslås det i dette lovforslag, at administrationen af de institutionslignende bevillinger til godkendte teknologiske serviceinstitutter, innovationsmiljøer og innovationsnetværk indtil videre forankres i Ministeriet for Forskning, Innovation og Videregående Uddannelser.
Ministeren for forskning, innovation og videregående uddannelser fremsætter endvidere samtidig med nærværende lovforslag, lovforslag nr.
L 107 om Danmarks Innovationsfond og lovforslag nr.
L 109 om ændring af lov om forskningsrådgivning m.v. og forskellige andre love og om ophævelse af lov om Højteknologifonden. (Ændringer som følge af lov om Danmarks Innovationsfond). Heri foreslås det bl.a. at udvide mandatet for Danmarks Forskningspolitiske Råd til ud over forskning også at omfatte rådgivning vedrørende teknologiudvikling og innovation og at gennemføre overordnede evalueringer af forsknings- og innovationssystemet.
2. Baggrund Med regeringens innovationsstrategi fra 19. december 2012, Danmark - Løsningernes land.
Styrket samarbejde og bedre rammer for innovation i virksomheder, blev der lagt op til en reform af forsknings- og innovationssystemet under Ministeriet for Forskning, Innovation og Videregående Uddannelser.
Regeringen (Socialdemokraterne, Det Radikale Venstre og Socialistisk Folkeparti) samt Venstre, Dansk Folkeparti, Enhedslisten, Liberal Alliance og Det Konservative Folkeparti har den 3. oktober 2013 indgået Aftale om Danmarks Innovationsfond - fonden for strategisk forskning, højteknologi og innovation.
Ved aftalen er partierne enige om at gennemføre en revision af forsknings- og innovationssystemet under Ministeriet for Forskning, Innovation og Videregående Uddannelser, herunder etablere Danmarks Innovationsfond.
Baggrunden er, at de store offentlige investeringer i forskning og innovation i øget omfang skal bidrage til løsninger på samfundsudfordringer og skabe vækst og beskæftigelse.
Revisionen af forsknings- og innovationssystemet under Ministeriet for Forskning, Innovation og Videregående Uddannelse skal understøtte, at systemet bliver mere enkelt og slagkraftigt, og styrke koblingen mellem forskning og teknologi- og innovationsindsatsen i virksomheder.
 Sammen med de to øvrige lovforslag, som er nævnt under pkt. 1, følger dette lovforslag op på denne aftale.
3. Lovforslagets hovedelementer 3.1. Nedlæggelse af Rådet for Teknologi og Innovation Rådet for Teknologi og Innovation er nedsat af ministeren for forskning, innovation og videregående uddannelser i henhold til lov om teknologi og innovation.
Formålet med lov om teknologi og innovation er at styrke teknologiudvikling og innovation i erhvervslivet.
Loven er en rammelov, der på et overordnet plan regulerer de initiativer, der kan iværksættes inden for lovens formål, og som navnlig tilsigter at fremme 1) samarbejde og formidling af viden mellem danske og udenlandske forskere, danske og udenlandske forsknings- og uddannelsesinstitutioner, teknologiske serviceinstitutter, videninstitutioner og virksomheder, 2) innovation, udvikling, spredning, udnyttelse og kommercialisering af forskningsresultater, ny teknologi, organisatorisk og markedsmæssig viden, 3) tilgang og udvikling af viden- og teknologibaserede virksomheder, 4) innovation og tilførsel af kapital og kompetence til viden- og teknologibaserede virksomheder, 5) internationalt samarbejde om udnyttelsen af viden og teknologi.
 Ministeren for forskning, innovation og videregående uddannelser kan inden for de rammer, der afsættes på de årlige finanslove, og til opfyldelse af lovens formål iværksætte initiativer, herunder medfinansiering af udviklingsaktiviteter, analyser, evalueringer m.v.
 Ministeren har i vidt omfang henlagt administrationen af initiativerne til Rådet for Teknologi og Innovation således, at rådet på ministerens vegne udmønter tilskud til teknologiudvikling og innovation m.v.
 Rådet for Teknologi og Innovation har endvidere til opgave inden for lovens formål at rådgive ministeren for forskning, innovation og videregående uddannelser.
Rådet består af en formand og 8 medlemmer.
Rådet har nedsat bl.a.
Erhvervsforskerudvalget som rådgivende udvalg.
Sekretariatsbetjeningen af rådet varetages af Styrelsen for Forskning og Innovation under Ministeriet for Forskning, Innovation og Videregående Uddannelser.
Som konsekvens af forslaget om at oprette Danmarks Innovationsfond foreslås det at nedlægge Rådet for Teknologi og Innovation ved at ophæve og ændre en række bestemmelser i lov om teknologi og innovation.
Danmarks Innovationsfond vil efter forslaget indtræde i rettigheder og forpligtelser, som hidtil har tilkommet Rådet for Teknologi og Innovation.
Dette gælder dog ikke rettigheder og forpligtelser vedrørende godkendte teknologiske serviceinstitutter, innovationsmiljøer og innovationsnetværk, jf. pkt. 3.2 i de almindelige bemærkninger nedenfor.
 Rådet for Teknologi og Innovations opgave med at rådgive ministeren for forskning, innovation og videregående uddannelser efter lov om offentlige forskningsinstitutioners kommercielle aktiviteter og samarbejde med fonde, foreslås henlagt til Danmarks Forskningspolitiske Råd, jf. herved pkt. 1 om det samtidige lovforslag, hvor det foreslås at udvide mandat og sammensætning for Danmarks Forskningspolitiske Råd.
 Der henvises i øvrigt til de specielle bemærkninger til de enkelte bestemmelser.
3.2. Administration af godkendte teknologiske serviceinstitutter, innovationsmiljøer og innovationsnetværk Med forslaget til lov om Danmarks Innovationsfond forudsættes det, at Danmarks Innovationsfond primært skal udmønte tilskud til strategisk og udfordringsdrevet forskning, teknologi, herunder højteknologi, og innovation.
Fonden skal således have fokus på sin bevilligende funktion.
For at sikre en klarere adskillelse af driftsopgaver over for opgaver i forbindelse med udmøntning af bevillinger foreslås det, at administrationen af de institutionslignende bevillinger til godkendte teknologiske serviceinstitutter, innovationsmiljøer og innovationsnetværk indtil videre forankres i Ministeriet for Forskning, Innovation og Videregående Uddannelser.
Det er hensigten, at der skal etableres et tæt samarbejde mellem Danmarks Innovationsfond, ministeriet og godkendte teknologiske serviceinstitutter, innovationsmiljøer og innovationsnetværk.
 Forslaget om den ændrede forankring af henholdsvis godkendte teknologiske serviceinstitutter, innovationsmiljøer og innovationsnetværk beskrives nedenfor i pkt. 3.2.1-3.2.3 og de specielle bemærkninger til de enkelte bestemmelser.
3.2.1. Godkendte teknologiske serviceinstitutter Godkendte teknologiske serviceinstitutter er særskilt reguleret i lov om teknologi og innovation.
Ministeren kan efter ansøgning og efter indstilling fra Rådet for Teknologi og Innovation godkende almennyttige selvejende institutioner eller almennyttige aktieselskaber som godkendte teknologiske serviceinstitutter.
Der eksisterer p.t. ni godkendte teknologiske serviceinstitutter.
 Godkendte teknologiske serviceinstitutter har til formål at opbygge teknologiske kompetencer og serviceydelser og stille dem til rådighed for dansk erhvervsliv på kommercielle vilkår.
Godkendte teknologiske serviceinstitutter skal inden for området teknologisk service arbejde på et økonomisk, fagligt og organisatorisk betryggende grundlag.
Institutternes vedtægter og ændringer heraf skal godkendes af Rådet for Teknologi og Innovation.
Godkendelse indebærer, at rådet skal have indseende med det enkelte instituts samlede virksomhed, sådan at Rådet for Teknologi og Innovation kan føre tilsyn med instituttet.
Instituttet skal meddele ministeren for forskning, innovation og videregående uddannelser, såfremt der sker ændringer i forhold, der ligger til grund for godkendelsen og medfinansieringen.
Ministeriet for Forskning, Innovation og Videregående Uddannelser indgår på vegne af Rådet for Teknologi og Innovation treårige resultatkontrakter med godkendte teknologiske serviceinstitutter.
Resultatkontrakterne medfinansierer specifikke forsknings- og udviklingsaktiviteter på institutterne, der skal føre til opbygning og udvikling af nye teknologiske kompetencer og serviceydelser.
 Med nedlæggelsen af Rådet for Teknologi foreslås det, at administrationen af godkendte teknologiske serviceinstitutter indtil videre forankres i Ministeriet for Forskning, Innovation og Videregående Uddannelser, således at ministeriet varetager administrationen af godkendte teknologiske serviceinstitutter.
Ministeren for forskning, innovation og videregående uddannelser vil efter forslaget fortsat skulle godkende institutterne, men fremadrettet uden indstilling fra Rådet for Teknologi og Innovation.
Ministeren vil endvidere overtage rettigheder og forpligtelser for Rådet for Teknologi og Innovation i forhold til institutterne.
Som følge heraf vil ministeren f.eks. respektere allerede indgåede aftaler og kontrakter.
Det vil endvidere fremover være ministeren, der alene træffer beslutning om medfinansiering af institutterne, ligesom ministeren vil skulle godkende institutternes vedtægter og ændringer heraf.
Endelig foreslås det, at ministeren ligesom Rådet for Teknologi og Innovation i dag skal have indseende med institutternes samlede virksomhed for at kunne varetage tilsynet med institutternes virke, herunder at institutternes virke udøves i overensstemmelse med loven.
3.2.2. Innovationsmiljøer Innovationsmiljøerne er særskilt reguleret i lov om teknologi og innovation.
 Ministeren for forskning, innovation og videregående uddannelser kan efter ansøgning godkende innovationsmiljøer med henblik på at fremme samspillet mellem det offentlige vidensystem, nye innovative virksomheder, etablerede virksomheder og kapitalkilder.
Innovationsmiljøerne er private investeringsaktieselskaber, som på statens og egne vegne investerer risikovillig kapital i nye innovative iværksættervirksomheder.
Innovationsmiljøer er aktieselskaber, hvis hovedformål er at beskæftige sig med aktiviteter, som knytter sig til udvikling af nye service- og produktideer frem mod kommerciel udnyttelse.
Forvaltningsloven finder anvendelse på den virksomhed, der udøves som innovationsmiljø.
Udpegning og godkendelse som innovationsmiljø foretages på baggrund af offentlige udbud.
Ved seneste udbud i 2013 er fire innovationsmiljøer blevet godkendt til at varetage aktiviteterne fra den 1. januar 2014.
 Ministeren for forskning, innovation og videregående uddannelser kan inden for den ramme, der fastsætte på de årlige finanslove, og efter indstilling fra Rådet for Teknologi og Innovation helt eller delvis medfinansiere etableringen og driften af godkendte innovationsmiljøer samt tildele innovationsmiljøerne en ramme til medfinansiering af nye ideer, opfindelser og forskningsresultater.
Med nedlæggelsen af Rådet for Teknologi foreslås det, at administrationen af innovationsmiljøerne indtil videre forankres i Ministeriet for Forskning, Innovation og Videregående Uddannelser, således at ministeriet varetager administrationen af innovationsmiljøerne.
Ministeren for forskning, innovation og videregående uddannelser vil fortsat skulle godkende innovationsmiljøerne.
Ministeren vil efter forslaget om at nedlægge Rådet for Teknologi og Innovation fremover alene kunne træffe beslutning om medfinansiering af etablering og drift af innovationsmiljøer samt tildele innovationsmiljøerne en ramme til medfinansiering af nye ideer, opfindelser og forskningsresultater, dvs. uden indstilling.
3.2.3. Innovationsnetværk Innovationsnetværk er et initiativ iværksat og medfinansieret efter lov om teknologi og innovation.
 Innovationsnetværk har til formål at fremme samarbejde og formidling af viden mellem danske og udenlandske forsknings- og uddannelsesinstitutioner, teknologiske serviceinstitutter, videninstitutioner og virksomheder.
 Det foreslås, at ministerens mulighed for at medfinansiere innovationsnetværk lovfæstes i en ny selvstændig bestemmelse i loven på linje med reguleringen af godkendte teknologiske serviceinstitutter og innovationsmiljøerne.
4. Økonomiske og administrative konsekvenser for det offentlige Lovforslaget indebærer ikke merudgifter for det offentlige.
4.1 Specifikke bemærkninger om bevillingsmæssige forhold Som følge af nedlæggelsen af Rådet for Teknologi og Innovation overføres bevillingerne på finanslovens § 19.74.01.15. Godkendte Teknologiske Serviceinstitutter, § 19.74.01.63. Medfinansiering af innovationsmiljøer samt ordningen Innovationsnetværk Danmark under § 19.74.01.75. Samarbejde om innovation og videnspredning til § 19.17.04. Andre programaktiviteter på henholdsvis Forslag til lov om tillægsbevilling for finansåret 2014, samt finanslovsforslaget for 2015. Aktiver og passiver vedrørende de berørte ordninger overdrages ved åbningsbalancen.
 Midlerne på finanslovens § 19.74.01.15. Godkendte Teknologiske Serviceinstitutter opføres på underkonto 90. Godkendte Teknologiske Serviceinstitutter (ny konto). Midlerne udmøntes i 2014 i henhold til de prioriteringer og bindinger, der fremgår af anmærkningerne på kontoen på finansloven for 2014.
Midlerne på finanslovens § 19.74.01.63. Medfinansiering af innovationsmiljøer opføres på underkonto 91. Medfinansiering af innovationsmiljøer (ny konto). Midlerne udmøntes i 2014 i henhold til de prioriteringer, der fremgår af anmærkningerne på kontoen på finansloven for 2014 Midlerne på finanslovens § 19.74.01.75. Samarbejde om innovation og videnspredning opføres på underkonto 92. Innovationsnetværk Danmark (ny konto). Midlerne udmøntes i 2014 i henhold til de prioriteringer og bindinger, der fremgår af anmærkningerne på kontoen på finansloven for 2014.
Særlige bevillingsbestemmelser I tilknytning til § 19.17.04. Andre programaktiviteter tilføjes følgende særlige bevillingsbestemmelser, der supplerer eller fraviger de almindelige bevillingsbestemmelser i Budgetvejledningen m.v.
Efter hver bestemmelse henvises i parentes til det relevante punkt i Budgetvejledningen, jf. cirkulære nr. 9802 af 10. december 2013 om Budgetvejledning 2014.
 Der er adgang til at overføre bevillinger fra § 19.17.04.90. Godkendte Teknologiske Serviceinstitutter, § 19.17.04.91. Medfinansiering af innovationsmiljøer, og § 19.17.04.92. Innovationsnetværk Danmark til § 19.11.03. Styrelsen for Forskning og Innovation med henblik på dækning af administrative udgifter til forvaltning af programmer, gennemførelse af evalueringer samt andre tidsbegrænsede opgaver, dog således at de lønsumsstyrede bevillinger herved ikke forhøjes. (BV 2.2.9)  Der er adgang til at overføre bevillinger fra § 19.17.04.92. Innovationsnetværk Danmark til bevillinger under § 19.22. Universiteter i forbindelse med tiltag under samarbejde om innovation og videnspredning. (BV 2.2.9).
  Godkendte Teknologiske Serviceinstitutter er ikke omfattet af reglerne om statens selvforsikring. (BV 2.4.4).
  Følgeudgifter til fremme af de formål, som er anført i anmærkningerne til § 19.17.04.90. Godkendte Teknologiske Serviceinstitutter, § 19.17.04.91. Medfinansiering af innovationsmiljøer, og § 19.17.04.92. Innovationsnetværk Danmark, kan afholdes af bevillingen. (BV 2.10.1).
  Bevillingerne under § 19.17.04.91. Medfinansiering af innovationsmiljøer kan i indeværende finansår forhøjes med indtægter fra tilbageløb på medfinansiering m.v. under § 19.17.04.91. Medfinansiering af innovationsmiljøer.
4.2. Nedlæggelse af finanslovskonti Lovforslaget indebærer, at finanslovskontoen § 19.74.01. Udvikling af kompetence og teknologi m.v. nedlægges.
 5. Økonomiske og administrative konsekvenser for erhvervslivet m.v.
 Lovforslaget medfører ingen økonomiske eller administrative konsekvenser for erhvervslivet m.v.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser 8. Forholdet til EU-retten Lovforslaget indeholder ikke EU-retlige aspekter 9. Høring Et udkast til lovforslag har i perioden fra den 22. oktober 2013 til den 20. november 2013 været sendt i høring hos følgende myndigheder og organisationer m.v.: Region Hovedstaden, Region Midtjylland, Region Nordjylland, Region Sjælland, Region Syddanmark, Datatilsynet, Domstolsstyrelsen, Færøernes Landsstyre, Grønlands Selvstyre, Moderniseringsstyrelsen, Nationalbanken, Rigsrevisionen, Copenhagen Business School - Handelshøjskolen, Danmarks Tekniske Universitet, IT-Universitetet i København, Københavns Universitet, Roskilde Universitet, Syddansk Universitet, Aalborg Universitet, Aarhus Universitet, Arkitektskolen Aarhus, Center for Regional- og Turismeforskning, Danmarks Designskole, Danmarks Meteorologiske Institut, Dansk Arkitektur Center, Dansk Center for Forskningsanalyse, Dansk Institut for Internationale Studier, Det Kongelige Bibliotek, Det Kongelige Danske Kunstakademi, Det Kongelige Danske Kunstakademis Skoler for Arkitektur, Design og Konservering, De Nationale Geologiske Undersøgelser for Danmark og Grønland, Det Nationale Forskningscenter for Arbejdsmiljø, Det Nationale Institut for Kommuners og Regioners Analyse og Forskning, Designskolen Kolding, Forsvarsakademiet, Institut for Menneskerettigheder, IT-Vest, Kennedy Centret - Nationalt forsknings- og rådgivningscenter for genetik, synshandicap og mental retardering, Nationalmuseet, Naturhistorisk Museum, Rigsarkivet, SFI - Det Nationale Forskningscenter for Velfærd, Statens Museum for Kunst, Statens Serum Institut, Statsbiblioteket, Akademiet for de Tekniske Videnskaber, A.
P.
Møller og Hustru Chastine Mc-Kinney Møllers fond til almene formaal, Bitten og Mads Clausens Fond, Carlsbergfondet, Danmarks Apotekerforening, Danmarks Vækstråd (erstatter Danmarks Erhvervsråd), Danmarks Forskningspolitiske Råd, Danmarks Grundforskningsfond, Det Frie Forskningsråd, Det Kongelige Danske Videnskabernes Selskab, Det Strategiske Forskningsråd, Det Økologiske Råd, Det Økonomiske Råd, Fabrikant Mads Clausens Fond, Fonden Teknologirådet, Friluftsrådet, Højteknologifonden, Kræftens Bekæmpelse, Lundbeckfonden, Nordea-fonden, Novo Nordisk Fonden, Oticonfonden, Rockwool Fonden, Rådet for Teknologi og Innovation, Trygfonden, Udvalgene vedrørende Videnskabelig Uredelighed, Veluxfonden, Vækstfonden, Danmarks Akkrediteringsinstitution, Advokatsamfundet, Akademikerne, Arbejderbevægelsens Erhvervsråd, CO-industri, Danish institute for study abroad, Danmarks Erhvervsforskningsakademi, Danmarks Naturfredningsforening, Dansk Arbejdsgiverforening, Dansk Byggeri, Dansk Erhverv, Dansk Folkeoplysnings Samråd, Danske Handicaporganisationer, DI, Danmarks Jurist- og Økonomforbund, Dansk Ungdoms Fællesråd, Danske Regioner, Danske Studerendes Fællesråd, Danske Universiteter, Det Etiske Råd, LO, DM  fagforening for højtuddannede, Fagligt Fælles Forbund, Finansrådet, Finanssektorens Arbejdsgiverforening, Foreningen af Rådgivende Ingeniører, Foreningen til Unge Handelsmænds Uddannelse, Funktionærernes og Tjenestemændenes Fællesråd, Godkendt Teknologisk Service, Højskoleforeningen, Ingeniørforeningen i Danmark, IT-Branchen, KL, Kulturministeriets Rektorer, Landbrug og Fødevarer, Landsorganisationen i Danmark, Lægeforeningen, Lægemiddelindustriforeningen, Mellemfolkeligt Samvirke, Ph.d.-nettet, Professionshøjskolernes Rektorkollegium, Rektorkollegiet, Rektorkollegiet for de Kunstneriske og Kulturelle uddannelser, Sektorforskningens Direktørkollegium og Statens Administration.
Bemærkninger til lovforslagets enkelte bestemmelser Til § 1 Til nr. 1 Som følge af forslaget om at oprette Danmarks Innovationsfond foreslås Rådet for Teknologi og Innovation nedlagt, således at fonden overtager rådets nuværende opgaver.
Fonden overtager dog ikke administrationen af de institutionslignende bevillinger til godkendte teknologiske serviceinstitutter, innovationsmiljøer og innovationsnetværk, jf. pkt. 3.1 og 3.2 i de almindelige bemærkninger ovenfor og de specielle bemærkninger til § 3 nedenfor.
Med nedlæggelse af Rådet for Teknologi foreslås det, at loven fremover alene regulerer ministeren for forskning, innovation og videregående uddannelsers kompetence til at iværksætte og administrere teknologiudviklings- og innovationsaktiviteter inden for lovens formål, først og fremmest de væsentlige initiativer, der allerede er iværksat i form af godkendte teknologiske serviceinstitutter, innovationsmiljøer og innovationsnetværk.
Det foreslås afspejlet i lovens indledende bestemmelse om, hvad der er formålet med loven.
 Som anført vil loven med forslaget først og fremmest regulere godkendte teknologiske serviceinstitutter, innovationsmiljøer og innovationsnetværk, men ministeren vil dog som hidtil inden for de rammer, der fastsættes på de årlige finanslove, kunne iværksætte andre initiativer til opfyldelse af lovens formål, jf. herved også ordlyden »m.v.« i forslaget til den ændrede formålsbestemmelse.
Til nr. 2 Som konsekvens af, at Rådet for Teknologi og Innovation foreslås nedlagt, foreslås det at ophæve paragrafoverskriften om rådet.
Til nr. 3 Som konsekvens af forslaget om at nedlægge Rådet for Teknologi foreslås bestemmelsen vedrørende nedsættelse af rådet, sammensætning, udpegningsperiode m.v. ikke videreført.
 I stedet foreslås i en ny affattelse af lovens § 3, at ministeren for forskning, innovation og videregående uddannelser kan indhente rådgivning fra Danmarks Forskningspolitiske Råd.
Det forventes, at ministeren for forskning, innovation og videregående uddannelser inden for lovens nye område i vidt omfang vil indhente rådgivning i eget regi, dvs. i Ministeriet for Forskning, Innovation og Videregående Uddannelser eller en styrelse under ministeriet.
Det er således i dag Styrelsen for Forskning og Innovation under Ministeriet for Forskning, Innovation og Videregående Uddannelser, der sekretariatsbetjener Rådet for Teknologi og Innovation.
Der er derfor i dag i ministeriet oparbejdet god erfaring med administrationen af godkendte teknologiske serviceinstitutter, innovationsmiljøer og innovationsnetværk, som loven foreslås begrænset til særligt at vedrøre.
 Som følge af det samtidige lovforslag om bl.a. at udvide mandatet for Danmarks Forskningspolitiske Råd til ud over forskning også at omfatte teknologiudvikling og innovation, jf. pkt. 1 i de almindelige bemærkninger, foreslås det, at ministeren også skal kunne indhente rådgivning fra dette råd.
Til nr. 4 Som følge af forslaget om at nedlægge Rådet for Teknologi og Innovation foreslås det, at § 4 vedrørende rådets rådgivningsfunktion, udarbejdelse af strategier, analyser og evalueringer ikke videreføres.
Det foreslås endvidere at ophæve § 4 a.
Bestemmelsen giver adgang for ministeren for forskning, innovation og videregående uddannelser til at beslutte at fordele op til 20 pct. af den enkelte bevilling afsat på finansloven til videnspredning og innovation til internationale fora.
Ministeren for forskning, innovation og videregående uddannelser kan indhente rådgivning herom fra Rådet for Teknologi og Innovation.
Det fremgår endvidere af bestemmelsen, at ministeren for forskning, innovation og videregående kan bemyndige Rådet for Teknologi og Innovation til at fordele op til 20 pct. af de bevillinger, som rådet modtager fra ministeren, til internationale fora.
Med forslaget om at oprette Danmarks Innovationsfond får fonden hjemmel til at fordele 20 pct. af den årlige bevilling til udmøntning til internationale fora, ligesom fonden kan deltage i internationale fora som led i sin bevillingsfunktion.
Med undtagelse af godkendte teknologiske serviceinstitutter, innovationsmiljøer og innovationsnetværk indtræder Danmarks Innovationsfond i Rådet for Teknologi og Innovations rettigheder og forpligtelser, herunder i relation til internationale aktiviteter, jf. de specielle bemærkninger til § 3. Det forventes på denne baggrund ikke, at ministeren for forskning, innovation og videregående uddannelser har behov for en udtrykkelig hjemmel i loven til at fordele midler til internationale fora, hvorfor bestemmelsen foreslås ophævet i sin helhed.
Til nr. 5 Med forslaget om at nedlægge Rådet for Teknologi og Innovation foreslås det, at rådet udgår af bestemmelsen.
 Med forslaget vil ministeren for forskning, innovation og videregående uddannelser fortsat efter ansøgning kunne godkende de teknologiske serviceinstitutter, men dette kan fremadrettet ske uden indstilling.
Til nr. 6 Som konsekvens af forslaget om at nedlægge Rådet for Teknologi og Innovation foreslås det, at det fremover er ministeren for forskning, innovation og videregående uddannelser og ikke rådet, der skal godkende institutternes vedtægter og ændringer heraf.
Til nr. 7 Det foreslås som en konsekvens af forslaget om at nedlægge Rådet for Teknologi og Innovation, at det er ministeren for forskning, innovation og videregående uddannelser, som fremover vil skulle have indseende med den samlede virksomhed hos godkendte teknologiske serviceinstitutter for derved at kunne udføre tilsyn med, at institutternes virke udøves i overensstemmelse med loven.
Ministeren overtager derved den tilsynsforpligtelse, som Rådet for Teknologi og Innovation har i dag.
Forslaget skal ses i sammenhæng med, at det er ministeren, som foreslås tillagt kompetence til at træffe alle afgørelser efter loven vedrørende godkendte teknologiske serviceinstitutter.
Til nr. 8 Med forslaget om at nedlægge Rådet for Teknologi og Innovation foreslås det at lade rådets indstillingsret ved ministerens tilbagekaldelse af en godkendelse udgå af bestemmelsen.
Til nr. 9 Det foreslås at ændre kravet om, at stifterne af et innovationsmiljø højst må have 50.000 kr. ubetalt forfalden gæld til det offentlige således, at stifterne ikke må have ubetalt gæld til det offentlige, der overstiger 100.000 kr.
Derved vil kravet modsvare det lignende krav i lov om begrænsning af skyldneres muligheder for at deltage i offentlige udbudsforretninger, jf. lovbekendtgørelse nr. 336 af 13. maj 1997. Udpegning og godkendelse som innovationsmiljø foretages på baggrund af offentlige udbud, og det er derfor hensigtsmæssigt at ensrette bestemmelserne.
Til nr. 10 Som følge af at Rådet for Teknologi og Innovation nedlægges foreslås det, at rådet udgår af bestemmelsen.
 Med forslaget vil ministeren for forskning, innovation og videregående uddannelser inden for en ramme, der fastsættes på de årlige finanslove, kunne medfinansiere etablering og drift af innovationsmiljøernes uden indstilling fra rådet.
Til nr. 11 Som konsekvens af nedlæggelsen af Rådet for Teknologi og Innovation foreslås det, at rådet udgår af bestemmelsen.
 Ministeren for forskning, innovation og videregående uddannelser vil med forslaget inden for en ramme, der fastsættes på de årlige finanslove, kunne tildele innovationsmiljøerne midler til at medfinansiere kommercialisering af nye ideer, opfindelser og forskningsresultater.
Til nr. 12 Som anført i pkt. 3.2 i de almindelige bemærkninger foreslås det, at tre tilskudsordninger indtil videre forankres i Ministeriet for Forskning, Innovation og Videregående Uddannelser.
Der er tale om to ordninger, dvs. godkendte teknologiske serviceinstitutter og innovationsmiljøer, som allerede i dag er reguleret særskilt i loven.
 Den tredje ordning, innovationsnetværk, er ikke i dag reguleret særskilt i loven, men har hjemmel inden for rammerne af lovens § 1, stk. 3.
 Med henblik på at ensrette reguleringsformen for de tre ordninger foreslås det at indsætte en ny bestemmelse, som særskilt regulerer innovationsnetværk.
 Det foreslås således, at der indsættes en ny paragrafoverskrift »Innovationsnetværk« og en selvstændig paragraf (§ 9 a), der regulerer innovationsnetværk.
 Innovationsnetværk har til formål at fremme samarbejde og formidling af viden mellem danske og udenlandske forsknings- og uddannelsesinstitutioner, godkendte teknologiske serviceinstitutter, videninstitutioner og virksomheder.
Innovationsnetværk omfatter aktiviteter, som udgør en fast, men fleksibel del af infrastrukturen i det danske innovationssystem.
Innovationsnetværkene etableres som selvstændige organisationer, der skal løse bestemte opgaver, f.eks. i forbindelse med samfundspartnerskaber om innovation.
Innovationsnetværkene skal samtidig have fokus på kvalitetsudvikling og professionalisering og internationalisering af de danske innovationsnetværk og klyngeorganisationer.
Tildeling af medfinansiering til innovationsnetværk foreslås at skulle ske på baggrund af ansøgning og efter offentliggjorte kriterier for tildeling af medfinansiering.
Det foreslås i lighed med de to øvrige ordninger, der reguleres særskilt i loven, at det er ministeren for forskning, innovation og videregående uddannelser, der har kompetencen til at behandle ansøgninger og tildele medfinansiering af innovationsnetværk.
Til nr. 13 Med den nuværende § 11, stk. 2, kan ministeren for forskning, innovation og videregående uddannelser efter aftale med finansministeren bemyndige Finansstyrelsen til at træffe afgørelser efter nærmere regler i forbindelse med administrationen af midler bevilget efter denne lov.
Finansstyrelsen blev nedlagt i 2003, og opgaverne blev overført til Økonomistyrelsen.
I januar 2011 blev opgaverne flyttet fra Økonomistyrelsen til Statens Administration.
Det foreslås derfor at ændre bestemmelsen.
Til nr. 14 Det foreslås, at § 14 får en ny overskrift som følge af den foreslåede ændrede affattelse af § 14, jf. lovforslagets § 1, nr. 15 og de specielle bemærkninger nedenfor.
Til nr. 15 Ministeren for forskning, innovation og videregående uddannelser kan ulovbestemt delegere sine beføjelser til myndigheder under Ministeriet for Forskning, Innovation og Videregående Uddannelser efter almindelige forvaltningsretlige regler.
Beslutningen om, at en kompetence overlades mere permanent f.eks. af en minister til en styrelse, bør imidlertid af hensyn til borgernes mulighed for at kunne vide, hvem der er rette myndighed, altid angives i en bekendtgørelse, jf. pkt. 4 i Justitsministeriets vejledning nr. 153 af 22. september 1987 om udarbejdelse af administrative forskrifter.
Det foreslås, at der i loven indsættes en hjemmel for ministeren til at bemyndige en under ministeriet oprettet styrelse eller tilsvarende institution til at udøve de beføjelser, der i loven er tillagt ministeren.
Ministeren kan herefter i en bekendtgørelse udnytte adgangen til at delegere opgaver og beføjelser til en myndighed under ministeriet.
Bemyndigelseshjemlen i stk. 1 er formuleret, så den kan rumme myndigheder, som organisatorisk er underordnet styrelser placeret direkte under ministeriet.
Ministeren kan således efter den foreslåede bestemmelse delegere sine beføjelser efter loven til enhver myndighed inden for ministeriets administrative hierarki uanset myndighedens placering i det administrative hierarki, herunder myndigheder, som er underordnet styrelser.
For at sikre, at ministeren, hvis der træffes beslutning om flytning af institutioner under ministeriet, kan henlægge eventuelle myndighedsopgaver dertil, hvis dette findes hensigtsmæssigt, foreslås bestemmelsen derfor formuleret således, at ministeren også kan bemyndige myndigheder uden for ministeriet til at udøve de beføjelser, der i loven er tillagt ministeren.
Det foreslås på den baggrund, at bemyndigelsesbestemmelsen formuleres sådan, at ministeren for forskning, innovation og videregående uddannelser efter forhandling med vedkommende minister kan bemyndige andre statslige myndigheder til at udøve de beføjelser, som i de respektive love er tillagt ministeren for forskning, innovation og videregående uddannelser.
Der er alene tale om statslige myndigheder.
Der kan således ikke i medfør af de foreslåede bestemmelser ske delegation til private virksomheder eller organisationer.
Omfanget af delegationen til den pågældende statslige myndighed skal ske efter forhandling med vedkommende minister.
Det foreslås i stk. 2, at ministeren for forskning, innovation og videregående uddannelser får hjemmel til at fastsætte regler om adgangen til at påklage afgørelser, der er truffet i henhold til bemyndigelse efter stk. 1, herunder om klagefrister, men også om, at afgørelserne ikke skal kunne påklages, hvilket betyder, at ministeren også kan afskære klageadgangen fra organisatorisk underordnede statslige myndigheder til styrelserne eller fra andre statslige myndigheder.
Ministeren kan f.eks. således ikke blot afskære påklage til ministeren, men også påklage til styrelserne.
Muligheden for at afskære klageadgang knytter sig kun til afgørelser på områder, som er delegeret fra ministeren i henhold til loven.
Retstilstanden for borgeren vil i disse situationer være uændret.
Borgeren har stadig mulighed for at klage over en afgørelse.
Lovforslaget fjerner således ikke nogen klagemuligheder for borgeren.
Der er alene tale om at flytte klagesagsbehandlingen fra en myndighed til en anden myndighed.
Således vil ministeren ikke med denne bestemmelse have hjemmel til at afskære klageadgang, der i øvrigt er fastsat i lovgivningen m.v.
Med stk. 3 får ministeren for forskning, innovation og videregående uddannelser hjemmel til at fastsætte nærmere regler om udøvelsen af de beføjelser, som en anden statslig myndighed efter forhandling med vedkommende minister bliver bemyndiget til at udøve efter stk. 1. Bestemmelsen omhandler de tilfælde, hvor ministeren udnytter sin adgang til at delegere beføjelser til andre statslige myndigheder uden for Ministeriet for Forskning, Innovation og Videregående Uddannelsers ressort.
De regler, som ministeren kan fastsætte i medfør af bestemmelsen, kan eksempelvis vedrøre sagsbehandlingsskridt, fastsættelse af frister m.v.
Til nr. 16 Som en konsekvens af forslaget om nedlæggelse af Rådet for Teknologi og Innovation ophæves den tidligere overgangsbestemmelse, hvorefter Rådet for Teknologi og Innovation overtager rettigheder og forpligtelser fra tidligere råd og udvalg.
Som anført ovenfor i pkt. 3.1 og 3.2 i de almindelige bemærkninger og de specielle bemærkninger til § 3 nedenfor, indtræder Danmarks Innovationsfond i Rådet for Teknologi og Innovations rettigheder og forpligtelser, idet Ministeriet for Forskning, Innovation og Videregående Uddannelser dog indtræder i rådets rettigheder og forpligtelser i relation til godkendte teknologiske serviceinstitutter, innovationsmiljøer og innovationsnetværk.
Til § 2 Til nr. 1 I den nuværende § 14 i lov om offentlige forskningsinstitutioners kommercielle aktiviteter og samarbejde med fonde er det fastsat, at Rådet for Teknologi og Innovation kan rådgive ministeren for forskning, innovation og videregående uddannelser om loven, herunder om relationen til øvrige aktiviteter til fremme af teknologioverførsel.
 Samtidig med dette lovforslag har ministeren for forskning, innovation og videregående uddannelser fremsat forslag om, at Danmarks Forskningspolitiske Råd får et udvidet mandat til at rådgive ministeren for forskning, innovation og videregående uddannelser, jf. herved pkt. 1 i de almindelige bemærkninger.
 Som følge af forslaget om at nedlægge Rådet for Teknologi og Innovation foreslås det derfor, at Danmarks Forskningspolitiske Råd overtager opgaven med at rådgive ministeren om lov om offentlige forskningsinstitutioners kommercielle aktiviteter og samarbejde med fonde, herunder om relationen til øvrige aktiviteter til fremme af teknologioverførsel.
Til § 3 Det foreslås ved stk. 1, at loven træder i kraft den 1. april 2014, så den træder i kraft samtidig med lovforslag nr.
L 107 om Danmarks Innovationsfond og lovforslag nr.
L 109 om ændring af lov om forskningsrådgivning m.v. og forskellige andre love og om ophævelse af lov om Højteknologifonden. (Ændringer som følge af lov om Danmarks Innovationsfond).
I stk. 2 foreslås det, at Danmarks Innovationsfond ved lovens ikrafttræden indtræder i de rettigheder og forpligtelser, som hidtil har tilkommet Rådet for Teknologi og Innovation.
Der tænkes her bl.a. på allerede iværksatte initiativer, hvor ministeren for forskning, innovation og videregående uddannelser har henlagt administrationen til rådet, og hvor rådet således på vegne af ministeren udmønter tilskud, eksempelvis virkemidlerne ErhvervsPhD, Videnpilot, Videnkupon og Innovationskonsortier.
Som beskrevet under de specielle bemærkninger til § 1, nr. 4, om ophævelse af § 4 a overgår rettigheder og forpligtelser, som hidtil har tilkommet Rådet for Teknologi og Innovation, vedrørende internationale aktiviteter desuden til Danmarks Innovationsfond.
I stk. 3 foreslås det, at Ministeriet for Forskning, Innovation og Videregående Uddannelser ved lovens ikrafttræden indtræder i de rettigheder og forpligtelser, som hidtil har tilkommet Rådet for Teknologi og Innovation, i relation til godkendte teknologiske serviceinstitutter, innovationsmiljøer og innovationsnetværk.
Der tænkes bl.a. på resultatkontrakter med godkendte teknologiske serviceinstitutter, kontrakter med innovationsmiljøer samt bevilling af medfinansiering til innovationsnetværk.
Til § 4 Bestemmelsen fastsætter lovens territoriale gyldighed.
Bestemmelsen indebærer, at loven ikke gælder for Færøerne og Grønland.
Lovens § 1 kan dog ved kongelig anordning sættes i kraft for Færøerne og Grønland med de ændringer, som de færøske og grønlandske forhold tilsiger.
