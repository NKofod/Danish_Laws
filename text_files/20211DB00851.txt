Betænkning afgivet af Udlændinge- og Integrationsudvalget den 10. maj 2022 Betænkning over Forslag til folketingsbeslutning om beskyttelse af flygtninge ved skrøbelige og uforudsigelige forhold i hjemlandet [af Kathrine Olldag (RV), Carl Valentin (SF), Rosa Lund (EL), Sikandar Siddique (FG) og Torsten Gejl (ALT) m.fl.]:
1. Indstillinger Et flertal i udvalget (S, V, DF, KF og NB) indstiller beslutningsforslaget til forkastelse ved 2. (sidste) behandling.
 Et mindretal i udvalget (SF, RV, EL, FG og ALT) indstiller beslutningsforslaget til vedtagelse uændret.
 Liberal Alliance, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget mener, at Danmark skal hjælpe folk, der flygter fra krig og ufred i deres hjemlande.
Vi mener dog samtidig, at de skal tilbage til deres hjemlande, når det vurderes, at det er sikkert nok.
Hvis udlændingelovens § 7, stk. 3, om midlertidig beskyttelsesstatus ændres, således at alle flygtninge uanset beskyttelsesstatus først kan få inddraget eller nægtet forlængelse af en opholdstilladelse i Danmark, hvis der er sket fundamentale, stabile og varige ændringer i hjemlandet, i overensstemmelse med FNs flygtningekonvention, betyder det, at Danmark får meget svært ved at hjemsende flygtninge til deres hjemlande.
Dermed vil beslutningsforslaget føre til en enorm lempelse af dansk asylpolitik, som Venstre ikke kan være med til.
Derfor stemmer Venstre imod beslutningsforslaget.
Dansk Folkeparti Dansk Folkepartis medlemmer af udvalget bemærker, at beslutningsforslaget sigter mod at pålægge regeringen at sikre, at flygtninge, der har opnået beskyttelse i Danmark på baggrund af generelle forhold i hjemlandet, omfattes af samme kriterier som konventionsflygtninge ved spørgsmål om forlængelse af opholdstilladelse.
Med forslaget ønsker forslagsstillerne at ændre reglerne, der gør det muligt for danske myndigheder at hjemsende flygtninge til bl.a.
Syrien.
DF bemærker i den forbindelse de principielle forskelle i hensynene bag opholdstilladelse til flygtninge, der meddeles opholdstilladelse på baggrund af generelle forhold i deres hjemland, og konventionsflygtninge, der kommer hertil som led i en international aftale.
Flygtninge har selv et ansvar for at bidrage til at genopbygge samfundet og skabe fundamentale, stabile og varige ændringer i hjemlandet, når grundlæggende hensyn til beskyttelse ikke længere foreligger, og når der i hjemlandet er sket visse forbedringer.
 DF kan på den baggrund ikke støtte forslaget.
3. Udvalgsarbejdet Beslutningsforslaget blev fremsat den 23. februar 2022 og var til 1. behandling den 23. marts 2022. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 1 bilag på beslutningsforslaget.
Bjørn Brandenborg (S) Birgitte Vind (S) Camilla Fabricius (S) fmd.
Torsten Gejl (ALT) Kasper Sand Kjær (S) Julie Skovsby (S) Lars Aslan Rasmussen (S) Rasmus Horn Langhoff (S) Rasmus Stoklund (S) Carl Valentin (SF) Halime Oguz (SF) Anne Sophie Callesen (RV) Kathrine Olldag (RV) Pernille Skipper (EL) Rosa Lund (EL) Sikandar Siddique (FG) Mads Fuglede (V) Anne Rasmussen (V) Heidi Bank (V) Erling Bonnesen (V) Marlene Ambo-Rasmussen (V) Morten Dahlin (V) Pia Kjærsgaard (DF) nfmd.
Morten Messerschmidt (DF) Peter Skaarup (DF) Marcus Knuth (KF) Rasmus Jarlov (KF) Pernille Vermund (NB) Carsten Kissmeyer (V) Liberal Alliance, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
