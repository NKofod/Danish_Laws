 Ved beregningen af handelsværdien for en erhvervsejendom skulle  

 normallejen, ikke nettolejen - forstået som lejeindtægt med fradrag for  

 forsikringer m.v. - lægges til grund.
A klagede over den af Ligningsrådet som bindende forhåndsbesked trufne  

 afgørelse vedrørende overdragelsessum for en fast ejendom.
Klageren, der var  

 hovedaktionær i aktieselskabet B, havde forespurgt, om selskabet kunne  

 overdrage bagbygningen til en ejendom til ham for 1,2 mio. kr. kontant, uden  

 at der derved ville blive statueret maskeret udbytte.
Ligningsrådet havde  

 svaret, at en overdragelsessum på 1,5 mio. kr. kontant kunne anerkendes.
Det  

 fremgik af sagen, at bygningen var en forretningsejendom, opført år 1800, med  

 et bebygget areal på 64 (m2) i 3 etager med et samlet bygningsareal på 192  

 (m2) og et kælderareal på 40 (m2). Hele ejendommen var totalrenoveret.  

 Bygningen lå centralt få meter fra gågaden med direkte adgang fra en plads.  

 Det fremgik endvidere, at ejendomsværdien pr. 1. januar 1987 ved  

 årsomvurdering var ansat til 2,5 mio. kr. for ejendommen i sin helhed.  

 Omvurderingen omfattede dog ikke hele istandsættelsen af baghuset, der i  

 arealmæssig henseende udgjorde ca. 1/3 af ejendommens bygningsmasse.
Der var  

 i sagen enighed om, at der kunne opnås en årlig lejeindtægt på 150.000 kr.  

 for baghuset i det frie marked.
Klageren gjorde gældende, at den kontante  

 overdragelsessum måtte opgøres på grundlag af ejendommens nettoafkast,  

 forstået som ejendommens lejeindtægt med fradrag for forsikringer m.v.,  

 multipliceret med en kapitalisationsfaktor på 10. Den kontante  

 overdragelsessum androg herefter 1,25 mio. kr.
Landsskatteretten fandt, at  

 handelsværdien måtte opgøres på grundlag af normallejen, ikke nettoafkastet.  

 Under hensyn til ejendommens centrale placering i et byfornyelsesområde, hvor  

 erhvervsejendomme var meget eftertragtede, fandt Landsskatteretten endvidere,  

 at en kapitalisationsfaktor på 10 var passende.
Landsskatteretten måtte  

 herefter være enig med Ligningsrådet i, at handelsværdien på tidspunktet for  

 afgivelsen af den bindende forhåndsbesked var 1,5 mio. kr. kontant.
