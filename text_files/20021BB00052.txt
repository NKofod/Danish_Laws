Fremsat den 9. december 2002 af  

 Jann Sjursen (KRF), Tove Videbæk (KRF),  

 Bodil Kornbek (KRF) og Mogens Nørg&aring  

 ;rd Pedersen (KRF) Forslag til folketingsbeslutning om folkeafstemning om ophævelse af det danske  

 forsvarsforbehold Folketinget opfordrer regeringen til at tage initiativ  

 til, at der inden udgangen af 2003 gennemføres en folkeafstemning om  

 ophævelse af det danske forsvarsforbehold som fastlagt i  

 Edinburghaftalen af 12. december 1992 og Amsterdamtraktaten af 2. oktober  

 1997.
Bemærkninger til forslaget Ifølge aftalen mellem syv af  

 Folketingets partier i forbindelse med indgåelsen af »det nationale  

 kompromis« af 30. oktober 1992 (memorandummet »Danmark i Europa«) kan  

 Danmarks holdning til forsvarsforbeholdet og de tre øvrige forbehold  

 kun ændres gennem en ny folkeafstemning.
Forslagsstillerne finder, at de vigtigste begrundelser for  

 indførelsen af forsvarsforbeholdet ikke længere er aktuelle, og  

 at Danmark på grund af forbeholdet har mistet indflydelse på et  

 område, hvor Danmark har en klar interesse i at deltage.
En afskaffelse  

 af forbeholdet er derfor efter forslagsstillernes opfattelse i Danmarks  

 interesse.
Hovedargumentet for indførelsen af  

 forsvarsforbeholdet var bekymringen for den udvikling i EUs  

 fælles udenrigs- og sikkerhedspolitik, man på daværende  

 tidspunkt mente at kunne forvente.
To perspektiver var på det tidspunkt  

 særligt fremme i debatten.
Det var en bekymring for, at det i  

 Maastrichttraktaten skitserede samarbejde på forsvarsområdet dels  

 ville underminere Danmarks suverænitet og resultere i en  

 europahær i EU-regi og dels ville svække NATO-samarbejdet  

 på grund af udsigten til opbygningen af en parallel  

 forsvarsorganisation i WEU-regi.
Udviklingen i EUs fælles  

 udenrigs- og sikkerhedspolitik efter 1993, ikke mindst samarbejdet på  

 forsvarsområdet, er imidlertid gået i en anden retning.
EUs indsatsmuligheder på forsvarsområdet  

 er i henhold til Amsterdamtraktaten begrænset til udførelse af  

 snævert definerede opgaver inden for »den bløde del« af  

 sikkerhedspolitikken, de såkaldte Petersbergopgaver.
Det drejer sig om  

 humanitære opgaver og redningsindsatser, fredsbevarende og  

 fredsskabende opgaver samt kampopgaver i forbindelse med krisestyring.
Det er  

 opgaver, der prioriteres højt i Danmarks udenrigs- og  

 sikkerhedspolitik.
For at EU kan udføre en operation, der  

 medfører anvendelse af militær kapacitet, kræver det, at  

 ingen medlemslande modsætter sig operationen.
Endvidere kan hvert  

 enkelt medlemsland fravælge at tilmelde styrker til en given operation.
EU og NATO har i forbindelse med de såkaldte Berlin-  

 og Berlin-plus-aftaler fra henholdsvis 1996 og 1999 opnået enighed om  

 et forsvarsmæssigt samarbejde og en fremtidig arbejdsdeling i Europa.  

 Der er blevet fastlagt principper for konsultation med NATO om militære  

 spørgsmål og fastlagt rammer for de måder, hvorpå  

 forbindelserne mellem EU og NATO kan udvikles.
Det omfatter  

 sikkerhedsspørgsmål, kapacitetsmål, betingelserne for  

 EUs adgang til NATOs aktiver samt fastlæggelse af  

 permanente konsultationsordninger.
EUs udrykningsstyrkers  

 begrænsede størrelse medfører yderligere, at mere  

 omfattende krisestyringsoperationer fortsat skal varetages af NATO.
EUs  

 forsvars- og sikkerhedspolitik udgør desuden ingen trussel mod  

 NATOs varetagelse af territorialforsvaret, da dette fortsat ligger i de  

 enkelte medlemsstaters og NATOs regi.
 Forsvarsforbeholdet har bevirket, at Danmark har  

 måttet undlade at deltage i en række vigtige humanitære  

 operationer på Balkan, f.eks. planlægning af evakueringsopgaver,  

 minerydning, levering af nødhjælp og politiopgaver, alene fordi  

 disse operationer foregik i EU-regi og omfattede militært personel.  

 Tilsvarende må Danmark på grund af forbeholdet opgive at deltage  

 i NATOs fredsbevarende indsats i Makedonien, hvis operationen som  

 forventet overgår til EUs ledelse.
FN har tilkendegivet, at man fremover i højere grad  

 vil basere sine sikkerhedsrelaterede indsatser på regionale styrker,  

 hvorfor det må forventes, at EU på mandat fra FN fremover skal  

 varetage og lede operationer af Petersbergtypen i EUs  

 nærområder.
I så fald bliver det på grund af  

 forsvarsforbeholdet uden dansk deltagelse, hvis operationerne omfatter  

 militært personel.
I forbindelse med EUs forestående udvidelse  

 har ingen af ansøgerlandene taget forbehold på  

 forsvarsområdet, ligesom samarbejdet på dette område  

 også står åbent for europæiske lande, som ikke er  

 medlemmer af EU.
Fastholdelse af forbeholdet vil derfor alt i alt bevirke, at  

 Danmark i et stærkt udvidet EU vil tale med mindre vægt i  

 forbindelse med forsvars- og sikkerhedspolitiske initiativer i EU-regi.
Forsvarsforbeholdet betyder også, at Danmark ikke  

 kan justere sin nationale forsvars- og sikkerhedspolitik efter denne  

 udvikling.
Forsvarsforbeholdet skader derfor ikke kun Danmarks indflydelse i  

 EU, men også i NATO.
Ligeledes afskærer forbeholdet Danmark fra  

 at få indflydelse på den fremtidige europæiske forsvars- og  

 sikkerhedspolitik.
Forslagsstillerne bifalder forsvarssamarbejdets  

 nuværende funktion og de rammer, samarbejdet udspilles inden for.  

 EU-samarbejdet på forsvarsområdet har ikke som forventet  

 undermineret medlemsstaternes suverænitet på  

 forsvarsområdet, det har ikke resulteret i en europahær, der har  

 råderet over medlemsstaternes forsvarsstyrker, og det har ikke  

 svækket NATO-samarbejdet.
Forslagsstillerne ønsker på  

 baggrund af denne udvikling i EUs samarbejde på  

 forsvarsområdet en folkeafstemning i 2003 for at give befolkningen  

 mulighed for at få afskaffet forsvarsforbeholdet.
 Forslagsstillerne ønsker dog at få  

 traktatfæstet tre betingelser for et fremtidigt forsvarssamarbejde i  

 EU: aktioner uden for EUs egne grænser skal kun kunne finde sted  

 med mandat fra FN; de enkelte medlemsstaters mulighed for at fravælge  

 deltagelse i specifikke opgaver skal fastholdes; og EU-styrkerne skal  

 sammensættes af medlemslandenes egne styrker, således at en  

 egentlig EU-hær med egen værnepligt undgås.
Forslagsstillerne ønsker, at den danske befolkning  

 skal have mulighed for at tage stilling til de fire danske forbehold hver for  

 sig, hvorfor en eventuel ophævelse af de tre øvrige forbehold  

 bør finde sted ved separate folkeafstemninger.
Det skal i den  

 sammenhæng understreges, at forslagsstillerne ikke finder en  

 folkeafstemning om det danske euroforbehold aktuel, da den danske befolkning  

 tog klar stilling til dette forbehold så sent som i efteråret  

 2000. Det enkelte forbehold skal således kun diskuteres, når der  

 er gode og saglige argumenter for at tage forbeholdet op til fornyet  

 overvejelse.
EUs seneste forhandlinger om overtagelse af  

 NATOs fredsoperationer i Makedonien vil medføre, at Danmark  

 udelukkes fra at deltage i operationen fremover.
En sådan udelukkelse  

 af dansk deltagelse mener forslagsstillerne understreger relevansen og  

 nødvendigheden af en snarlig folkeafstemning om ophævelse af  

 forsvarsforbeholdet.
Skriftlig fremsættelse Jann Sjursen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om folkeafstemning om  

 ophævelse af det danske forsvarsforbehold.
(Beslutningsforslag nr.
B 52).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
