Told- og skattestyrelsen har truffet en afgørelse, hvorefter en  

 virksomhed kunne fradrage momsen af driftsudgifterne til en varebil selv om  

 virksomhedens omsætning af afgiftspligtige varer og ydelser ikke oversteg  

 20.000 kr. årligt En virksomhed var af regionen blevet nægtet fradrag for moms af  

 driftsudgifter til en varevogn, der kun delvis blev anvendt til  

 fradragsberettiget formål.
 Regionen begrundede afgørelsen med, at virksomhedens omsætning af  

 afgiftspligtige varer og ydelser i 1992 og 1994 lå under henholdsvis 10.000  

 kr. og 20.000 kr, jf. § 5, stk. 4, i den dagældende bek. nr. 645 af 20.  

 oktober 1988 og den nugældende momslovs § 41, stk. 4.
I sagen var det oplyst, at virksomheden (et landbrug) siden 1986 havde  

 haft en omsætning, der væsentligt oversteg registreringsgrænsen efter  

 momsloven.
I forbindelse med en omstilling af landbruget fra planteavl til  

 kvægavl, hvor bl.a. staldbygningerne blev ombygget, og en kvægbesætning blev  

 anskaffet, skete der en omsætningsnedgang, der i 1992 og 1993 resulterede i  

 en omsætning under henholsvis 10.000 kr og 20.000 kr.
I 1996 og i de følgende  

 år forventes det, at landbrugets omsætning vil befinde sig over  

 registreringsgrænsen i § 49, stk. 1.
 Styrelsen fandt, at bestemmelsen i momslovens § 41, stk. 4, ikke har til  

 hensigt at begrænse fradragsretten for virksomheder, der efter en konkret  

 vurdering er omfattet af registreringspligten i momslovens § 49, stk. 1 (§ 4,  

 stk. 1, i den tidligere momslov).
 Styrelsen lagde ved den konkrete vurdering bl.a. vægt på, at landbruget  

 tidligere klart var omfattet af registreringspligten, at omsætningsnedgangen  

 skyldes omlægning af landbruget, at der var sket anskaffelse af en  

 kvægbestand, at der var sket ombygning af staldbygninger, og at der fremover  

 kan forventes en momspligtig omsætning på mere end 20.000 kr. årligt.
 Momslovens § 41, stk. 4, begrænser således alene fradragsretten for  

 virksomheder, der efter en konkret vurdering ikke er omfattet af  

 registreringspligten, men alligevel har ladet sig registrere (valgfri  

 registrering).
