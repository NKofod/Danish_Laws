 I medfør af § 3 i lov nr. 69 af 15. marts 1967 om skibsmæglere og  

 varemæglere fastsættes:
§ 1.  Mæglereksamen - skibsmæglereksamen og  

 varemæglereksamen - aflægges for Mæglerkommissionen.
Eksamen består af en  

 skriftlig prøve og en mundtlig prøve.
 § 2.  For at kunne indstille sig til mæglereksamen  

 skal den pågældende:
A. i mindst 3 år efter det fyldte 18. år have været beskæftiget i en  

 forretningsvirksomhed, der må antages at have givet praktisk kendskab til de  

 under mæglererhvervet hørende forretninger, B. inden for de sidste 6 år have bestået den højere handelseksamens  

 2-årige normalkursus, efter økonomisk retning med eller uden administrativt  

 tilvalg eller efter sproglig retning med administrativt tilvalg, med mindst 6  

 i regnskabslære, erhvervsret, engelsk og tysk eller inden for samme tidsrum  

 have erhvervet en tilsvarende teoretisk uddannelse.
 Stk. 2.  Mæglerkommissionen afgør, hvorvidt den i stk. 1  

 A nævnte praktiske uddannelse, henholdsvis den i stk. 1 B, sidste led, nævnte  

 anden teoretiske uddannelse må anses for tilstrækkelig.
 Stk. 3.  Mæglerkommissionen kan undtage fra  

 bestemmelserne i stk. 1.
 § 3.  Den skriftlige prøve består af en af  

 kommissionen stillet opgave, som eksaminanden skal løse til godtgørelse af  

 sit praktiske kendskab til de under det pågældende mæglererhverv hørende  

 forretninger.
 § 4.  Den mundtlige prøve omfatter følgende fag:
A.
Skibsmæglereksamen.
Søret m.v.
 Eksaminanden må have grundigt kendskab til og kunne gøre rede for:
Den danske sølovgivning, herunder navnlig befragtningsforhold, certeparti  

 og konnossement, søforsikring, havari og behandling af havaritilfælde, skibs-  

 og vareklarering.
Skibes art og indretning.
B.
Varemæglereksamen.
 Eksaminanden må have grundigt kendskab til og kunne gøre rede for:
 Den danske handelslovgivning, navnlig loven om køb, vekselloven,  

 checkloven og loven om aftaler m.v.
 Eksaminanden må endvidere være fuldt ud fortrolig med lovgivningens regler  

 om mæglervirksomhed samt med de i denne virksomhed sædvanligt forekommende  

 dokumenter, herunder navnlig slutsedler, og i hovedtræk have kendskab til  

 reglerne om myndighed, ugyldighedsgrunde ved kontrakter, gældsbreve,  

 anvisninger, kassekredit, folio, kontokurant, kaution, pant, selskabsretten,  

 lovgivningen om kommission, handelsagentur og handelsrejsende, børsforhold,  

 reglerne om betalingsstandsning, konkurs og akkord, befragtningsforhold,  

 toldvæsen, transit- og kreditoplag og frilager.
 Eksaminanden må have kendskab til de i den herværende handel hyppigst  

 forekommende varesorter samt godtgøre, at han er i stand til at afgive en  

 fyldestgørende kvalitetsbedømmelse og varebeskrivelse af artikler af den  

 kategori eller de kategorier, som han selv vælger sig til speciale.
 § 5.  Mæglerkommissionen fastsætter de krav, der vil  

 blive lagt til grund for prøven.
 § 6.  Der gives en karakter i hvert fag ved prøverne.
 Stk. 2.  Karaktererne i de enkelte fag ved prøverne er  

 13, 11, 10, 9, 8, 7, 6, 5, 03 og 00.
 Stk. 3.  Om anvendelsen af de enkelte karakterer gælder:
13 gives for den usædvanligt selvstændige og udmærkede præstation, 11 gives for den udmærkede og selvstændige præstation, 10 gives for den udmærkede, men noget rutineprægede præstation, 9 gives  

 for den gode præstation, der ligger lidt over middel, 8 gives for den  

 middelgode præstation, 7 gives for den ret jævne præstation, der ligger lidt  

 under middel, 6 gives for den noget usikre, men nogenlunde tilfredsstillende  

 præstation, 5 gives for den usikre og ikke tilfredsstillende præstation, 03 gives for den meget usikre, meget mangelfulde og utilfredsstillende  

 præstation, og 00 gives for den helt uantagelige præstation.
 Stk. 4.  Til at bestå kræves mindst 6 i hvert fag.
§ 7.  Ansøgning om tilladelse til at indstille sig til  

 mæglereksamen skal indgives til Mæglerkommissionen (adr. industriministeriet,  

 Slotsholmsgade 12, 1216 København K) på blanketter, der fås ved henvendelse  

 til industriministeriet.
Med ansøgningen skal følge dokumentation for, at de  

 i § 2, stk. 1, anførte betingelser er opfyldt, jfr. dog § 2, stk. 3.
§ 8.  Ingen, der 3 gange har underkastet sig (fuldført  

 eller påbegyndt) eksamen, kan oftere indstille sig til eksamen.
Herfra kan  

 gøres undtagelse af industriministeren efter indstilling fra  

 Mæglerkommissionen.
 § 9.  Mæglerkommissionen kan udnævne en eller flere  

 censorer eller eksaminatorer til at deltage i bedømmelsen af de skriftlige  

 prøver og foretage de mundtlige eksaminationer.
 § 10.  I bedømmelsen af de skriftlige opgaver og de  

 mundtlige prøver skal mindst to af kommissionens medlemmer deltage.  

 Eksaminator deltager i bedømmelsen af de mundtlige prøver.
 § 11.  Den, der har bestået mæglereksamen, modtager et  

 af kommissionen udfærdiget bevis herfor med angivelse af de opnåede  

 karakterer.
 § 12.  Denne bekendtgørelse træder i stedet for  

 bekendtgørelse nr. 365 af 30. august 1967 om mæglereksamen med senere  

 ændringer.
 Industriministeriet, den 5. august 1981.
