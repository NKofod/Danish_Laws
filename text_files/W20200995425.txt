Arbejdsmiljøklagenævnet ophævede afgørelse med påbud om at sikre, at arbejdet med at ranke varebure på arbejdsstedet, kunne udføres, så det er sundhedsmæssigt fuldt forsvarligt.
Virksomheden påbydes desuden at sikre, at de unødige fysiske belastninger og de uhensigtsmæssige arbejdsbevægelser ved rankning undgås Resume Arbejdsmiljøklagenævnet vurderede, at Arbejdstilsynet ikke havde dokumenteret, at arbejdet med at ranke varebure hos virksomheden ikke var planlagt, tilrettelagt og udført sundhedsmæssigt fuldt forsvarligt.
 Nævnet vurderede, at Arbejdstilsynets oplysninger om antallet af knæbøjninger samt de kortere perioder med knælende arbejdsstillinger ikke udgjorde en dokumenteret fysisk belastning i et omfang, der kunne danne grundlag for et påbud om unødige fysiske belastninger.
 Nævnet lagde vægt på, at 302 knæbøjninger fordelt over 4 timer med en beregnet frekvens på 1,26 knæbøjninger i minuttet ikke udgjorde en dokumenteret fysisk belastning.
 Det var ikke oplyst, hvor ofte der forekom knæliggende arbejde i kortere perioder i op til 30 sekunder ad gangen.
 Et mindretal på 5 af nævnets medlemmer fandt, at Arbejdstilsynet havde dokumenteret, at der er tale om en unødig belastning, idet der findes både tekniske og organisatoriske løsninger, som kan tages i anvendelse.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af 12. april 2019 om unødige fysiske belastninger og uhensigtsmæssige arbejdsbevægelser ved arbejde med at ranke varebure.
 Arbejdsmiljøklagenævnet har nu afgjort sagen på møde den 28. april 2020.
 Resultatet er:
 Arbejdsmiljøklagenævnet ophæver Arbejdstilsynets afgørelse af 12. april 2019 med påbud til jer om at sikre, at arbejdet med at ranke varebure på arbejdsstedet [adresse udeladt], udføres, så det er sundhedsmæssigt fuldt forsvarligt.
I påbydes desuden at sikre, at de unødige fysiske belastninger og de uhensigtsmæssige arbejdsbevægelser ved rankning undgås.
 Det betyder, at Arbejdstilsynets afgørelse ikke har retsvirkning.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at Arbejdstilsynet ikke har dokumenteret, at arbejdet med at ranke varebure hos jer ikke er planlagt, tilrettelagt og udført sundhedsmæssigt fuldt forsvarligt.
 Nævnet vurderer, at Arbejdstilsynets oplysninger om antallet af knæbøjninger samt de kortere perioder med knælende arbejdsstillinger ikke udgør en dokumenteret fysisk belastning i et omfang, der kan danne grundlag for et påbud om unødige fysiske belastninger.
 Nævnet har i vurderingen af sagen inddraget nævnets lægesagkyndige fra Arbejdsmedicinsk Universitetsklinik samt Arbejds- og miljømedicinsk Klinik.
Hvad er afgørende for resultatet Nævnet lægger vægt på, at 302 knæbøjninger fordelt over 4 timer med en beregnet frekvens på 1,26 knæbøjninger i minuttet ikke udgør en dokumenteret fysisk belastning.
 Det er ikke oplyst, hvor ofte der forekommer knæliggende arbejde i kortere perioder i op til 30 sekunder ad gangen.
 Nævnet lægger til grund, at Arbejdstilsynets oplysninger fra tilsynsbesøget hos jer den 26. februar 2019 til grund for afgørelsen.
Nævnet lægger herunder til grund, at jeres ansatte i løbet af de 4 timer udfører ca. 302 gentagne arbejdsbevægelser i form af knæbøjninger, hvor knæene er bøjet fra 90 grader til maximal bøjning på 160 grader.
I løbet af arbejdet hvilede de ansatte også knæene på betongulvet i kortere perioder i op til 30 sekunder ad gangen.
Om reglerne Det følger af arbejdsmiljøloven, at arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
 Det fremgår af reglerne om arbejdets udførelse, at arbejdet i alle led skal udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Det fremgår endvidere af reglerne om arbejdets udførelse, at unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
 Et mindretal på 5 af nævnets medlemmer finder, at Arbejdstilsynet har dokumenteret, at der er tale om en unødig belastning, idet der findes både tekniske og organisatoriske løsninger, som kan tages i anvendelse.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, og breve af 8. november 2019 og 5. februar 2020 fra [navn udeladt], samt brev af 21. januar 2020 fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdsstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 375 af 31. marts 2020 Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 375 af 31. marts 2020  § 7, stk. 1 og § 17, i Arbejdstilsynets bekendtgørelse nr. 1234 af 29. oktober 2018 om arbejdets udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Lov om arbejdsmiljø, jf. lovbekendtgørelse nr. 375 af 31. marts 2020 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1234 af 29. oktober 2018 om arbejdets udførelse Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
