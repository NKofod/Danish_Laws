 1. Ved fiskeriministeriets skrivelse af 20.11.1987 om  

 retningslinier for nedlæggelse af påstande i sager vedrørende overtrædelse af  

 fiskerilovgivningen er der givet anvisninger til fiskeriinspektionerne om, i  

 hvilke tilfælde der skal søges gennemført konfiskation af ulovligt eller  

 ulovligt anvendt fiskeredskab.
 I de tilfælde, hvor det kan bevises, hvilket redskab der har været  

 anvendt, skal fiskeriinspektionen således anmode om at få nedlagt påstand om  

 værdikonfiskation af det ulovlige eller det ulovligt anvendte redskab (jf.  

 straffelovens § 75, stk. 3). Ved fiskerens protest heroverfor kan  

 værdikonfiskation af redskabet dog kun være subsidiær i forhold til  

 genstandskonfiskation (jf. straffelovens § 75, stk. 2, nr. 1). Endvidere  

 følger det af skrivelsen, at det berørte fartøjs ejerforhold skal oplyses,  

 således at medejere kan blive medindstævnet.
2. I nogle sager afgjort ved byretsdomme af maj 1988,  

 var der rejst tiltale mod nogle fiskeskippere for overtrædelse af bl.a.
EØF  

 forordning nr. 2115/77, artikel 1, der forbyder direkte fiskeri af sild,  

 bestemt til industrien, bortset fra fødevareindustrien, og artikel 2, der  

 forbyder landing af sild, fanget ved sådant direkte fiskeri.
 Endvidere var der i nogle af sagerne rejst tiltale for overtrædelse af EØF  

 forordning nr. 171/83, artikel 3 om anvendelse af fintmaskede redskaber ved  

 fiskeri efter visse fiskearter, artikel 8 om bifangster, taget med  

 fintmaskede redskaber og artikel 11 om undermålsfisk.
 De tiltalte forklarede under domsforhandlingen bl.a., at fangsten af sild  

 og andre beskyttede arter var sket i forbindelse med fiskeri efter  

 fiskearter, der lovligt kunne fiskes, således at overtrædelsen af de  

 pågældende forordninger var sket ved uagtsomhed.
 3. Domsforhandlingen blev udsat til forelæggelse for  

 EF-specialudvalget vedrørende juridiske spørgsmål, og efter et møde i  

 udvalget udtalte Justitsministeriet, at det, uden at en forelæggelse for  

 EF-domstolen var nødvendig, kunne lægges til grund, at forordning nr. 2115/77  

 måtte fortolkes således, at alene forsætlige overtrædelser er omfattet.
 Justitsministeriet fandt derfor, at der under sagerne burde nedlægges en  

 subsidiær påstand om straf for overtrædelse af bifangstreglerne.
4. Byretten frifandt herefter de tiltalte for den  

 principale tiltale, delvis i overensstemmelse med anklagemyndighedens  

 påstand, mens de tiltalte blev fundet skyldige i overtrædelse af  

 bifangstreglerne ved at have beholdt bifangsten ombord, uagtet den oversteg  

 de tilladte procentdele.
Endvidere blev de tiltalte frifundet for de af  

 anklagemyndigheden nedlagte påstande i medfør af straffelovens § 75, stk. 2,  

 om værdikonfiskation af de anvendte redskaber.
5. Fiskeriministeriet tiltrådte, at byrettens domme  

 ikke blev indbragt for landsretten, idet retten havde lagt til grund, at den  

 strafbare handling alene bestod i, at ulovlige bifangster blev medbragt til  

 havn og landet, i stedet for at være kastet tilbage i havet.
Der var således  

 ikke anvendt ulovlige redskaber til denne strafbare handling (bortset fra  

 båden, som selvsagt ikke burde konfiskeres). Der syntes derfor ifølge  

 ministeriets opfattelse ikke at være rimeligt grundlag for  

 redskabskonfiskation.
 6. På denne baggrund skal jeg anmode om, at  

 tiltalerejsningen i verserende og fremtidige sager om overtrædelse af de  

 pågældende EØF forordninger sker i overensstemmelse med Justitsministeriets  

 udtalelse i de ovenfor refererede sager.
En betydelig overskridelse af bifangstprocenterne, således at den påståede  

 bifangst udgør mere end 50% af lasten, vil ofte være et væsentligt indicium  

 for, at der foreligger overtrædelse af forbudet mod direkte fiskeri.
Men  

 navnlig i tilfælde af, at det pågældende fiskefartøj kun har foretaget eet  

 træk på et tidspunkt, et sted og med et fiskeredskab, som kan begrunde en  

 forventning om lovlig fangst, vil det fornødne forsæt til direkte fiskeri  

 eventuelt ikke være til stede, således at der alene foreligger en  

 overtrædelse af bifangstreglerne.
Hvis den pågældende fiskeskipper hævder, at et direkte fiskeri efter sild  

 oprindeligt var bestemt til fødevareindustrien, således at han først efter  

 ombordtagningen besluttede sig til at lande silden til andet industribrug,  

 f.eks. på grund af sildens mindre gode kvalitet, foreligger der muligvis ikke  

 overtrædelse af bifangstreglerne.
En sådan landing af en sildefangst må  

 imidlertid antages at være sket forsætligt og som sådan indebære en  

 overtrædelse af forordning nr. 2115/77, artikel 2, eventuelt i sammenstød med  

 overtrædelse af de nationale kvalitetsregler for behandling af fisk, fastsat  

 ved Fiskeriministeriets bekendtgørelse om fisk og fiskevarers behandling og  

 opbevaring om bord i fiskefartøjer og vilkår i tilladelser til sildefiskeri,  

 jf. lov om regulering af fiskeriet med tilhørende bekendtgørelser.
 Hvad angår fiskeri, udført efter den 1. januar 1987, kan redskabet  

 endvidere være ulovligt anvendt efter reglerne i EØF forordning nr. 3094/86.
 7. Ved forordning nr. 3094/86 om tekniske  

 foranstaltninger til bevarelse af fiskeressourcerne, der trådte i kraft den  

 1. januar 1987 er der bl.a. fastsat bestemmelser om redskaber og betingelser  

 for disses anvendelse.
 Forordningens artikel 2 fastslår, at anvendelse af småmasket redskab er  

 ulovligt, medmindre fangsten, der er taget med redskabet, og som opbevares om  

 bord, består af mindst 50% målearter.
 Afhængig af farvandet kan sild til konsum lovligt fanges med  

 netmaskestørrelse på 32 eller 40 mm.
Ved EØF forordning nr. 4194/88, artikel 5, stk. 2 var der for 1989 fastsat  

 særlige bifangstregler vedrørende eksempelvis sild.
Herefter kunne det ved  

 fiskeri med netmaskestørrelse under de nævnte grænser på 32/40 mm være  

 forbudt at beholde sild om bord, hvis fangsten heraf oversteg en angiven  

 vægtprocent, som udgangspunkt 5%.
Anvendes de to forordninger eksempelvis på sildefangst i region 2, d.v.s.  

 bl.a.
Nordsøen, Skagerrak og Kattegat, kan sild til konsum i disse farvande  

 lovligt fanges med maskestørrelse på mindst 32 mm, og bifangstreglerne gælder  

 derfor kun for fiskeri med maskestørrelse under 32 mm.
 8. Det i afsnit 6-7 gengivne retsgrundlag fører til  

 følgende resultat med hensyn til tiltalegrundlag og påstand om  

 redskabskonfiskation i sager om ulovlig fangst eller afsætning af sild til  

 industri i områder, hvor grænsen for netmaskestørrelse er 32 mm.
 8.1. Fiskeri med maskestørrelse under 32 mm.
 Hvis den mængde sild, der beholdes om bord, udgør mere end 5% af fangsten  

 (i visse tilfælde 10%), foreligger der overtrædelse af bifangstreglerne i  

 1988-forordningen.
Består fangsten samtidig af mindre end 50% målarter, der beholdes om bord,  

 må redskabet anses for ulovligt anvendt efter de tekniske  

 bevaringsforanstaltninger i 1986-forordningen.
Der kan i så fald være  

 grundlag for at påstå redskabskonfiskation, selv om forsæt til direkte  

 fiskeri eventuelt ikke kan godtgøres at have været til stede, og selv om  

 gerningsindholdet i 1986-forordningen først realiseres fuldt ud derved, at  

 fangsten af andet end målearter beholdes om bord.
Det må dog være en forudsætning for redskabskonfiskation, at tiltalte i  

 det mindste har udvist uagtsomhed med hensyn til, at anvendelsen af redskabet  

 ville resultere i en fangst af mindre end 50% målarter.
Ved vurderingen heraf  

 må der lægges vægt på, i hvilket omfang tiltalte under hensyntagen til  

 tidspunkt, sted og antal træk med det pågældende fiskeredskab kan have haft  

 en berettiget forventning om lovlig fangst.
 Påstand om redskabskonfiskation i anledning af overtrædelse af forordning  

 nr. 3094/86 kommer derfor navnlig på tale, hvor tiltalte har foretaget flere  

 træk, uden at opnå en lovlig fangst, eller hvor der kun er opnået en meget  

 ringe andel af målarter ved den anvendte maskestørrelse.
Består fangsten af mindst 50% målarter, vil 1986-forordningen ikke være  

 overtrådt.
Redskabskonfiskation kommer i så fald alene på tale, hvis forsæt  

 til direkte fiskeri af sild kan godtgøres, hvilket med den omhandlede mængde  

 af målarter sjældent vil være tilfældet.
 8.2. Fiskeri med maskestørrelse på mindst 32 mm.
 Da sild er en lovlig målart med sådanne maskestørrelser, kan anvendelsen  

 af redskabet ikke i sig selv være i strid med 1986-forordningen, ligesom  

 bifangstreglerne i 1988-forordningen ikke finder anvendelse.
 Er fiskeriet sket med forsæt til direkte fiskeri af sild, bestemt til  

 industrien, bortset fra fødevareindustrien, foreligger der en overtrædelse af  

 forordning nr. 2115/77, artikel 1, og der nedlægges påstand om konfiskation  

 af redskabet.
 Kan sådant forsæt ikke godtgøres at foreligge, men silden er blevet  

 behandlet i strid med reglerne for behandling af sild til konsum og derfor  

 uegnet til konsum, er der således alene tale om en overtrædelse af disse  

 regler eventuelt i sammenstød med 1977-forordningens artikel 2, og der  

 nedlægges ikke påstand om redskabskonfiskation.
 Det samme gælder, hvor reglerne for behandling af sild til konsum for så  

 vidt er overholdt, men silden alligevel landes konsumuegnet på grund af for  

 lang tids opbevaring inden landing.
 Asbjørn Jensen.
