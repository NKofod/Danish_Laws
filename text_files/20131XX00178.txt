Skriftlig fremsættelse (27. november 2013) Erhvervs- og Vækstministeren (Henrik Sass Larsen):
 Herved tillader jeg mig for Folketinget at fremsætte:
Lov om ændring af lov om erhvervsfremme og forskellige andre love (Ny regional vækst- og udviklingsstrategi, udvidelse af Danmarks Vækstråds opgaver m.v.) (Lovforslag nr.
L 82) Formålet med lovforslaget er at følge op på evaluering af kommunalreformen og regeringens aftale med alle folketingets partier om justering af rammer for kommunalreformen fra juni 2013 med henblik på at sikre en sammenhængende og resultatorienteret vækst- og erhvervsudviklingsindsats.
Det foreslås, at den regionale erhvervsudviklingsstrategi og den regionale udviklingsplan samles i en regional vækst- og udviklingsstrategi for at opnå større gennemslagskraft og synlighed.
Strategien indarbejdes i lov om erhvervsfremme.
Regionsrådene får ansvaret for at udarbejde og vedtage den regionale vækst- og udviklingsstrategi med bidrag fra de regionale vækstfora for så vidt angår de erhvervs- og vækstrettede dele.
Bidraget er grundlag for vækstforas indstilling til staten om anvendelse af EU-strukturfondsmidler og til regionsrådet om anvendelse af regionale midler til erhvervsudvikling.
Som følge af sammenlægningen af den regionale erhvervsudviklingsstrategi og den regionale udviklingsplan ophæves planlovens kapitel 3 om regionale udviklingsplaner, og kompetencen til at afgøre uenigheder om planforslag mellem kommuner flyttes fra regionsrådene til miljøministeren.
Det følger heraf, at miljøministerens mulighed for at fremsætte en indsigelse over for de regionale udviklingsplaner ophæves, og regionsrådets hjemmel til at gøre indsigelse over for kommuneplanlægningen ophæves ligeledes.
For at sikre sammenhængen mellem de nye strategier og den fysiske planlægning fremgår det af lovforslaget, at kommunerne som led i deres kommuneplanlægning skal forholde sig til vækst- og udviklingsstrategierne.
Af lovbemærkningerne fremgår det, at regionerne skal forholde sig til landsplanlægningen ved udarbejdelsen af strategierne, og at miljøministeren skal forholde sig til de regionale vækst- og udviklingsstrategier.
Heri ligger, at strategierne kan indgå i grundlaget for landsplanredegørelsen, og at miljøministeren kan lade sig inspirere af visionerne heri.
 Ved lovforslaget lægges ligeledes op til at tildele Danmarks Vækstråd en række nye opgaver, der kan styrke koordinationen mellem den lokale, regionale og nationale indsats for vækst og erhvervsudvikling samt øge fokus på effekt og resultatskabelse i den regionale indsats.
 For at styrke sammenhængen i den regionale indsats for erhverv, uddannelse og beskæftigelse, foreslås det ligeledes, at sammensætningen af Danmarks Vækstråd og de regionale vækstfora justeres, således at der kommer en større lønmodtagerrepræsentation i disse organer.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
