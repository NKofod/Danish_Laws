Definitioner og generelle bestemmelser Bekendtgørelse om tilladelse til fiskeri efter muslinger og østers herunder om overdragelige fartøjstilladelsesandele I medfør af § 10, stk. 1 og 2, §§ 10 d- 10 j, § 30, §§ 32-36, § 37, stk. 1, § 38, stk.2, § 112 b, § 130, stk. 2 i lov om fiskeri og fiskeopdræt (fiskeriloven), jf. lovbekendtgørelse nr. 978 af 26. september 2008 og efter bemyndigelse, fastsættes.
Definitioner og generelle bestemmelser § 1. I denne bekendtgørelse forstås ved:
 1) Aktuel tilladelse: Tilladelse fra Fiskeridirektoratet til, at der med et bestemt fartøj for en nærmere angiven periode udøves et muslinge- og/eller østersfiskeri.
 2) FTA: Fartøjstilladelsesandel, der giver mulighed for udstedelse af aktuel tilladelse til fiskeri efter muslinger og/eller østers.
 3) FTA-fartøj: Et fartøj, der af Fiskeridirektoratet indplaceres som FTA-fartøj eller godkendes som FTA-fartøj på baggrund af overførelse af FTA fra et andet fartøj.
 4) Fartøjsejer: Et fartøjs samlede ejerkreds, som denne fremgår af Søfartsstyrelsens registre og Fiskeridirektoratets Fartøjsregister.
 5) Mindre Aktive Østersfartøjer: Fartøjer, der uanset at de ikke er indplaceret som FTA-fartøjer i østersfiskeriet i Limfjorden, har mulighed for at få en aktuel tilladelse til dette østersfiskeri.
 6) Oprindelig FTA: Det samlede antal oprindelige FTA-andele i et bestemt fiskeri svarende til det antal fartøjer, der indplaceres ved ordningens start i 2009.
§ 2. Det er kun tilladt at fiske, medbringe og lande muslinger og/eller østers, hvis Fiskeridirektoratet har meddelt aktuel tilladelse til det.
Aktuel tilladelse til muslinge- og/eller østersfiskeri udstedes til et bestemt fartøj for en nærmere angivet periode i medfør af de regler, der gælder for det pågældende fiskeri.
Stk. 2. Fiskeridirektoratet kan i regler om vilkårene og i tilladelserne for de enkelte fiskerier fastsætte særlige vilkår for udnyttelsen af tilladelsen.
Det kan bl.a. fastsættes hvilke mængder, der maksimalt må fiskes, medbringes og landes med fartøjet for nærmere angivne perioder og fangstrejser, og at der kun må fiskes i bestemte områder.
 Stk. 3. Uanset, at et muslinge- eller østersfiskeri er omfattet af reglerne for FTA eller en aktuel tilladelse, kan Fiskeridirektoratet, indskrænke eller helt forbyde udøvelsen af dette fiskeri.
Stk. 4. Regler og vilkår om muligheden for at udøve muslinge- og/eller østersfiskeri, jf. stk. 2-3 fastsættes på baggrund af fiskeriloven og Det Europæiske Fællesskabs direktiver og beslutninger, herunder om fællesskabets vandpolitiske foranstaltninger.
I denne forbindelse varetages bl.a. bestandssituationen, bevaring og beskyttelse af visse naturtyper og hensyn til beskyttelse og ophjælpning af levende ressourcer samt beskyttelse af det omgivne miljø og andet dyre- og planteliv.
Indplacering af fartøjer i forhold til mulighederne for at opnå tilladelse til fiskeri efter muslinger og østers § 3. Fartøjsejere, som ved denne bekendtgørelses ikrafttræden, ejer fartøjer, som har Fiskeridirektoratets tilladelse til de nedenfor nævnte fiskerier, kan fortsat udøve det enkelte fiskeri med fartøjet på de vilkår og i den periode, som fremgår af den aktuelle tilladelse i den resterende del af tilladelsesperioden:
 1) Blåmuslinger i Limfjorden.
 2) Blåmuslinger i Bælthavet og vestlige Østersø.
 3) Blåmuslinger i Isefjorden.
 4) Østers i Limfjorden med østersskraber.
 5) Østers i Limfjorden med håndredskaber (brejling).
 6) Hjertemuslinger uden for Vadehavet.
 7) Trugmuslinger.
§ 4. Efter ansøgning fra fartøjets ejer kan fartøjer, som er omfattet af § 3, nr. 1-4 indplaceres som FTA-fartøj i det pågældende fiskeri.
I det omfang et af de nævnte fiskerier er lukket på grund af fredningsperiode m.v. ved denne bekendtgørelses ikrafttræden, kan ejere af fartøjer, som havde tilladelse med fartøjet i den periode, der ligger umiddelbart forud for bekendtgørelsens ikrafttræden, opnå tilladelse til indplacering af fartøjet, jf. stk. 2.
 Stk. 2. De i § 3, nr. 5 nævnte fartøjer kan efter ansøgning fra fartøjets ejer indplaceres med mulighed for at få udstedt tilladelse som Mindre Aktive Østersfartøjer.
§ 5. Efter ansøgning fra fartøjets ejer kan fartøjer, der fortsat er registreret i Fiskeridirektoratets Fartøjsregister, og som med den samme ejerkreds har haft tilladelse til blåmuslingefiskeri i Vadehavet i 2002 og/eller fiskeri efter hjertemuslinger i Vadehavet i 2007, indplaceres som FTA-fartøj i disse fiskerier.
Aktuelle tilladelser til disse fiskerier kan udelukkende udstedes, hvis dette er muligt i overensstemmelse med de regler, der gælder for disse fiskerier, jf. § 2.
 Stk. 2. Det er en betingelse for indplacering efter stk. 1, at fartøjet efter tilladelsesperioderne i 2002 og 2007 ikke er overgået til andet fiskeri.
 § 6. Ansøgning om indplacering af fartøjer efter §§ 4-5 som FTA-fartøjer eller som Mindre Aktive Østersfartøjer skal være Fiskeridirektoratet i hænde senest den 19. juni 2009.
 § 7. Fiskeridirektoratet kan ved udstedelse af tilladelser til muslinge- og/eller østersfiskerier, der ikke er omfattet af § 3, nr. 1-4 og § 5 i tilladelserne fastsætte vilkår om, at disse fiskerier er helt eller delvist omfattet af de vilkår, der i denne bekendtgørelse gælder for FTA-fartøjer, således at fartøjerne indplaceres som FTA-fartøjer i forhold til det pågældende fiskeri.
Rettighed som fartøj med fartøjstilladelsesandele (FTA-fartøj) § 8. FTA-fartøjer har, hvis sådanne tilladelser kan udstedes, jf. § 2, mulighed for at få udstedt aktuel tilladelse til fiskeri i kommende tilladelsesperioder i det enkelte fiskeri.
§ 9. Kun fartøjer, som er registreret i Fiskeridirektoratets Fartøjsregister, kan opnå og bevare status som FTA-fartøj.
Fartøjerne skal være ejet af personer eller selskaber, der er berettiget til at udøve erhvervsmæssigt fiskeri jf. § 39 i fiskeriloven.
FTA-andele må kun overdrages til personer eller selskaber, der er berettiget til at udøve erhvervsmæssigt fiskeri, jf. § 16 i fiskeriloven.
 § 10. Et FTA-fartøj bevarer efter indplaceringen status som FTA-fartøj, selv om fartøjet helt eller delvist skifter ejer.
 Stk. 2. Ejerkredsen af et FTA-fartøj kan overføre retten til FTA til andre fartøjer, der er registreret i Fiskeridirektoratets Fartøjsregister i overensstemmelse med reglerne i §§ 11-13.
Stk. 3. Overdragelse af rettigheder meddeles Fiskeridirektoratet, som efter godkendelse registrerer overdragelsen.
Fiskeridirektoratets registre over fartøjer med FTA-rettigheder og fangster i henhold til disse er offentligt tilgængelige.
Stk. 4. Muligheden for at få udstedt tilladelse, jf. § 2 på baggrund af et fartøjs status som FTA-fartøj, kan opsiges med 8 års varsel af Ministeriet for Fødevarer, Landbrug og Fiskeri.
Opsigelsen vil blive fastsat ved bekendtgørelse samt meddelt ejerne af de fartøjer for hvilke, det er noteret i Fiskeridirektoratet, at fartøjet har status som FTA-fartøj.
Fartøjstilladelsesandele og overførelse af disse § 11. Ved indplaceringen som FTA-fartøj på baggrund af ansøgning, jf. §§ 4-5 registrerer Fiskeridirektoratet de fartøjer, der har FTA-status i det pågældende fiskeri.
Hvert fartøj med FTA-status tildeles en oprindelig FTA-andel.
Det samlede antal oprindelige FTA-andele svarer til antallet af de fartøjer, der indplaceres i de enkelte fiskerier.
Stk. 2. Hvis et fartøj efter overdragelse af FTA-andele fra andre fartøjer får rådighed over flere FTA-andele, supplerer Fiskeridirektoratet tilladelsen med en angivelse af, hvor mange FTA-andele fartøjet disponerer over.
Hvis FTA-andelene senere reduceres som følge af, at fartøjsejeren har overført FTA-andele til andre fartøjer, registrerer Fiskeridirektoratet ligeledes dette.
 Stk. 3. Ved enhver hel eller delvis overdragelse af FTA-andele er det en betingelse, at det registrerede fiskerfartøj, som tilladelsen overdrages til, opfylder kravene med hensyn til størrelse, dimensioner m.v. for fartøjer, der kan opnå tilladelse til at udøve det pågældende fiskeri.
 Stk. 4. I vilkår for aktuelle tilladelser til at udøve det pågældende fiskeri tildeles rettighederne i forhold til det antal FTA-andele, det enkelte fartøj disponerer over forud for udstedelse af de aktuelle tilladelser, jf. § 14.
Stk. 5. Overdragelse af FTA-andele har ikke virkning for omfanget af det fiskeri, et fartøj kan udøve i løbet af den aktuelle tilladelsesperiode, hvor overdragelsen finder sted, men først fra efterfølgende tilladelsesperioder.
I aktuelle tilladelser til et bestemt fiskeri kan Fiskeridirektoratet dog fastsætte i tilladelsesvilkårene, at overdragelse af FTA-andele i løbet af tilladelsesperioden kan medføre ændringer f. eks. vedrørende maksimal fangstmængde for de fartøjer, der indgår i overførelse af FTA.
 § 12. Fartøjsejeren kan overføre de FTA-andele, der på overdragelsestidspunktet er knyttet til fartøjet til et andet fartøj.
Stk. 2. Hvis der via overførelse fra et andet fartøj, er knyttet mere end en oprindelig FTA-andel for det enkelte fiskeri til et fartøj, kan FTA-andelene hver for sig videreoverdrages til flere fartøjer.
Fartøjsejeren kan udover overførelse af hele oprindelige FTA-andele overføre andele, der svarer til halvdelen af en oprindelig FTA-andel.
 Stk. 3. Det afgivende fartøj bevarer kun status som FTA-fartøj i det pågældende fiskeri, hvis det efter overdragelsen fortsat disponerer over FTA-andele, der svarer til mindst halvdelen af en oprindelig FTA-andel i det pågældende fiskeri.
 Stk. 4 Der kan ikke ske overførelse af FTA-andele, hvis overførelsen medfører, at det samme fartøj disponerer over mere end to oprindelige FTA-andele af muslinger og to oprindelige FTA-andele af østers.
 § 13. Der kan ikke ske overførelse af FTA-andele, hvis overførelsen medfører, at antallet af fartøjer, der kan opnå tilladelse til at deltage i det enkelte muslinge- og/eller østersfiskeri, forøges i forhold til det antal fartøjer, der indplaceres på grundlag af ansøgninger i medfør af §§ 4-5 ved denne bekendtgørelses ikrafttræden.
Fangstmuligheder i henhold til aktuelle tilladelser i forhold til et fartøjets FTA § 14. Et fartøj, der har status som FTA-fartøj i et bestemt fiskeri, kan, når der åbnes for tilladelse for en bestemt periode, få udstedt aktuel tilladelse på de vilkår, der i denne periode fastsættes for fiskeriet, jf. § 2.
Stk. 2. I fiskerier, hvor der er afgrænsede fiskerimuligheder i tilladelsesperioden, f.eks. en maksimal fangstmængde eller bestemte områder, hvor fiskeriet må udøves, fordeles fiskerimulighederne mellem fartøjerne i forhold til størrelsen af de FTA-andele, det enkelte fartøj disponerer over.
Fordelingen af fiskerimulighederne vil fremgå af de aktuelle tilladelser.
Mulige ændringer i vilkårene for ordningen herunder mulig ordning for yngre førstegangsetablerede § 15. I lyset af udviklingen af antallet af fartøjer og reguleringsformen i det enkelte fiskeri og fiskerimulighederne for muslinger og/eller østers vurderes det i forbindelse med den løbende regulering af fiskeriet efter rådgivning fra Udvalget for Erhvervsfiskeri og Udvalget for Muslingeproduktion, om der skal gennemføres ændringer af vilkårene for anvendelse og betingelserne for overførelse af FTA-andele.
Stk. 2. De ændrede vilkår, jf. stk. 1 kan bl.a. omfatte regler om antallet af FTA-andele, der kan overføres til det enkelte fartøj.
Det kan desuden besluttes, at der kan indsættes flere FTA-andele i et fiskeri end de oprindelige.
Der kan også åbnes for mulighed for at fiske i pulje.
 § 16. I lyset af udviklingen i fiskeriet kan der fastsættes regler om, at der i de enkelte fiskerier afsættes mængder og fiskerimuligheder, der tilgodeser yngre førstegangsetablerede, som har erhvervet FTA-andele i de enkelte fiskerier.
Håndbrejling af østers for Mindre Aktive Østersfartøjer § 17. Til de fartøjer, der er indplaceret som Mindre Aktive Østersfartøjer, kan Fiskeridirektoratet udstede tilladelse til håndbrejling af østers i Limfjorden.
Stk. 2. Tilladelserne udstedes inden for en samlet mængde, der i tilladelsesperioden afsættes til fiskeri med håndbrejling.
Mængden udgør op til 4 % af den samlede mængde østers, som Fiskeridirektoratet i lyset af bestandssituationen m.v. kan tillade, at der fiskes i den pågældende periode.
 Stk. 3. Et fartøjs status som Mindre Aktivt Østersfartøj bortfalder, hvis fartøjet skifter ejer.
Stk. 4. Et fartøjs status som Mindre Aktive Østersfartøj kan ikke overdrages til andre fartøjer.
Fiskeridirektoratet kan dog tillade fartøjsudskiftning, eller at tilladelsen overføres til et andet fartøj, som fartøjsejeren er ejer af med henblik på, at fartøjsejeren selv fortsætter fiskeriet med det andet fartøj.
Straffebestemmelser § 18. Med bøde straffes den, der 1) overtræder eller forsøger at overtræde § 2.
2) tilsidesætter eller forsøger at tilsidesætte vilkår knyttet til en tilladelse udstedt efter bekendtgørelsen, 3) forsøger at overtræde eller undlader at efterkomme et påbud eller forbud meddelt i henhold til bekendtgørelsen, eller 4) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter bekendtgørelsen.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelsesbestemmelser § 19. Bekendtgørelsen træder i kraft den 19. maj 2009.
