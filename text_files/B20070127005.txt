Bekendtgørelse om beregning af bidrag til Arbejdsmarkedets Erhvervssygdomssikring I medfør af § 56, stk. 1, og § 58 b, stk. 3, i lov om arbejdsskadesikring, jf. lovbekendtgørelse nr. 154 af 7. marts 2006 som ændret bl.a. ved lov nr. 1538 af 20. december 2006, og lov nr. 496 af 6. juni 2007, fastsættes:
Bidragspligt § 1. Sikringspligtige arbejdsgivere og frivilligt sikrede, jf. lovens § 48, skal betale bidrag til Arbejdsmarkedets Erhvervssygdomssikring til dækning af udgifter ved erhvervssygdomme.
 Stk. 2. Bidraget opkræves af Arbejdsmarkedets Tillægspension sammen med finansieringsbidrag og bidrag til Arbejdsgivernes Elevrefusion (AER), jf. lovens § 56, stk. 2.
Fastsættelse af bidrag § 2. Bestyrelsen for Arbejdsmarkedets Erhvervssygdomssikring fastsætter bidragssatserne for hvert kalenderår som et årsbidrag pr. fuldtidsansat.
Bidragssatserne fastsættes branchevis på grundlag af de forventede udgifter vedrørende den pågældende branche, jf. lovens § 58, stk. 2.
Stk. 2. Ved beregningen af de forventede udgifter, jf. lovens § 58, stk. 3 og 4, indgår de skadeudgifter og beregnede antal fuldtidsansatte, som Arbejdsmarkedets Erhvervssygdomssikring har registreret i en forudgående 5-års periode.
Hertil lægges beløb, der opkræves til opbygning af puljer til udligning af overskud og underskud i brancheundergrupperne, jf. lovens § 58 b, stk. 2, samt forventede udgifter til administration mv. for det enkelte kalenderår.
 Stk. 3. Bidragssatserne reguleres i overensstemmelse med reglerne om rabat, jf. lovens § 58 c.
§ 3. Arbejdsmarkedets Erhvervssygdomssikring kan beregne et særskilt tillæg, hvis en stigning i skadeudgifterne for en enkelt branche (DB-kode) påvirker den samlede brancheundergruppe i et sådant omfang, at årsbidraget for brancheundergruppen forøges med 50 pct. eller mere.
Det er en betingelse, at der udover en stigning i skadeudgifterne, er sket et fald i antallet af beskæftigede inden for branchen med 50 pct. eller mere inden for en periode på højst 10 år.
 Stk. 2. Det særskilte tillæg kan dog højst udgøre den del af branchens gennemsnitlige udgifter, der overstiger den gennemsnitlige udgift pr. fuldtidsbeskæftiget i brancheundergruppen.
 Stk. 3. Det særskilte tillæg indregnes i bidragssatserne og betales af alle sikringspligtige arbejdsgivere og frivilligt sikrede.
Branchehenføring § 4. Arbejdsmarkedets Erhvervssygdomssikring henfører alle arbejdsgivere og frivilligt sikrede til en brancheundergruppe, jf. lovens § 58 a, på grundlag af arbejdsgivers aktuelle hovedbranchekode (DB-kode).
Stk. 2. Arbejdsgiverne registreres med den aktuelle hovedbranchekode, der fremgår af Det Centrale Virksomhedsregister (CVR) eller Erhvervssystemet hos SKAT.
Ved modstridende oplysninger bruges registreringen i CVR.
Arbejdsgivere under konkurs registreres med den hovedbranchekode, der blev anvendt forud for konkursens indtræden.
 Stk. 3. Ændres hovedbranchekoden med tilbagevirkende kraft reguleres bidraget i overensstemmelse hermed i op til 2 år.
Beregning af bidrag § 5. Bidraget beregnes kvartalsvist af Arbejdsmarkedets Erhvervssygdomssikring på grundlag af de samlede bidrag til Arbejdsmarkedets Tillægspension, som er modtaget fra arbejdsgiveren i en forudgående 3-måneders periode og på grundlag af den for arbejdsgiveren relevante bidragssats, jf. § 2.
 Stk. 2. Bidraget for hvert kvartal udgør ¼ af årsbidraget, for hver gang Arbejdsmarkedets Tillægspension har modtaget, hvad der svarer til fuldt ATP-bidrag for medlemmer, der aflønnes månedsvis, jf. § 4 a og § 15 i lov om Arbejdsmarkedets Tillægspension, i følgende perioder:
 Stk. 3. Opgørelsen af de samlede bidrag til Arbejdsmarkedets Tillægspension foretages for hver ATP-indbetalende enhed.
§ 6. Ved bidragsberegningen, jf. § 5, fordeles det fra den enkelte arbejdsgiver indbetalte ATP-bidrag foreløbigt på de fire bidragssatser i ATP-lovens § 4 a og § 15 efter samme forhold mellem de fire bidragssatser som i den senest modtagne årlige indberetning fra SKAT.
Bidraget til Arbejdsmarkedets Erhvervssygdomssikring reguleres, når det korrekte forhold mellem bidragssatserne senere oplyses i indberetningerne fra SKAT.
Ved regulering af årets bidrag til Arbejdsmarkedets Erhvervssygdomssikring lægges indberetningen af ATP-bidrag for samme år til grund, uanset hvilke år det ATP-bidrag, der danner grundlag for beregningen af det regulerede bidrag, vedrører.
§ 7. Arbejdsgivere, der anvender vikarbeskæftigelse, skal betale bidrag herfor.
Bidraget beregnes kvartalsvist på grundlag af den for arbejdsgiveren relevante bidragssats, jf. § 2, og oplysninger om det faktiske antal timer, arbejdsgiveren har anvendt vikarbeskæftigelse i et forudgående kvartal.
Vikarbureauerne skal indberette oplysninger herom til Arbejdsmarkedets Erhvervssygdomssikring.
Klageadgang § 8. Klager over afgørelser truffet af Arbejdsmarkedets Erhvervssygdomssikring kan inden for en frist af 4 uger fra den dag, hvor afgørelsen er meddelt, indbringes for det i henhold til lov om Arbejdsmarkedets Tillægspension § 28 nedsatte ankenævn.
Ankenævnets adresse er: ATP-Ankenævnet, Ved Stranden 8, 1061 København K.
 Ikrafttræden m.v.
 § 9. Bekendtgørelsen træder i kraft den 1. januar 2008.
 Stk. 2. Bidraget, jf. § 2, beregnes første gang med forfaldsdato den 1. juli 2008. Ved beregning af bidrag medtages kun ATP-bidrag, der vedrører beskæftigelse efter lovens ikrafttræden.
 § 10. Bekendtgørelse nr. 1071 af 11. december 2003 om arbejdsgivernes betaling af bidrag til Arbejdsmarkedets Erhvervssygdomssikring (AES) ophæves, jf. dog stk. 2.
 Stk. 2. § 12 i bekendtgørelse nr. 1071 af 11. december 2003 finder dog anvendelse på regulering af det foreløbige bidrag for 2007 og beregning og opkrævning af endeligt bidrag for 2007.
