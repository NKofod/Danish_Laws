Landsskatteretskendelse Moms - varetilgodehavende - fradrag Reference:
ML § 27, stk. 6 A ApS klagede over, at told- og skatteregionen ikke havde  

 godkendt fradrag for moms af tab på fordring på datterselskabet B  

 A/S på 370.093 kr.
 Det var oplyst, at A ApS var moderselskab for en koncern i  

 den grafiske branche, der udførte og leverde reklameopgaver incl.  

 repro, tryk og lign.
Selskabet erhvervede den 25. oktober 1995 anparterne i C  

 ApS, der på daværende tidspunkt var et trykkeri i drift.  

 Anparterne blev i henhold til aftale om køb af anparter af 25.  

 september 1995 erhvervet for 1 kr.
Herudover forpligtede køber (A) sig  

 til at lade selskabet indfri et mellemregningstilgodehavende, som  

 sælger havde hos selskabet på 1.317.639 kr. samt tilgodehavende  

 husleje- og leasingafgift på 183.328 kr. eller i alt 1.500.967 kr.
 Formålet med erhvervelsen af anparterne var, at A  

 fik eget trykkeri i stedet for at købe trykkeriopgaverne eksternt.  

 Herudover var det ideen med CApS, at det skulle udføre trykkeriopgaver  

 for eksterne kunder med henblik på udnyttelse af den ledige kapacitet.
 Datterselskabet C ApS havde senere ændret navn til B  

 A/S .
Det var oplyst, at A ved købekontrakt dateret den  

 28. december 1995 havde erhvervet trykkemaskiner fra C A/S (det senere B) for  

 1.781.250 kr.
Ved leasingkontrakt dateret samme dag var disse driftsmidler  

 leaset til B.
I henhold til leasingkontrakten skulle der kvartalsvis bagud  

 betales 74.527,50 kr. i leasingydelse.
Det var videre oplyst, at A af D A/S ved leasingkontrakt  

 af 13. oktober/17. oktober 1995 havde leaset en trykkemaskine.  

 Leasingperioden var aftalt til 72 måneder i hvilken periode  

 leasingkontrakten var uopsigelig fra begge parter.
Leasingydelsen var aftalt  

 til kvartalsvis 139.014 kr. ekskl. moms og andre offentlige skatter/afgifter.  

 Denne maskine var ved fremleasingkontrakt dateret den 28. december 1995  

 fremleaset til B.
Leasingydelse skulle betales kvartalsvis bagud med  

 240.177,50 kr. incl moms.
 I første halvdel af 1996 blev leasingydelserne  

 betalt af B til forfaldstid, men allerede fra 3. kvartal 1996 (for perioden  

 1. juli 1996 til 30. september 1996) måtte A give henstand med  

 betalingen af leasingydelserne.
Det var oplyst, at den eneste omsætning mellem A og  

 B var leasingaktiviteten.
B havde leveret trykkerileverancer til  

 søsterselskabet E A/S.
Den 18. marts 1998 besluttede ledelsen i B at indgive egen  

 konkursbegæring over selskabet.
På konkurstidspunktet havde A et  

 krav på B på 1.888.230,00 kr. på forfaldne, ikke betalte  

 leasingydelser for perioden 30. september 1996 til 31.december 1997. Heraf  

 udgjorde momsbeløbet 377.646,00 kr.
A havde herudover et regreskrav  

 på HT som følge af nogle kautionsforpligtelser, som A havde  

 påtaget sig for et driftslån og en kassekredit overfor B's  

 pengeinstitut.
A havde efterfølgende måttet indfri disse  

 lån med ca. 1.065.000 kr.
Endelig havde A et krav på diverse  

 ydede lån til B på i alt kr. 2.244.651,50 kr. med tillæg af  

 renter.
 Der var fremlagt kontokort for A vedr. mellemregningen til  

 B for perioden 25. september 1995 til 31. december 1997, hvoraf det fremgik  

 og var oplyst, at der var ydet følgende lån til  B:
Den 30.11.1996 300.000,00 kr.
Den 21.03.1997 200.000,00 kr.
Den 21.03.1997 202.853,00 kr.
Den 07.4.1997 182.859,00 kr.
Den 28.05.1997 475.000,00 kr.
Den 25.06.1997 35.465,00 kr.
Den 27.06.1997 216.513,13 kr.
Den 29.08.1997 200.000,00 kr.
Den 29.09.1997 209.867,50 kr.
Den 27.11.1997 111.821,87 kr.
Den 27.11.1997 313.125,00 kr.
 Startsaldoen på mellemregningen til B var på  

 1.500.967 kr.
Ved cirkulæreskrivelse nr. 2. af 14. april 1998  

 havde kurator i B oplyst, at der forventedes en dividende i  

 størrelsesordenen 2% til simple kreditorer.
Efterfølgende ved  

 cirkulæreskrivelse nr. 3 af 27. august 1998 havde kurator imidlertid  

 korrigeret denne sats og erklæret, at kreditorer, der havde anmeldt  

 simpel gæld, kunne foretage sædvanlige moms- og  

 skatteafskrivninger af den del af fordringerne, der oversteg 5 %.
Regionen havde ved den påklagede afgørelse  

 ikke godkendt fradrag for momsen af tabet på debitoren B på  

 370.093 kr., idet tabet ikke fandtes at være en følge af en  

 momspligtig leverance, men derimod en følge af et  

 gave-/låneforhold 2 koncernselskaber imellem.
De 370.093 kr. var moms  

 fra i alt 12 fakturaer, der var udskrevet af A til B vedrørende  

 perioden fra og med 3.kvartal 1996 til og med 4. kvartal 1997. Der var ikke  

 udfærdiget faktura for 1. kvartal 1998 pga.
B's konkurs.
Det var  

 regionens opfattelse, at A ikke havde solgt sine ydelser til B på de  

 inden for branchen almindelige vilkår, idet man ikke fra september 1996  

 havde forsøgt at søge pengene inddrevet gennem inkasso eller  

 lign., som B normalt ville gøre på et meget tidligere tidspunkt,  

 hvis der var tale om en debitor uden for koncernen.
Der var tale om, at A  

 havde ydet kredit ud over, hvad der var sædvanligt inden for branchen,  

 og selskabet havde fortsat solgt sine ydelser til B i over halvandet  

 år, selvom man i koncernen burde kunne se, at B ikke ville kunne betale  

 alle sine kreditorer.
Koncernen havde, ifølge det oplyste, tabt penge  

 på B lige fra selskabets start.
At man i koncernen havde valgt at  

 støtte B på denne måde, fandtes i følge regionen  

 ikke at medføre, at tabet var lidt på et normalt  

 forretningsmellemværende mellem uafhængige handelspartnere.  

 Koncernen havde valgt at sammenblande de enkelte selskabers interesser, og  

 så man momsmæssigt i dette forhold på B og A som én  

 virksomhed, så var momsen neutral, idet B havde fratrukket momsen, som  

 A havde betalt.
Regionen anså derfor momsen som værende et  

 gave-/låneforhold mellem A og B.
 Selskabets advokat havde over for Landsskatteretten  

 nedlagt påstand om, at der i afgiftsgrundlaget for første  

 kvartal af 1998 kunne fradrages 80% af konstateret tab på uerholdelige  

 fordringer vedrørende leverede varer og ydelser eller et momsfradrag  

 på 358.763,70 kr.
 Til støtte herfor var det bl.a. gjort  

 gældende, idet det lagdes til grund som ubestridt, at der på  

 nuværende tidspunkt var konstateret et tab på fordringen på  

 forfaldne, ubetalte leasingydelser på minimum 95%, at den  

 grundlæggende betingelse for momsrefusion, jf. momslovens § 27, stk. 6,  

 således var opfyldt.
Det var videre anført, at momslovens § 27, stk. 6,  

 hjemlede en ubetinget ret til i afgiftsgrundlaget at fradrage 80% af  

 konstaterede tab på uerholdelige fordringer vedrørende leverede  

 varer og ydelser.
Der kunne således ikke indfortolkes nogen  

 fradragsbegrænsning i denne fradragsret.
Der var derfor ikke hjemmel  

 til at indfortolke krav om, at fordringen ikke måtte være  

 overforfalden ud over en vis periode eller på andet grundlag at  

 søge at omkvalificere en fordring, der uomtvisteligt vedrørte  

 vareleverancer, til et pengeudlån eller lignende.Det var videre  

 anført, at det i denne forbindelse måtte erindres, at der  

 oprindelig var afregnet moms ved faktureringen, og at det blot var denne  

 moms, der tilbagesøgtes som følge af fordringens  

 uerholdelighed.
Hvis fordringen søgtes omkvalificeret til et  

 låneforhold, forlå der en ydelse, der ikke oprindeligt skulle  

 have været momsbelagt.
Der opstod derfor en asymmetri, såfremt  

 samme fordring ansås for momspligtig ved etableringen, men moms  

 uvedkommende på tabstidspunktet.
Det var tillige anført, at momslovens § 27, stk. 6,  

 var en videreførelse af den tidligere momslovs § 13, stk. 6. Motiverne  

 til denne tidligere bestemmelse i Momslovens § 13, stk. 6, var indeholdt i  

 Folketingstidende 1966/67, tillæg A, spalte 330,til § 15, stk. 4. Det  

 oprindelige lovforslag opererede med to forskellige principper for afregning  

 af moms, nemlig faktureringsprincippet hhv. betalingsprincippet.  

 Betalingsprincippet, der indebar, at afgiftsgrundlaget periodemæssigt  

 skulle opgøres på det tidspunkt, hvor kreditor modtog betaling  

 for den momspligtige ydelse, bortfaldt under Folketingets behandling.
Idet  

 alene faktureringsprincippet blev lovfæstet, opstod behovet for  

 fradragsbestemmelsen, eftersom kreditor ubetinget skulle afregne salgsmomsen  

 uden hensyntagen til, om fakturaen rent faktisk honoreredes af debitor.  

 Omvendt havde kreditor efterfølgende et ubetinget krav på  

 fradrag for konstaterede tab på uerholdelige fordringer  

 vedrørende afgiftspligtige leverancer.
Det var herefter gjort gældende, at der hverken i  

 lovteksten eller i bestemmelsens forarbejder var fortolkningsbidrag, der gav  

 støtte for regionens opfattelse, der baserede sig på den af  

 Told- og Skattestyrelsen udstedte Momsvejledning 1997, pkt.
G.1.6.1, 2.  

 afsnit.
Der var henvist til en afgørelse fra  

 Skattedepartementet, Afg 956 fra 1986. I denne sag fik et moderselskab  

 tilladelse til at afskrive et forventet tab på en fordring, som  

 selskabet havde på dets konkursramte datterselskab for momspligtige  

 leverancer.
Der var på intet tidspunkt foretaget effektiv betaling fra  

 datterselskabets side af moderselskabets leverancer.
I afgørelsen  

 lagde Skattedepartementet vægt på, at de fordringer, der  

 søgtes momsfradrag for, oprindeligt var momsbelagte.
Der var videre  

 henvist til TfS 1999 140, hvor Landsskatteretten havde godkendt fradrag for  

 momsen af tab på debitor.
 Det blev således gjort gældende, at der ikke  

 var hjemmel til momsmæssigt at nægte en virksomhed fradragsret  

 for tab på uerholdelige fordringer ud fra et finansieringssynspunkt.
Det var videre gjort subsidiært gældende, at  

 såfremt Landsskatteretten mod forventning måtte finde  

 hjemmelsgrundlag til at omkvalificere fordringen, var der i det konkrete  

 tilfælde netop ikke tale om henstand i form af lån/gave, og at  

 samhandlen var udtryk for et normalt forretningsmellemværende mellem  

 uafhængige parter.
Tværtimod var A ud fra en ren  

 forretningsmæssig vurdering tvunget til at give den løbende  

 henstand.
A var netop som følge af indsigt i B's økonomiske  

 forhold vidende om, at det ikke var formålstjenligt at tage fordringen  

 til inkasso, eftersom B var nødlidende på tidspunktet.  

 Såfremt de fremleasede trykkerimaskiner blev taget tilbage af B som led  

 i en tvangsinddrivelse, var B blevet frataget hovedparten af dets  

 indtægtsgrundlag, da selskabet netop var et trykkeri.
Det var  

 således udtryk for en fornuftig forretningsmæssig disposition at  

 undlade tvangsinddrivelse, idet muligheden for at få fyldestgjort sit  

 tilgodehavende herved var større end ved tvangsinddrivelse.
Det var  

 videre gjort gældende, at A var bundet til leasingkontrakten med E i en  

 vis periode.
 Det var endelig anført, at såfremt det  

 antoges, at fordringen kunne skifte karakter undervejs i forløbet og  

 overgå til udlån, måtte udlånsfordringen på  

 tidspunktet for dennes stiftelse på grund af B´s økonomi have en  

 værdi på 0 kr., hvorefter der stadig ville være lidt et tab  

 på fordringen vedrørende de leverede leasingydelser, jf.  

 momslovens § 27, stk. 6.
 Landsskatteretten udtalte:
 I henhold til momslovens § 27, stk. 6, kunne der i  

 afgiftsgrundlaget fradrages 80% af konstaterede tab på uerholdelige  

 fordringer vedrørende leverede varer og ydelser.
 Det måtte antages at være en  

 forudsætning for fradrag efter denne bestemmelse, at fordringen  

 på tabskonstateringstidspunktet stadig kunne anses at vedrøre  

 leverede varer eller ydelser.
 Retten bemærkede, at B A/S var under  

 konkursbehandling, og at kurator i cirkulæreskrivelse af 27. august  

 1998 havde erklæret, at dividende ikke oversteg 5%.
Det fandtes ikke at være stridende mod bestemmelsen  

 i § 27, stk. 6, at begrænse fradragsretten for interesseforbundne  

 parter, såfremt en kredit ved leverancer ikke var begrundet i  

 forretningsmæssige forhold, men udelukkende i varetagelse af  

 formueinteresser.
I det foreliggende tilfælde måtte kreditten  

 på trods af den lange kredittid og lånebeløbenes  

 størrelse, overvejende antages at have været  

 forretningsmæssigt begrundet.
Retten havde herved bl.a. henset til, at  

 leasingaktiverne var B A/S´s produktionsudstyr samt, at leasingkontrakten  

 mellem A ApS og E var bindende for en vis periode.
Retten fandt derfor ikke,  

 at der var tilstrækkelig grundlag for at begrænse den periode for  

 hvilken kreditten var forretningsmæssigt begrundet, hvorfor der kunne  

 godkendes fradrag efter momslovens § 27, stk. 6, for momsen af tabet på  

 95% af 1.888.230 kr. eller med 358.764 kr.
