Fremsat den 15. marts 2023 af Morten Messerschmidt (DF), Alex Ahrendtsen (DF), Mikkel Bjørn (DF), Pia Kjærsgaard (DF), Peter Kofod (DF), Mette Thiesen (DF) og Nick Zimmermann (DF) Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark Folketinget pålægger regeringen at fremsætte et lovforslag inden udgangen af 2023, som sikrer, at alle udlændinge årligt skal betale et gebyr for fortsat ophold i Danmark, som beløbsmæssigt svarer til gebyret, som blev betalt ved indgivelse af ansøgning om opholdstilladelse, familiesammenføring m.v.
Bemærkninger til forslaget Danmark har gennem mere end 70 år været vidne til en massiv indvandring særlig fra muslimske lande, som har givet, og fortsat giver, massive problemer.
Der er i Danmark mere end 300.000 personer, som stammer fra muslimske lande (»Hvor mange og hvem er indvandrere i Danmark? «, Det nationale integrationsbarometer, Udlændige- og Integrationsministeriet, 2023).
Indvandringen har udviklet parallelsamfund, spændinger i boligkvarterer og i landets skoler, forhøjet kriminalitet, herunder særlig personfarlig kriminalitet, socialt bedrageri med danske skatteyderes penge og lign.
Det er noget, som slider på et homogent samfund som det danske.
Indvandringen startede i slutningen af 1960erne med fremmedarbejderne fra primært Tyrkiet og det tidligere Jugoslavien, hvor det var hensigten, at de tilkomne skulle vende hjem igen.
Det gjorde en stor del af dem imidlertid ikke.
Fremmedarbejderne etablerede sig i stedet her i landet og stiftede familie.
Siden da er der kommet et massivt antal familiesammenførte, asylansøgere og migranter, som samlet set viser sig negativt for Danmark både kulturelt, socialt og ikke mindst økonomisk.
 Som udlænding skal man i dag betale et gebyr for at ansøge om ophold her i landet, f.eks. ved ansøgning om familiesammenføring, asyl og lign.
Dansk Folkeparti foreslår derfor, at udlændinge skal betale dette gebyr en gang årligt for at opretholde deres ophold i Danmark.
Det vil altså sige, at hvis en udlænding ved ansøgning om f.eks. familiesammenføring har betalt et gebyr, skal udlændingen årligt betale det samme gebyr for at opretholde muligheden for familiens ophold.
På den måde sikrer vi os bedst muligt, at dem, som opholder sig her i landet, både bidrager økonomisk til opholdet, men også at de er villige til at betale for den rettighed, de opnår, når de tager ophold i Danmark.
Ved at indbetale et årligt gebyr vil udlændingene også bidrage med et ikke ubetydeligt beløb til statskassen og dermed være med til at opretholde det velfærdssamfund, man som bosiddende i Danmark får fordel af, herunder sygehusvæsen, børnehaver, skoler, uddannelse, osv.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at pålægge udlændinge i Danmark et gebyr for fortsat at opholde sig i Danmark.
(Beslutningsforslag nr.
B 75) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
