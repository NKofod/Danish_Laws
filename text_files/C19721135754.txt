Med virkning fra den 1. juli 1972 gennemføres nye regler om forkyndelse.  

 Der vedlægges et eksemplar af justitsministeriets bekendtgørelse nr. 256 af  

 20. juni 1972 om forkyndelse og nr. 255 af 20. juni 1972 om instruks for  

 stævningsmænd samt et eksemplar af postvæsenets vejledning for udbringning af  

 forkyndelsesbreve. x) Efter retsplejelovens § 155, som ændret ved lov nr. 66 af 8. marts 1972,  

 kan forkyndelse ske som brevforkyndelse, postforkyndelse eller  

 stævningsmandsforkyndelse.
Den, der iværksætter forkyndelse, afgør selv,  

 hvorledes forkyndelse skal ske.
 I retskredse, hvor advokaterne indleverer stævninger i borgerlige sager  

 til retten til berammelse og forkyndelse, og retten derefter drager omsorg  

 for forkyndelsen, er det således retten, som vælger forkyndelsesformen.  

 Sender retten derimod den berammede stævning tilbage til advokaten, som derpå  

 foranlediger forkyndelse foretaget, tilkommer det advokaten at bestemme den  

 forkyndelsesform, der skal anvendes.
 I bemærkningerne til lovforslaget er der lagt vægt på, at antallet af  

 stævningsmandsforkyndelser formindskes, således at der kan opnås en  

 besparelse med hensyn til statens udgifter til forkyndelse.
 Endvidere fremhæves det i bemærkningerne, at loven giver mulighed for at  

 begrænse politiets forkyndelser også i straffesager.
Justitsministeriet skal derfor henstille, at forkyndelse i videst muligt  

 omfang sker som brevforkyndelse eller postforkyndelse.
Brev- og  

 postforkyndelse vil dog ofte være uegnet i tilfælde, hvor forkyndelse er  

 nødvendig for at afbryde en forældelsesfrist, der næsten er udløbet, hvor der  

 skal afholdes et retsmøde med kort varsel, eller hvor der i forbindelse med  

 forkyndelsen skal gives adressaten en mundtlig vejledning eller afæskes ham  

 en udtalelse.
 Ved forkyndelse i udlandet kan der i tvivlstilfælde fås nærmere  

 oplysninger ved henvendelse til justitsministeriets 4. kontor (borgerlige  

 sager) eller 6. kontor (straffesager).
Der vedlægges nogle eksemplarer af blanket K. 37, blanket K. 38 og af et  

 tekstforslag til et stempel til brug ved brevforkyndelse.
Yderligere  

 eksemplarer af instruks for stævningsmænd (blanket K. 30) kan fås ved  

 henvendelse til Statens Trykningskontor.
 Justitsministeriets cirkulærer nr. 4 af 6. januar 1920, nr. 208 af 8.  

 december 1934, nr. 240 af 29. december 1938 og nr. 23 af 15. februar 1957  

 ophæves.
 1. Aflevering sker på de almindelige postomdelinger  

 samme dag eller dagen efter, at brevet er modtaget på omdelingsposthuset.
2. Kan brevet ikke afleveres på disse omdelinger,  

 fordi der ikke er nogen hjemme, til hvem forkyndelsesbrevet kan afleveres,  

 udbringes brevet samme dag eller næste hverdag efter reglerne om  

 ekspresforsendelse.
Udbringning sker på det tidspunkt, hvor der er størst  

 sandsynlighed for at træffe adressaten eller andre, til hvem  

 forkyndelsesbrevet kan afleveres.
Udbringning som ekspresforsendelse i  

 indleveringsposthusets postdistrikt finder dog kun sted i bydistriktet eller  

 på steder i landdistriktet, der ligger inden for en afstand af 2 km fra  

 posthuset.
Aflevering skal så vidt muligt foregå mellem kl. 7 og kl 20.
 3. Brevet skal så vidt muligt afleveres til adressaten  

 personligt.
 Til patienter på hospitaler bør aflevering kun ske efter indhentet  

 samtykke fra hospitalet.
 4. Er addressestedet addressatens bopæl eller  

 opholdssted, kan brevet afleveres til personer, der hører til husstanden,  

 eller, hvis den pågældende bor til leje i en andens bolig, til udlejeren  

 (logiværten) eller dennes ægtefælle, for så vidt de nævnte personer træffes  

 på bopælen (opholdsstedet) og er fyldt 18 år.
 5. Er addressestedet adressatens arbejdssted, kan  

 brevet afleveres på arbejdsstedet til arbejdsgiveren eller dennes  

 repræsentant, for så vidt den pågældende er fyldt 18 år.
 6. Er adressaten selvstændig næringsdrivende, og er  

 adressestedet adressatens kontor, værksted eller andet fast  

 forretningslokale, kan brevet afleveres i virksomheden til en person over 18  

 år, der er ansat i virksomheden.
7. Afleveres brevet, udfyldes afleveringsattesten i  

 overensstemmelse med den trykte tekst.
Er brevet afleveret til en af de i nr.  

 4 - 6 nævnte personer, anføres den pågældendes navn, og i hvilken egenskab  

 han har modtaget brevet (f.eks. til adressatens 19-årige datter, frøken  

 ........., der hører til adressatens husstand - til adressatens logivært, hr.  

 ......... - til adressatens arbejdsgiver, hr. ......... - frøken .........,  

 der er 18 år og ansat i adressatens virksomhed). Afleveringsattesten  

 underskrives af postbudet.
8. Den, til hvem afleveringen sker, opfordres til at  

 medunderskrive afleveringsattesten.
Vægrer den pågældende sig herved, gives  

 der attesten påtegning herom.
9. Afleveres brevet ikke til adressaten personligt,  

 anføres på brevet, hvornår og til hvem, det er afleveret.
Påtegningen  

 underskrives af postbudet.
10. Kan der ikke ske aflevering efter foranstående  

 regler, anføres på brevet: »Kan ikke afleveres i overensstemmelse med  

 vejledningen«.
Endvidere anføres en kort angivelse af grunden til, at  

 det ikke kan afleveres.
Er adressaten flyttet, anføres så vidt muligt den ny  

 adresse.
Påtegningen underskrives af postbudet.
 11. Afleveringsattesten og brevet, hvis aflevering  

 ikke har fundet sted, tilbagesendes snarest til afsenderen.
 12. Brevet må ikke henlægges i brevkassen og heller  

 ikke lægges til afhentning eller eftersendes.
