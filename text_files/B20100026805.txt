Bekendtgørelse om translatører og tolkes virksomhed1) I medfør af § 7 i lov om translatører og tolke, jf. lovbekendtgørelse nr. 181 af 25. marts 1988 fastsættes:
 § 1.  I denne bekendtgørelse forstås ved tjenesteyder, enhver translatør og tolk, der leverer translatør- og tolkeydelser, omfattet af lov om translatører og tolke.
 Stk. 2. I denne bekendtgørelse forstås ved tjenestemodtager, enhver der modtager translatør- og tolkeydelser udført af en translatør og tolk.
 § 2. Translatører og tolke skal oplyse tjenestemodtager om:
1) Faglig titel og 2) eventuelle erhvervsforsikringer, herunder kontaktoplysninger på forsikringsselskabet og oplysning om forsikringens geografiske dækning.
 Stk. 2. Hvis tjenestemodtager anmoder tjenesteyder om det, skal denne oplyse om de regler, der gælder for udførelsen af erhvervet, og hvordan tjenestemodtager får adgang hertil.
 Stk. 3. Personer, der i henhold til § 1 a i lov om translatører og tolke, leverer translatør- og tolkeydelser her i landet, er ikke omfattet af denne bekendtgørelses § 2, stk. 1.
 § 3.  Bekendtgørelsen træder i kraft den 28. marts 2010.
Erhvervs- og Selskabsstyrelsen, den 19. marts 2010 Niels Henrik Englev / Jacob A.
Drøhse 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv nr. 2006/123/EF af 12. december 2006 om tjenesteydelser i det indre marked (EF-Tidende 2006 nr.
L 376, s. 36).
