Skriftlig fremsættelse (8. oktober  

 1998) Udenrigsministeren (Niels Helveg Petersen) :
 Herved tillader jeg mig for Folketinget at  

 fremsætte:
Forslag til lov om afgrænsning af  

 søterritoriet (Lovforslag nr.
L 12).
Lovforslaget tilsigter at gennemføre en udvidelse  

 af Danmarks søterritorium fra de nuværende 3 sømil op til  

 12 sømil i overensstemmelse med de i dag almindeligt anvendte  

 folkeretlige regler, som er afspejlet i FN s Havretskonvention af 1982.  

 Danmark vil herved bringe sig på linie med det flertal af  

 europæiske og andre stater, der har udvidet deres søterritorium  

 i de senere år.
Udvidelsen indebærer mulighed for at  

 fastsætte og håndhæve danske regler i et bredere  

 bælte af farvandene omkring Danmark, hvilket navnlig er forbundet med  

 fordele i henseende til bekæmpelse af overtrædelser af bl.a.  

 straffeloven, lov om euforiserende stoffer, udlændingelovgivningen og  

 natur- og miljøbeskyttelseslovgivningen.
Hertil kommer fordele for  

 sejladssikkerheden (lodspligt) og forsvarsmæssige fordele.
Ved loven bemyndiges udenrigsministeren til at  

 fastlægge søterritoriets ydre grænser samt de basislinier,  

 hvorfra det beregnes.
Den detaljerede tekniske afgrænsning af  

 søterritoriet sker således administrativt i overensstemmelse med  

 hidtidig praksis.
I visse tilfælde vil det ikke være  

 hensigtsmæssigt at udvide til de fulde 12 sømil.
Dette er  

 særlig begrundet i hensynet til det eksisterende stræderegime i  

 Sundet og Bælterne, der bygger på skibsfartens adgang til  

 uskadelig passage i territorialfarvandet.
En fuld udvidelse ved Sundet og  

 Bælterne og i farvandene over for Sverige og Tyskland ville skabe nye  

 stræder i Havretskonventionens forstand.
Disse stræder ville  

 blive underlagt Havretskonventionens transitpassageregime, der giver  

 kyststaten ringere mulighed for at regulere skibsfarten og lufttrafikken.
Det  

 er derfor hensigten at opretholde korridorer af åbent hav i  

 grænsefarvandene i Kattegat og Østersøen frem til Sundet  

 og Bælterne.
Sverige og Tyskland har begrænset udvidelsen af  

 deres respektive søterritorier på tilsvarende vis.
 Loven gælder ikke for Færøerne og  

 Grønland, men kan ved kongelig anordning senere sættes i kraft  

 for disse rigsdele.
 Loven træder i kraft den 1. januar 1999.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
