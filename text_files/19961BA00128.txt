Nr BSF 128 Forslag til folketingsbeslutning om demokratiske og samfundsmæssigt  

 bæredygtige pensionsinvesteringer Fremsat af Aage Frandsen (SF) Anne Baastrup (SF) Steen Gade (SF) Holger K.  

 Nielsen (SF) den 23. april 1997 Folketinget pålægger regeringen at fremsætte lovforslag, der skal træde i kraft senest den 1. juli 1999, ud fra følgende principper:
 1. Medlemsdemokrati:
Lov om tilsyn med firmapensionskasser samt lov om forsikringsvirksomhed  

 ændres, så der stilles krav om, at formanden for bestyrelsen og mindst  

 halvdelen af de øvrige bestyrelsesmedlemmer vælges af og blandt medlemmerne  

 ved direkte valg.
For pensionsordninger, der udspringer af kollektive  

 overenskomster, men er organiseret på anden vis, f.eks. som  

 livsforsikringsselskaber, skal der fremlægges forslag, der sikrer medlemmerne  

 (pensionsopsparerne) en tilsvarende indflydelse.
 2. Samfundsmæssig ansvarlighed og bæredygtighed:
Pensionsordningernes midler skal forvaltes, så de bliver til størst mulig  

 gavn for lønmodtagerne.
Det betyder, at pensionsordningerne skal forvalte  

 deres midler, således at de inden for rammerne af en social, økonomisk og  

 økologisk bæredygtig udvikling bliver til størst mulig gavn for  

 pensionsordningen.
Det indebærer blandt andet, at en del af midlerne placeres  

 risikovilligt på kapitalmarkedet til gavn for dansk produktion og  

 beskæftigelse og en økologisk bæredygtig udvikling.
Senest 6 måneder efter,  

 at valg til det besluttende organ er foretaget, skal dette vedtage skriftlige  

 og offentligt tilgængelige retningslinjer for den overordnede  

 placeringspolitik for pensionsordningerne med vurdering af, hvorledes disse  

 retningslinjer bidrager til en bæredygtig samfundsudvikling.
Disse  

 retningslinjer skal sammen med eventuelle mindretalssynspunkter udsendes til  

 alle medlemmer.
 3. Mulighed for investeringspuljer:
 Der udarbejdes modeller for mulige investeringspuljer, jf. »Demokrati  

 og åbenhed om pensionsinstitutternes investeringsbeslutninger«,  

 Betænkning nr. 1306, Økonomiministeriet, 1995, som pensionsordningerne kan  

 vælge at bruge - eller lade være - så medlemmerne gruppevis kan foretage  

 særlige nærmere fastlagte investeringer inden for pensionsordningens rammer.
 4. Større investeringsfrihed:
 Der skal være større frihed til at investere, hvilket bl.a. betyder, at  

 den nuværende 40 pct.s grænse for aktiebesiddelse ophæves, ligesom  

 begrænsningerne for at kunne få bestemmende indflydelse også skal ophæves.  

 Derudover bør en slækkelse af andre grænser for, hvad der må investeres i -  

 og i hvilket omfang - overvejes.
Bemærkninger til forslaget Spørgsmålet vedrørende pensionsinvesteringerne er ikke kun et spørgsmål om  

 afkast.
Det drejer sig også om, at pensionsinvesteringspolitikken skal være  

 med til at sikre en bæredygtig samfundsudvikling, og at det sker som led i en  

 demokratisk proces, hvor pensionsopsparerne har indflydelse på  

 investeringspolitikken.
Forslagsstillerne tror på, at en øget indflydelse til  

 opsparerne øger deres ansvarlighed.
Et højt og sikkert afkast er naturligvis  

 også vigtigt, men bør ikke som i dag have forrang for hensynet til  

 samfundsudvikling, bæredygtighed og demokrati.
 Med indeværende forslag lægges op til ændringer på fire hovedpunkter:
1) en demokratisering, der sikrer pensionsopsparerne flertal i  

 pensionskassernes bestyrelser og i de besluttende organer i andre typer af  

 pensionsordninger, 2) en ændring af, efter hvilke overordnede kriterier der skal investeres,  

 således at der lægges vægt på en samfundsmæssig bæredygtighed i stedet for  

 ensidig fokusering på størst mulig forrentning, 3) indførelse af muligheden for investeringspuljer, som opsparerne  

 gruppevis kan benytte sig af, 4) en række udvidelser af mulighederne for at investere ud fra  

 samfundsmæssige bæredygtighedskriterier.
Beslutningsforslaget er ikke begrænset til pensionskasser i lovens  

 forstand.
Det vedrører også pensionsordninger, der udspringer af kollektive  

 overenskomster, men er organiseret f.eks. som livsforsikringsselskaber.
Flere  

 og flere pensionsordninger er organiseret på denne måde, og det må antages,  

 at den traditionelle pensionskasse er en uddøende race.
Det er der især  

 skattemæssige grunde til.
Men det ændrer selvfølgelig ikke på behovet for  

 demokrati og samfundsmæssigt bæredygtige pensionsinvesteringer.
I det  

 følgende anvendes betegnelsen »pensionsordninger« som en samlende  

 betegnelse for pensionskasser og disse nye organisationsformer.
Beslutningsforslaget lægger op til betydelige ændringer af gældende  

 lovgivning.
På mange punkter giver forslaget videre rammer for  

 pensionsordningernes virke og dermed aftalefriheden.
Men forslaget vil også  

 nødvendiggøre ændringer i nogle af de aftaler, som parterne på  

 arbejdsmarkedet har indgået, fordi de nøje har fulgt eksisterende lovgivning,  

 blandt andet med hensyn til »størst mulig forrentning« og  

 bestyrelsens sammensætning, valgmetode etc.
Samlet er der dog klart tale om,  

 at der bliver videre rammer for pensionskassernes virke.
 Eftersom beslutningsforslaget griber ind i forhold til aftaler, der er  

 indgået, foreslås det, at ikrafttrædelsestidspunktet for lovændringerne  

 bliver 1. juli 1999. Derudover kan der eventuelt blive tale om visse  

 overgangsordninger.
Bemærkninger til de enkelte punkter Ad 1 Medlemsdemokrati:
Forslaget sikrer umiddelbart medlemsdemokrati i egentlige pensionskasser.  

 For det første sikres, at medlemmerne vælger flertallet af  

 bestyrelsesmedlemmerne, hvor nugældende lovgivning kun sikrer, at flertallet  

 minus en er medlemsvalgt, en lille, men meget væsentlig forskel.
For det  

 andet sikres, at bestyrelsens overvejelser vedrørende principperne for  

 investeringspolitikken ledes af en medlemsvalgt formand.
For det tredje  

 sikres, at valget af bestyrelsen sker direkte, således at det enkelte medlem  

 faktisk får stemmeret.
Det vil ud over at styrke demokratiet også øge  

 opmærksomheden omkring bestyrelsens arbejde.
 For livforsikringsselskaber, der udspringer af pensionsordninger, der er  

 aftalt i kollektive overenskomster og er aktieselskaber, kan der ikke stilles  

 samme krav til selve livsforsikringsselskabets bestyrelse (fordi denne vælges  

 af aktieselskabets generalforsamling, dvs. aktionærerne). Indflydelsen må her  

 ske gennem den aktiepost, som den eller de berørte fagforeninger besidder.
Der skal stilles krav om, at der nedsættes et besluttende råd - eller et  

 organ af en anden benævnelse - der udøver den indflydelse, aktieposten giver,  

 og hvortil formand og halvdelen af rådsmedlemmerne i øvrigt vælges af og  

 blandt de medlemmer, der har opsparing i livsforsikringsselskabet.
Det må i  

 forlængelse heraf så vidt muligt sikres, at den pågældende aktiepost er en  

 majoritetspost - f.eks. ved, at muligheden for at købe arbejdsgivermodparten  

 ud aktiveres.
Det vil endvidere være naturligt, at flest muligt af  

 bestyrelsesmedlemmerne, herunder formanden i livsforsikringsselskabet, vælges  

 blandt de direkte valgte medlemsrepræsentanter i det besluttende råd.
Dette  

 vil yderligere styrke medlemsindflydelsen.
Forslagsstillerne er dog villige til at overveje andre modeller, som  

 regeringen måtte lægge frem, hvis disse på samme vis sikrer medlemmernes  

 demokratiske indflydelse.
I det omfang der findes eller kan forventes at  

 opstå endnu andre organisationsformer, bør forslaget også tage højde herfor.
Ad 2 Samfundsmæssig ansvarlighed og bæredygtighed Produktionen i fremtidens samfund bestemmes blandt andet af nutidens  

 pensionsinvesteringer.
Social, økonomisk og økologisk bæredygtighed  

 forudsætter, at produktionen i fremtidens samfund giver mulighed for at  

 omsætte pensionsopsparingen til forbrug i den forventede takt på en  

 miljømæssigt forsvarlig måde, og uden at det i øvrigt balaster  

 samfundsøkonomien på en måde, som nødvendiggør uønskede økonomiske og  

 politiske indgreb og kursændringer.
Dette sikres ikke af kravet om, at pensionsordningerne skal investere  

 efter størst mulig forrentning.
Derfor betyder dette krav heller ikke,  

 at pensionsopsparernes interesser varetages bedst muligt.
Sagt på en anden  

 måde er den samfundsmæssige hensigtsmæssighed ikke identisk med maksimalt  

 afkast.
Der kan f.eks. være hensyn til miljøet, der afgørende taler imod  

 investeringer uanset disses rentabilitet.
Der kan f.eks. være sociale hensyn,  

 der afgørende taler for investeringer, der ikke økonomisk set er fuldt  

 rentable.
Samfundet burde være tilfreds, når pensionsordninger tager sådanne  

 hensyn.
Men dette er ikke reaktionen ud fra gældende lovgivning og  

 bestemmelser, idet sådanne pensionsordninger kan risikere irettesættelser,  

 fordi de ikke går efter det størst mulige afkast.
Dette er ikke hverken  

 rimeligt eller fornuftigt.
 Derfor bør eksisterende lovgivning erstattes med en lovgivning, hvor  

 samfundsmæssig bæredygtighed bliver den overordnede målsætning.  

 Pensionsopsparerne har selvfølgelig også en interesse i afkastet, og det skal  

 sikres gennem en målsætning om, at investeringerne samlet set skal  

 give et rimeligt afkast.
Uden disse ændringer i målsætningen forsvinder ikke blot bæredygtigheden,  

 men paradoksalt også den sikkerhed for fremtidigt forbrug hos  

 pensionsopsparerne, som bruges som begrundelse for det nuværende krav om  

 størst muligt afkast.
Investeringer i virksomheder, der ikke er miljømæssigt  

 forsvarlige eller ikke har et godt arbejdsmiljø, kan medføre betydelige  

 samfundsmæssige udgifter, når pensionsopsparerne skal have udbetalt deres  

 pension.
En yderligere grund til de foreslåede ændringer er, at det faktisk ikke er  

 muligt at beregne en optimal »forrentning« af pensionsopsparernes  

 investeringer, og slet ikke, når det gælder langsigtede investeringer.
Den  

 optimale forrentning rummer både et kvalitativt bæredygtighedsaspekt og et  

 kvantitativt økonomisk gevinstaspekt, og begge dele afhænger af skøn,  

 vurderinger og holdninger.
Derfor bør forestillingen om den iskolde,  

 rationelle kalkule droppes, og det bør erkendes, at det drejer sig om, at  

 investeringerne skal både bære og betale sig.
For at sikre, at det besluttende organ i pensionsordningerne gør sig de  

 fornødne overvejelser, og at medlemmerne får kendskab til og dermed mulighed  

 for at tage stilling til skøn, vurderinger og holdninger hos bestyrelsen og  

 dens medlemmer, foreslås det, at en bestyrelse senest 6 måneder efter, at den  

 er valgt, skal lave retningslinjer for investeringer, der relaterer sig til i  

 hvert fald den samfundsmæssige bæredygtighed.
Disse sendes til alle medlemmer  

 af pensionsordningen.
Ad 3 Mulighed for investeringspuljer Forslaget om, at der skal laves modeller for investeringspuljer skal ses i  

 sammenhæng med, at medlemmerne også på denne måde kan få større indflydelse.  

 Med forslaget lægges der kun op til, at der skal udarbejdes modeller, som  

 pensionsordningerne kan beslutte sig for at benytte sig af eller lade være.
Ad 4 Større investeringsfrihed Udvidelse af pensionsordningernes mulighed for at investere er også et led  

 i demokratiseringen og ansvarliggørelsen.
Forslagsstillerne tror på, at man  

 kommer langt gennem tillid til demokrati og fornuft frem for kontrol og  

 umyndiggørelse.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om demokratiske og samfundsmæssigt  

 bæredygtige pensionsinvesteringer.
(Beslutningsforslag nr.
B 128).
Indflydelse, ansvarlighed og bæredygtighed er de helt centrale begreber i  

 SF's forslag om demokratiske og samfundsmæssigt bæredygtige  

 pensionsinvesteringer.
Spørgsmålet om pensionskassernes investeringer er ikke  

 kun et spørgsmål om, hvordan pensionsopsparerne kan få et afkast af  

 opsparingen.
Det drejer sig også om, hvordan pensionskasserne kan bidrage til  

 en bæredygtig samfundsudvikling.
I den forbindelse er det afgørende, at det  

 er medlemmerne, der på demokratisk vis kan øve indflydelse på  

 investeringspolitikken. Øget indflydelse vil efter SF's opfattelse bidrage  

 til øget anvarlighed hos medlemmerne.
Indflydelse og ansvarlighed følges ad.
SF foreslår, at medlemmerne i de egentlige pensionskasser får øget  

 indflydelse ved, at flertallet af bestyrelsesmedlemmerne vælges direkte af  

 medlemmerne, og ved, at bestyrelsen har en medlemsvalgt formand.
Denne øgede  

 medlemsindflydelse må også forventes at øge medlemmernes interesse for og  

 engagement i pensionskassernes forhold.
For andre kollektive  

 pensionsordninger skal der findes andre løsninger, som sikrer demokratiet.
En større ansvarlighed er ikke kun et resultat af, at medlemmerne får øget  

 indflydelse.
Der lægges også op til en større ansvarlighed ved, at  

 investeringerne ikke kun skal foretages ud fra størst mulig forrentning, men  

 ud fra en social, økonomisk og økologisk bæredygtighed.
Naturligvis skal der tages hensyn til økonomisk afkast.
Men der kan være  

 miljømæssige hensyn og sociale hensyn, der taler imod investeringer, der  

 ellers ser ud til at være økonomisk fuldt rentable.
Samfundet burde være  

 begejstret, når pensionskasser tager sådanne miljømæssige og sociale hensyn.  

 Men dette er ikke tilfældet.
Tværtimod kan det resultere i irettesættelse,  

 fordi man ikke går efter det størst mulige afkast.
 Derfor bør eksisterende lovgivning erstattes med en lovgivning, hvor  

 samfundsmæssig bæredygtighed bliver den overordnede målsætning, hvilket reelt  

 også er forudsætningen for fremtidigt forbrug hos pensionsopsparerne.  

 Investeringer i virksomheder, der ikke er miljømæssigt forsvarlige eller ikke  

 har et godt arbejdsmiljø, kan medføre betydelige samfundsmæssige udgifter,  

 når pensionsopsparerne skal have udbetalt deres pension.
 En yderligere grund til ændringen er, at man faktisk ikke kan beregne en  

 optimal »forrentning« af pensionsopsparernes investeringer, og slet  

 ikke når det gælder langsigtede investeringer.
Forslaget om, at der skal laves modeller for investeringspuljer skal ses i  

 sammenhæng med, at medlemmerne også på denne måde kan få større indflydelse.  

 Det skal være en mulighed, som pensionskasserne kan benytte sig af eller lade  

 være.
Det er med andre ord helt op til medlemsdemokratiet inden for  

 pensionskassen, om man er interesseret heri.
Men muligheden for, at  

 pensionskassen kan benytte sig heraf, skal være der.
 Dette beslutningsforslag skal ses i sammenhæng med de to samtidig  

 fremsatte lovforslag om henholdsvis ATP og LD (L 241 og L 242).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
