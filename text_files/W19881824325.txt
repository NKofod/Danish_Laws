 Et aktieselskab, der drev vognmandsforretning, og som havde anlagt sag  

 mod Vejtransportrådet i anledning af fratagelse af køretilladelser, blev  

 anset for berettiget til at fratrække de i forbindelse hermed afholdte  

 advokatomkostninger.
 A A/S klagede over, at de stedlige skattemyndigheder ikke havde godkendt,  

 at selskabet ved indkomstopgørelserne for skatteårene 1982/83, 1983/84 og  

 1984/85 havde fradraget advokatomkostninger på henholdsvis 6.000 kr., 12.500  

 kr. og 3.400 kr., idet myndighederne havde ment, at de pågældende udgifter  

 havde vedrørt indkomstkilden.
Det fremgik af sagens oplysninger, at det klagendeselskab siden først i  

 1970'erne havde drevet en vognmandsforretning.
Vejtransportrådet havde  

 imidlertid i medfør af bestemmelsen i vejtransportlovens § 18, stk. 1,  

 truffet beslutning om at tilbagekalde de til selskabet meddelte  

 vognmandstilladelser, da selskabet i strid med vilkårene for meddelelse af de  

 pågældende tilladelser havde foretaget udlejning heraf til et andet  

 transportselskab.
Selskabet havde herefter anlagt sag mod Vejtransportrådet og påstået  

 principalt generhvervelse af de pågældende transporttilladelser, subsidiært  

 at tilbagekaldelserne blev gjort tidsbegrænsede.
Ved dom i februar 1982 havde  

 Østre Landsret statueret, at tilbagekaldelserne af tilladelserne havde været  

 berettiget.
De i forbindelse med sagen afholdte udgifter havde selskabet  

 fradraget ved indkomstopgørelserne med førnævnte 6.000 kr., 12.500 kr. og  

 3.400 kr.
 Selskabets revisor nedlagde påstand på godkendelse af de selvangivne  

 fradrag for advokatomkostninger, og henviste til, at de omhandlede  

 advokatomkostninger knyttede sig til den løbende indkomsterhvervelse og ikke  

 til etablering af en ny indkomstkilde.
 To af Landsskatterettens medlemmer, herunder retsformanden, fandt, at de  

 omhandlede advokatomkostninger havde haft en sådan direkte tilknytning til  

 det klagende selskabs løbende indkomsterhvervelse, at de måtte anerkendes som  

 fradragsberettigede driftsomkostninger, og disse medlemmer voterede således  

 for at nedsætte de påklagede ansættelser med henholdsvis 6.000 kr., 12.500  

 kr. og 3.400 kr.
Et retsmedlem fandt ikke, at de omhandlede advokatomkostninger, der  

 knyttede sig til en retssag, som det klagende selskab forgæves havde ført for  

 at få Vejtransportrådets tilbagekaldelse af transporttilladelserne - der var  

 grundlaget for selskabets virksomhed - kendt ugyldig eller gjort  

 tidsbegrænset, kunne anses for afholdt i forbindelse med driften af  

 selskabets vognmandsforretning.
Dette medlem fandt følgelig ikke, at de  

 omhandlede omkostninger var af fradragsberettiget karakter, og voterede  

 derfor for stadfæstelse af de påklagede ansættelser.
I overensstemmelse med  

 flertallet blev de påklagede ansættelser nedsat med henholdsvis 6.000 kr.,  

 12.500 kr. og 3.400 kr.
 LV 1987, F 4.
 (* 1) Afgørelsen er offentliggjort i Skat 1988, nr. 5, side 286.
