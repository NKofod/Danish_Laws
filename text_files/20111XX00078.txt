Skriftlig fremsættelse (23. november 2011) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om ændring af færdselsloven (Forbud mod visse konstruktive ændringer, tilladelse til påhængsvogn til stor knallert og venstregående sidevogn til veteranmotorcykel) (Lovforslag nr.
L 39) Lovforslaget har tre dele.
Den første del vedrører muligheden for, at der kan udstedes regler om forbud mod at udføre konstruktive ændringer på et køretøj, så det ikke opfylder de gældende regler til køretøjers indretning og udstyr.
Der gives samtidig mulighed for at pålægge straf for overtrædelse af reglerne.
Den gældende bestemmelse i færdselslovens § 68 indeholder ikke mulighed for at forbyde udførelse af konstruktive ændringer.
Dette kunne for eksempel være at udføre tuning af knallerter, chiptuning af biler, ændring af hastighedsbegrænsere på lastbiler, eller at et værksted fjerner katalysator eller partikelfilter fra udstødningssystemet.
Denne mulighed opnås med ændringen.
Den anden del vedrører muligheden for at koble en påhængsvogn til stor knallert.
For store knallerter gælder, at tophastigheden er højst 45 km/t.
Store knallerter skal køre på kørebanen og følge reglerne for motorcykler. Ændringen ligestiller på dette område stor knallert med motorcykler, så det også bliver muligt at tilkoble en påhængsvogn til stor knallert.
Den sidste del af lovforslaget vedrører genindførelse af en bestemmelse, som gør det lovligt for veteranmotorcykler registreret før 1. juli 1955 at have venstregående sidevogn.
Bestemmelsen faldt ud af færdselsloven i forbindelse med en lovændring i 1976, og den indføres nu på ny.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
