Landinspektørnævnet tager konkret stilling til, om en sag falder  

 indenfor nævnets virksomhedsområde.
Foruden de egentlige matrikulære arbejder  

 og andre arbejder, som ifølge gældende regler skal udføres eller udtrykkelig  

 forudsættes udført af en praktiserende landinspektør, antages det, at nævnet  

 kan behandle sager vedrørende arbejder, hvortil der naturligt og normalt  

 benyttes landinspektører I landinspektørnævnets sag nr. 61 firma OL Huse ved OL Bygge- og  

 Handelsselskab ApS, mod landinspektør M, smst., afsagde nævnet den 7. juli  

 1977 sålydende KENDELSE:
Ved skrivelse af 7. december 1976 har firma OL Huse ved OL Bygge og  

 Handelsselskab ApS, klaget over landinspektør M, i anledning af hans  

 behandling af en sag om afsætning af en bygning på ejendommen matr.nr. 54g  

 Nyby markjorder.
I klagen er bl.a. fremført, at landinspektøren burde have  

 undersøgt, om bygningens placering ville komme i strid med bestemmelserne i  

 naturfredningslovens § 47, stk. 1, nr. 2, om forbud mod placering af  

 bygninger uden fredningsnævnets tilladelse indenfor en afstand af 150 m fra  

 bl.a. landeveje.
 Landinspektøren har afvist klagen.
Af sagen fremgår, at klageren i 1976 skulle opføre en bygning på den  

 ovennævnte ejendom, hvis sydlige skel grænser op til landevejen mellem Nyby  

 og Gammelby.
Klageren tilskrev i den anledning onsdag den 4. august 1976  

 landinspektøren således:
».... Afsætning iflg medsendte tegninger bedes foretaget den  

 6/8« På en medsendt situationsplan, der var udarbejdet af et arkitekt firma i  

 målestok 1:200 var bygningen indtegnet, således at afstanden fra bygningen  

 til landevejens skel varierede fra ca. 7 m til ca. 9 m.
Fredag den 6. s.m. blev afsætningen foretaget af en medarbejder hos  

 landinspektøren, landinspektør uden beskikkelse K.
Sidstnævnte udarbejdede  

 samme dag en afsætningsplan med bygningen placeret som på situationsplanen,  

 men således at det fremgik, at bygningen ville blive placeret uden for en  

 byggelinie 20 m fra vejmidten.
Afsætningsplanen blev underskrevet af  

 landinspektør E, der er ansat hos landinspektør M.
Ligeledes samme dag  

 tilsendte landinspektør K afsætningsplanen til Fredningsnævnet for  

 Vestsjællands amts sydlige fredningskreds.
Fremsendelsesskrivelsen var  

 sålydende:
»Hoslagt fremsendes afsætningsplan vedrørende opførelse af hus på  

 matr.nr. 54g Nyby Markjorder.
Da matr.nr. 54g har skel ud mod landevej nr. 23  

 mellem Nyby og Gammelby, søger vi hermed om godkendelse af bebyggelsens  

 placering i h.t. naturfredningslovens § 47 om byggelinier.
Hvis bebyggelsens beliggenhed skulle være i strid med noget, anmoder vi om  

 hurtigt svar, idet bebyggelsen agtes påbegyndt i begyndelsen af næste  

 uge.« Samtidig tilskrev landinspektør K Vestsjællands amtskommune på lignende  

 måde, idet han bl.a. søgte om godkendelse af bebyggelsens placering i forhold  

 til en i 1969 lyst deklaration om byggelinie til sikring af en omfartsvej øst  

 for Nyby.
 Den nævnte dag fredag den 6. august 1976 - tilskrev landinspektørkontoret  

 endelig klageren således:
»Hoslagt fremsendes afsætningsplan, kopi af brev til  

 Amtsvejinspektoratet og Fredningsnævnet.....« Af en række standardrubrikker i skrivelsen var rubrikken »til Deres  

 orientering« krydset af.
Denne skrivelse var også underskrevet afK.
Mandag den 9. august s.å. underrettede fredningsnævnets sekretær  

 telefonisk landinspektørens kontor om, at sagens behandling kunne tage et par  

 måneder.
I skrivelse af 10. s.m. oplyste Vestsjællands amtskommune  

 landinspektørkontoret om, at bebyggelsen ikke stred mod byggelinierne til  

 sikring af omfartsvejen.
Den 13. s.m. oplyste en medarbejder i  

 fredningsplanudvalget telefonisk, at der tidligere af fredningsnævnet i det  

 omhandlede område var meddelt dispensation fra naturfredningslovens § 47,  

 stk. 1, nr. 2, således at bebyggelsen var tilladt placeret 15 m fra skellet  

 til landevejen, og at man ville indstille til fredningsnævnet, at denne  

 afstand skulle overholdes også i den foreliggende sag.
 Da en afgørelse med dette indhold ville gøre det nødvendigt for klageren  

 at placere byggeriet længere tilbage på grunden end vist på situationsplanen,  

 underrettede en af landinspektørens medarbejdere samme dag klageren om  

 fredningsplanudvalgets telefoniske udtalelse og opfordrede klageren til at  

 standse byggeriet til fredningsnævnets afgørelse forelå.
 Klageren havde imidlertid mandag den 9. august 1976 efter modtagelsen af  

 afsætningsplanen og bl.a. kopien af skrivelsen til fredningsnævnet henvendt  

 sig på kommunekontoret i Nyby og der modtaget byggetilladelse, en  

 situationsplan fra stadsingeniøren samt sålydende skrivelse af 26. juli 1976  

 fra Vestsjællands amtskommune:
 »Under henvisning til bygningsinspektoratets skrivelse af 19. ds.  

 vedrørende bebyggelse på matr.nr. 54g Nyby markjorder skal man hoslagt  

 tilbagesende .... tegning B-01, hvorpå byggelinie til sikring af omfartsvejen  

 tinglyst den 26. november 1969 er vist med rødt.
Byggelinien er således ikke til hindring for bebyggelse på ejendommen,  

 således som bebyggelsen er vist på arkitektens tegning ....« Klageren lod derefter støbning foretage overensstemmende med  

 afsætningsplanen fra landinspektøren, og byggeriet var således i gang, da den  

 fornævnte telefoniske meddelelse fra landinspektørens kontor blev modtaget  

 den 13. s.m.
Den 25. august s.å. vedtog fredningsnævnet at afslå dispensation til det  

 påbegyndte byggeri 20 m fra vejmidten, idet der ikke sås tilstrækkelgt  

 grundlag for at fravige den af nævnet tidligere givne dispensation til  

 byggeri indtil 15 m fra vejskellet.
Klageren har derefter opbrudt fundamentet  

 og støbt nyt fundament overensstemmende med dispensationen.
Udgifterne ved  

 flytningen androg ifølge klagerens opgørelse 27.549 kr. 15 øre.
 For landinspektørnævnet er forklaring afgivet af klageren ved direktør  

 Olsen og landinspektør M.
Direktør Olsen har forklaret, at den foran omtalte situationsplan viste,  

 at den påtænkte bebyggelse ikke ville komme i strid med  

 »byggelinien«, og da han ikke rigtig skelnede imellem forskellige  

 byggelinier, gik han ud fra, at sagen nu var i orden.
Han antog, at  

 landinspektørkontorets henvendelse til fredningsnævnet om byggelinier kun var  

 en formalitet, idet han hverken telefonisk eller skriftligt havde fået besked  

 om, at de ikke måtte påbegynde byggeriet.
Han har været inden for  

 byggebranchen i ca. 10 år, og han har som selvstændig bygmester opført ca. 6  

 huse forud for det her omhandlede hus.
 Landinspektør M har henholdt sig til en af ham udfærdiget skrivelse af 4.  

 februar 1977 til landinspektørnævnet, hvori det bl.a. hedder:
 »På grund af den meget korte frist vi havde fra det tidspunkt, hvor  

 vi modtog rekvisitionen og til at afsætningen skulle foretages (1 dag ...),  

 var der kun mulighed for at undersøge de på ejendommen tinglyste servitutter.  

 Da K ved afsætningen blev klar over, at der måtte være dispenseret fra  

 fredningslinien, men ikke havde mulighed for på stedet at få klarlagt  

 dispensationsgrænsen, besluttede han sig til at afsætte huset i h.t.  

 arkitektens tegning.
 Efter sin hjemkomst til kontoret sidst på eftermiddagen havde han ingen  

 mulighed for at komme i forbindelse med hverken fredningsnævn eller  

 fredningsplanudvalg, hvorfor afsætningsplan samt skrivelserne blev udfærdiget  

 og afsendt samme dag.
Jeg forstår ikke at Olsen,...., betragtede disse skrivelser som  

 rutinemæssige forespørgsler, idet det jo fremgår af skrivelserne, at vi  

 anmoder myndighederne om hurtigt svar, idet bebyggelsen agtedes påbegyndt i  

 den næste uge.
Som følge heraf burde Olsen være klar over at vedkommende  

 myndigheders tilladelse skulle foreligge, inden byggeriet kunne påbegyndes.  

 Den omstændighed, at såvel arkitekt som kommunens bygningsinspektør ikke har  

 været opmærksom på den omhandlede fredningslinie, og at kommunen udleverede  

 byggetilladelse uden kommentarer samt endvidere situationsplan med indtegnede  

 byggelinier er formentlig den egentlige årsag til at byggeriet  

 igangsættes.« Landinspektør M har endvidere forklaret, at han personlig først blev  

 bekendt med sagen ca. den 16. august 1976.
Efter det foreliggende må det lægges til grund, at landinspektør M ikke  

 selv har behandlet sagen.
Allerede som følge heraf er der ikke grundlag for  

 at bringe nogen af de i landinspektørlovens § 10 nævnte sanktioner i  

 anvendelse over for ham, og han vil derfor være at frifinde.
Nævnet finder i øvrigt ikke anledning til at foretage videre i sagen.
Det  

 bemærkes herved, at det vel havde været ønskeligt, om fremsendelsesskrivelsen  

 af 6. august 1976 til klageren på en mere tydelig måde end sket havde nævnt,  

 at der forelå nogle uafklarede spørgsmål om byggeriets lovlighed.
Da  

 klageren, der måtte formodes at have særligt kendskab til fremgangsmåden ved  

 bebyggelse af fast ejendom, imidlertid fik tilsendt bl.a. en kopi af  

 skrivelsen til fredningsnævnet, finder nævnet, at man fra  

 landinspektørkontorets side måtte gå ud fra, at klageren ville afvente  

 fredningsnævnets afgørelse.
Der findes derfor ikke grundlag for at antage, at  

 nogen af de i landinspektørlovens § 10 nævnte sanktioner ville kunne bringes  

 i anvendelse.
 -Thi bestemmes:
 Landinspektør M frifindes.
 Der findes ikke i øvrigt grundlag for at foretage videre i sagen.
Hvidberg.
Dilling.
Hans Nielsen.
 (* 1) Offentliggjort i tidsskriftet Landinspektøren 28. bind, side 391.
