Skriftlig fremsættelse (4. oktober 2018) Undervisningsministeren (Merete Riisager):
 Herved tillader jeg mig for Folketinget at fremsætte:
Forslag til lov om et nationalt naturfagscenter (Lovforslag nr.
L 57) Lovforslaget følger op på regeringens »Nationale naturvidenskabsstrategi«, hvorefter »Undervisningsministeriet vil se på, hvordan Astra endnu bedre kan håndtere de aktuelle og fremtidige behov inden for undervisningen i naturvidenskabelige fag i grundskolen og på ungdomsuddannelserne.
I den forbindelse vil der blive set på loven, herunder Astras formål og opgaver efter nylige sammenlægninger og i forlængelse af nærværende naturvidenskabsstrategi«.
Med lovforslaget sker der en opdatering og ajourføring af lovgrundlaget for det nationale naturfagscenter, herunder dets virke og funktion.
Formålet hermed er at sikre, at centeret endnu bedre skal kunne håndtere aktuelle og fremtidige udfordringer inden for undervisning i naturfag og naturvidenskab.
Med lovforslaget får centeret overordnede formåls- og opgavebeskrivelser.
Dette er sket ud fra en afvejning af, at det gældende lovgrundlag indeholder beskrivelser af centerets kerneopgaver, som i høj grad afspejler det behov, der var aktuelt på centerets oprettelsestidspunkt, og at lovgrundlaget derved skal opdateres, så det afspejler centerets nuværende form.
Endvidere indebærer lovforslaget, at det samtidig sikres behovet for fleksibilitet i lovgivningen over tid.
I lyset heraf justeres tillige centerets benævnelse.
 Med lovforslaget foreslås, at centerets ledelse udarbejder et årsprogram for centerets virksomhed. Årsprogrammet skal indeholde en prioriteret plan for centerets aktiviteter og indsatsområder for det kommende år. Årsprogrammet indeholder desuden et flerårigt perspektiv med det formål at styrke centerets strategiske planlægning.
Med lovforslaget foreslås, at centerets ledelse indgår resultatkontrakt med undervisningsministeren.
Formålet hermed er at fremme en prioritering af opgaver og ressourcer samt medvirke til at fremme centerets samlede resultatfokus.
Resultatkontrakten skal indeholde centerets resultatmål og de væsentlige opgaver, herunder prioritering heraf, for det kommende år.
 Det foreslås, at loven træder i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
