Nr BTL 272 Betænkning over Forslag til lov om bortfald af automatisk regulering af  

 arbejdsvederlag m.v. på grundlag af reguleringspristallet   

 Nr L 272 1985-86, 1. samling Blad nr 1076 Afgivet af arbejdsmarkedsudvalget Afgivet: 19860526 Udvalget har behandlet lovforslaget i en række møder og har herunder stillet spørgsmål til arbejdsministeren, som denne har besvaret skriftligt og i samråd.
 Skriftlige og/ eller mundtlige henvendelser er modtaget fra:
Centralforeningen for kontraktansat Stampersonel (CS), Danmarks Kommunistiske Parti, Dansk El-Forbund, Dansk Journalistforbund og Socialarbejdernes Fællesudvalg.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) lovforslaget til vedtagelse uændret.
Flertallet kan ikke tilslutte sig det stillede ændringsforslag, som ifølge bemærkningerne har til formål at opnå en stillingtagen fra ILO til spørgsmålet om lovforslagets overensstemmelse med ILO-konventionerne.
Flertallet kan tilslutte sig arbejdsministerens udtalelser, hvorefter lovforslaget er i fuld overensstemmelse med de principper, der er indeholdt i konventionerne nr. 87 og 98.
I øvrigt kan flertallet tilslutte sig arbejdsministerens udtalelse om, at det vil være et brud med ILOs almindelige arbejdsmåde at anmode ILOs organer om en stillingtagen til et lovforslags forenelighed med bestemte ILO-konventioner.
Flertallet gør opmærksom på, at det ville være urimeligt at stille ILO over for en stillingtagen til et spørgsmål, som er genstand for aktuel indenrigspolitisk debat.
Et mindretal (socialdemokratiets medlemmer af udvalget) tager skarpt afstand fra lovforslaget.
Det sker af flere grunde.
Lovforslaget er ensidigt til gunst for arbejdsgiverparten i de kommende overenskomstforhandlinger.
Ophævelsen af de eksisterende dyrtidsreguleringsbestemmelser har længe været et ønske fra arbejdsgiverne.
Man har fra deres side stillet forskellige indrømmelser i udsigt, hvis arbejderparten ville opgive dyrtidsbestemmelserne.
Nu er de afskaffet uden nogen form for modydelser fra arbejdsgivernes side.
Lovforslaget er ensidigt til ugunst for personer på arbejdsmarkedet med lav, fast løn, herunder mange offentligt ansatte.
Det rammer også de dårligst stillede grupper på bistandshjælp og dagpenge.
Derved bidrager lovforslaget til at trække Danmark endnu mere skævt.
Lovforslaget gennemføres uden nogen form for forhandlinger med lønmodtagernes organisationer.
Derved krænker regeringen alle hævdvundne principper om samarbejde på arbejdsmarkedet.
Lovforslaget er i modstrid med Danmarks internationale forpligtelser i henhold til ILOs konventioner.
Mindretallet har i sit ændringsforslag foreslået, at lovforslaget tidligst kan træde i kraft den 15. oktober i år for at give ILOs styrelsesråd mulighed for endeligt at tage stilling til spørgsmålet om lovforslagets forenelighed med ILOs regler.
Regeringen har i lovforslagets skriftlige fremsættelsestale bebudet, at man også vil fjerne dyrtidsregulering for dagpenge, boligstøtte, kontanthjælp m.v.
Derimod er det karakteristisk, at regeringen ikke ønsker at ophæve dyrtidsreguleringen af erhvervslivets afskrivningsgrundlag i forbindelse med afskrivningsreglerne.
Mindretallet konstaterer, at man yderligere har forgiftet forhandlingsklimaet på det danske arbejdsmarked og bekræftet mistanken om, at regeringen sætter øget uro på arbejdsmarkedet som et mål i sig selv.
 Mindretallet indstiller lovforslaget til forkastelse ved 3.
 behandling.
Et andet mindretal (socialistisk folkepartis og venstresocialisternes medlemmer af udvalget) indstiller lovforslaget til forkastelse ved 3. behandling.
Det er skandaløst, at regeringen ønsker at lovgive om fjernelse af dyrtidsreguleringen.
Regeringen kalder det at vaske tavlen ren.
Mindretallet kalder det at give arbejdsgiverne en uhørt fordel før overenskomstforhandlingerne.
Regeringen mener, at det er op til arbejdsmarkedets parter selv at finde ud af, om den automatiske dyrtidsregulering skal genindføres.
Regeringen har så sørget for at stille arbejdsgiverne i den stærkest tænkelige forhandlingsposition, hvorved det kommer til at koste arbejdersiden så meget som muligt at få reguleringen genindført.
Mindretallet skal her pege på, at Dansk Beklædnings- og Textilarbejderforbund i 1981 solgte dyrtidsreguleringen.
På det tidspunkt blev timelønnen til gengæld forhøjet med i alt 7 kr. i løbet af en 2-årig periode.
Gaven til arbejdsgiverne er altså stor.
Mindretallet mener ikke, at den automatiske dyrtidsregulering skal sælges overhovedet.
Dyrtidsreguleringen er og bliver den mest solidariske form for lønpolitik, der findes.
Den sikrer de lavestlønnede relativt mest, idet den udbetales med et ens beløb til alle og således har en lønudjævnende effekt, selv om den dyrtidsregulering, der nu fjernes, er blevet stærkt udhulet på grund af indefrysninger, nulstillinger af beregningsgrundlaget osv.
Hvis suspensionen af dyrtidsreguleringen ikke havde fundet sted, ville der være blevet udløst 9 portioner svarende til 324 kr. om ugen.
Reallønnen er i suspensionsperioden ifølge regeringens egne tal faldet, jfr. nedenstående oversigt: 1983 1984 1985 1986*) pct.vis  

 stigning i forhold til året før Lønudvikling:
Rengøringsarbejder, kvinde 7,4 5,0 2,8 4,0 Jern og metal, kvinde 7,1 4,6 3,9 4,0 SiD-fabrik, mand 6,8 5,0 4,6 4,0 Postarbejder 7,2 3,8 3,5 2,5 Kontorassistent 7,0 3,8 3,4 2,5 Folkeskolelærer 6,3 3,7 3,4 2,5 Prisudvikling: 6,9 6,3 4,7 2,5 Reallønsudvikling:
Rengøringsarbejder, kvinde 0,5 -1,2 -1,8 1,5 Jern og metal, kvinde 0,2 -1,6 -0,8 1,5 SiD-fabrik, mand -0,1 -1,2 -0,1 1,5 Postarbejder 0,3 -2,4 -1,1 0,0 Kontorassistent 0,1 -2,4 -1,2 0,0 Folkeskolelærer -0,6 -2,5 -1,2 0,0 *) Skøn.
 En arbejdsløs' disponible realløn er i samme periode faldet med ca.
16 pct.
Regeringen har i lovforslaget bebudet, at man senere vil fremsætte forslag til den fremtidige regulering af bl.a.
arbejdsløsheds- og sygedagpenge, boligstøtte osv.
Dette vil med den politik, regeringen fører, betyde, at svælget mellem arbejdende og arbejdsløs, mellem A- og B-holdet i Danmark, bliver endnu større.
Denne udvikling tager mindretallet afstand fra.
De offentligt ansattes realløn er faldet mest.
De er på grund af deres stive lønsystemer ikke i stand til at forhandle løn i overenskomstperioden.
Et system uden dyrtids- og taktregulering er derfor mest til skade for offentligt ansatte.
Med den politik, regeringen fører, vil finansministeren være den, der vil kræve de største modydelser fra de offentligt ansattes side for at få reguleringen forhandlet ind i overenskomsterne igen.
Socialdemokratiets medlemmer har stillet ændringsforslag om, at loven først skal træde i kraft den 15. oktober 1986 for at give tid til en afklaring af, om regeringen har handlet i overensstemmelse med ILOs konventioner eller ej.
Mindretallet er imod fjernelsen af dyrtidsreguleringen, hvad enten der er handlet i overensstemmelse eller i strid med ILO-henstillinger og vil derfor ved 2.
behandling redegøre nærmere for sin stilling til ændringsforslaget.
ÆNDRINGSFORSLAG Til § 3 Af et mindretal (S):
 Paragraffen affattes således:
§ 3. Loven træder i kraft den 15. oktober 1986.' BEMÆRKNINGER Forslagsstillerne finder, at der bør ske en afklaring af, om regeringens handlemåde i denne sag har været i overensstemmelse med ILOs konventioner og regler, som Danmark har påtaget sig en folkeretlig forpligtelse til at overholde.
Det vil formentlig være ILOs styrelsesråd, der skal tage stilling til, om de foreløbige henstillinger, man har givet til den danske regering, er blevet respekteret.
Datoen den 15. oktober er valgt, fordi folketinget til den tid er samlet og vil kunne vurdere, om denne lovgivning er i overensstemmelse med vore folkeretlige forpligtelser.
Den 15. oktober vil også være, inden overenskomstforhandlingerne er kommet i gang for alvor.
Houe (KF) Henning Andersen (KF) Bo Kristensen (KF) fmd.
Jette Thomsen (KF) Jens Peter Jensen (V) Tørnæs (V) Bollmann (CD) Kofod-Svendsen (KrF) Jytte Andersen (S) Ole Vagn Christensen (S) Bakholt (S) Søren B.
Jørgensen (S) nfmd.
Kaj Poulsen (S) Lilli  

 Gyldenkilde (SF) Ole Henriksen (SF) Elisabeth Bruun Olesen (VS) Estrup (RV) Partierne FP og FD havde ikke medlemmer i udvalget.
