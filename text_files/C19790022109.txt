Indledning 1. Ved lov nr. 611 af 14. december 1977 om ændring af  

 lov om boligbyggeri blev der med virkning fra 1. januar 1978 bl. a.  

 gennemført ændrede regler i lovens kap.
IX om boliger for unge under  

 uddannelse og andre unge med et særligt behov herfor.
 Dette cirkulære omhandler reglerne om støtte til boliger for unge under  

 uddannelse m. fl.
 Hvor der i cirkulæret bruges udtrykket uddannelsessøgende eller unge under  

 uddannelse omfatter det også andre unge med et særligt behov.
Disse boliger er hidtil hovedsageligt indrettet i traditionelle kollegier,  

 men skal efter loven fremtidig fortrinsvis indrettes i forbindelse med  

 opførelse af nyt almennyttigt boligbyggeri.
Der kan derfor for fremtiden kun  

 helt undtagelsesvis forventes ydet offentlig støtte til opførelse af  

 traditionelle kollegier, når der foreligger særlige forhold, der kan begrunde  

 dette.
Cirkulæret indeholder endvidere regler om udlejning og drift af boliger  

 for uddannelsessøgende.
For så vidt angår udlejning og drift af egentlige  

 kollegieboliger (indrettet i selvstændige kollegiebygninger), henvises til  

 boligministeriets cirkulære af 2. februar 1978 om statsstøttede kollegier.
 Cirkulæret er inddelt i følgende afsnit:
 Afsnit I Byggeriets udformning.
 Afsnit II De forskellige støtteformer.
 Afsnit III Støtteproceduren.
 Afsnit IV Udlejning og vedligeholdelse af værelserne.
 Afsnit V Selvstændige kollegier.
Byggeriets udformning Vurdering af behovet 2. Det er lovens hovedprincip, at boliger for  

 uddannelsessøgende skal integreres i det almennyttige boligbyggeri, således  

 at de uddannelsessøgende kan bo sammen med andre befolkningsgrupper.  

 Boligerne skal indrettes med tilhørende fællesanlæg og kan eventuelt forsynes  

 med kogenicher.
Det er en forudsætning for opnåelse af støtte, at der skønnes at være et  

 reelt behov for boliger for uddannelsessøgende.
Vurderingen af dette behov og  

 mulighederne for at tilfredstille det bør ske i samråd mellem bygherren og  

 kommunen.
Vurderingen må foretages på baggrund af oplysninger for det  

 pågældende geografiske område om antal uddannelsesinstitutioner, antal  

 uddannelsessøgende, boligforhold m. v.
Ved vurderingen bør der lægges vægt på  

 boligernes beliggenhed i forhold til uddannelsesstederne, herunder ikke alene  

 den geografiske afstand, men også de kollektive transportmuligheder og  

 udgifterne hertil.
Erfaringen viser, at trafikafstande af en vis størrelse  

 kan medføre udlejningsvanskeligheder for boliger for unge under uddannelse.
Boligernes standard 3. Boliger for unge under uddannelse skal på samme  

 måde som de øvrige boliger i bebyggelsen opfylde de bestemmelser, der er  

 fastsat for det almennyttige byggeri.
Boligerne skal være uden luksuspræg,  

 men udstyret med almindelige moderne bekvemmeligheder og indrettet således,  

 at de opfylder de boligsøgendes rimelige krav til boliger af den pågældende  

 art.
Der er ikke for det almennyttige boligbyggeri fastsat generelle  

 standardnormer for de enkelte projekter.
Der er derimod som betingelse for  

 støtte fastsat maksimumsbeløb for den samlede anskaffelsessum pr. m2  

 bruttoetageareal (rammebeløb), og inden for disse rammer overlades det til  

 bygherren selv at vælge boligstandarden efter en vurdering af forholdene i  

 det enkelte tilfælde.
Dette vil også være gældende for indretning af  

 enkeltværelser m. v., men der må samtidig lægges afgørende vægt på at sikre,  

 at huslejen kan holdes på et rimeligt niveau.
For at sikre dette skal de  

 samlede byggeudgifter (grundudgift, håndværkerudgifter og samtlige  

 omkostninger) holdes inden for en fast udgiftsramme.
Udgiftsrammen for  

 nettoanskaffelsessummen pr. værelsesenhed fastsættes pr. 1. april 1979  

 (indeks 259) til 112.000 kr. i hovedstadsområdet og 102.000 kr. i øvrige  

 land.
Beløbet, der er inkl. moms på 201/4 pct. og forudsætter »fast  

 pris«, vil blive reguleret kvartalsvis i overensstemmelse med  

 byggeomkostningsindekset for montagebyggeri.
Ved en værelsesenhed forstås et værelse inkl. andel i spisekøkken og andre  

 fælles arealer.
Inden for udgiftsrammen overlades det til boligselskaberne  

 selv at fastlægge udstyrsstandarden, herunder også med hensyn til  

 individuelle eller fælles faciliteter, for så vidt angår toilet, bad,  

 kogemuligheder osv.
Anskaffelsessummen skal ligge inden for den fastsatte udgiftsramme, men  

 anskaffelsessummens enkelte bestanddele skal tillige hver især være rimelige  

 i forhold til byggeriets udformning m. v.
Der henvises herom til pkt. 39 i  

 boligministeriets cirkulære af 4. juni 1975 om støtte til almennyttigt  

 nybyggeri m. v.
Boligernes nettoareal (gulvareal) skal være mindst 12 m2, og boligerne  

 skal i videst muligt omfang være forsynet med eget toilet med håndvask og  

 bruser.
Boligerne kan eventuelt indrettes som egentlige lejligheder med  

 kogenicher i overensstemmelse med bygningsreglement 1977, kap. 4.3.3, stk. 7.  

 Såfremt kogenichen placeres i værelset, skal dette være mindst 15 m2.  

 Placeres kogenichen i forrum, skal værelsesarealet være mindst 12 m2.
Indrettes boligerne som enkeltværelser uden kogeniche, skal der - i det  

 omfang, placeringen i bebyggelsen gør det muligt - indrettes fælles  

 spisekøkken.
Der må i så fald regnes med fælleskøkken for ca. 15 værelser.  

 Hvis værelserne ligger så spredt i bebyggelsen, at et fælleskøkken ikke er  

 hensigtsmæssigt, bør der sikres adgang til kogemuligheder (kogeplader) i  

 rimelig nærhed af værelset.
Såfremt værelserne indrettes med kogeniche og dermed får karakter af en  

 lejlighed, kan beboere, der opfylder betingelserne, opnå boligsikring.
Det  

 vil for ydelse af finansieringsstøtte være et vilkår, at lejen efter fradrag  

 af eventuel boligsikring vil kunne fastholdes på et sådant niveau, at  

 yderligere støtte til beboerne er ufornødent.
Boligernes antal og placering i bebyggelsen 4. Antallet af boliger (enkeltværelser og værelser med  

 kogeniche) i den enkelte bebyggelse bør stå i rimeligt forhold til  

 lejlighedsantallet.
Ifølge pkt. 29 i boligministeriets cirkulære af 5. juni  

 1975 om støtte til almennyttigt nybyggeri m. v. kan antallet af  

 enkeltværelser m. v. udgøre op til 1/3 af lejlighedsantallet.
Det overlades til bygherren ved projektets udarbejdelse at tage stilling  

 til, hvorledes værelserne m. v. indpasses i bebyggelsen.
Der vil herved  

 naturligvis kunne bygges på de erfaringer, som flere boligselskaber har  

 indvundet ved indretning af enkeltværelser i almennyttige boligafdelinger,  

 navnlig i de senere års nybyggeri.
I pkt. 37 i cirkulæret af 4. juni 1975 om støtte til almennyttigt  

 nybyggeri m. v. er det fastsat som generel retningslinje, at projektet ved  

 byggerier med lejligheder af mindre typer og enkeltværelser så vidt muligt  

 bør udarbejdes på en sådan måde, at lejligheder og enkeltværelser senere kan  

 sammenlægges uden større bekostning.
Værelser for uddannelsessøgende  

 adskiller sig ikke principielt fra andre enkeltværelser i almennyttigt  

 byggeri, og det bør derfor også ved indretningen og placeringen af disse  

 værelser som udgangspunkt tages i betragtning, at de så vidt muligt skal  

 kunne overgå til anden anvendelse - f. eks. udlejes sammen med bebyggelsens  

 almindelige familieboliger - hvis der senere ikke måtte være behov for at  

 anvende dem efter deres oprindelige formål.
Værelser for uddannelsessøgende kan således som hidtil opføres som  

 supplementsrum.
Bygherren vil dog også kunne vælge en anden placering af  

 værelserne, mere adskilt fra familieboligerne.
Dette vil antagelig navnlig  

 være praktisk ved de større bebyggelser.
Værelserne vil i disse tilfælde  

 kunne placeres f. eks. i »klynger«, i en enkelt opgang, som en  

 selvstændig blok i bebyggelsen eller på andre måder.
Også i disse tilfælde  

 bør der i videst muligt omfang ved projekteringen tages hensyn til  

 værelsernes senere anvendelsesmuligheder, hvis der ikke længere måtte være  

 behov for dem som boliger specielt for uddannelsessøgende.
De forskellige støtteformer 5. Boliger for uddannelsessøgende finansieres sammen  

 med det samlede byggeri i overensstemmelse med de regler, der er fastsat i  

 boligministeriets cirkulære af 4. juni 1975 om støtte til almennyttigt  

 nybyggeri m. v.
Støtte til selve etableringen af disse værelser kan ydes i form af stats-  

 og kommunelån på i alt 26 pct. af byggeriets værdi (grundkapital),  

 statsgaranti for en del af prioritetsbelåningen efter tilsvarende regler som  

 for det almennyttige boligbyggeri samt i et vist omfang monteringslån til  

 møblering af værelserne.
Der kan ydes støtte til driften i form af  

 rentssikring og eventuel særlig driftsstøtte, jfr. om det sidste dog  

 bemærkningerne nedenfor i pkt. 9.
Lån 6. Efter lovens § 60 kan der ydes lån til almennyttige  

 boligselskaber til opførelse af boliger for unge under uddannelse.
Værelserne skal principielt finansieres som det almennyttige boligbyggeri.  

 Dog forhøjes statens andel i den grundkapital, der skal tilvejebringes til  

 finansiering af disse boliger, med en anpart, svarende til landsbyggefondens  

 7 pct. af værdien.
Da de uddannelsessøgende ikke i almindelighed har mulighed  

 for at betale beboerindskud, forhøjes statens andel endvidere med en anpart,  

 svarende til beboerindskuddets 3 pct.
Statens andel i grundkapitalen udgør  

 således 20 pct. af ejendommens værdi, således som den fastsættes på grundlag  

 af en vurdering af ejendommens samlede anskaffelsessum ekskl. kurstab og  

 prioriteringsindskud.
 Det er en betingelse for ydelse af statslån, at vedkommende kommune yder  

 lån på 6 pct. af ejendommens værdi.
 For kommunerne i hovedstadsområdet (Københavns og Frederiksberg kommuner  

 samt Københavns, Frederiksborg og Roskilde amtskommuner) gælder, at halvdelen  

 af det lån, som kommunen yder, berigtiges ved udlån fra hovedstadsrådet.  

 Dette lån ydes på samme vilkår som kommunens lån.
Hovedstadsrådet kan dog beslutte ikke at yde sådant lån, såfremt det  

 skønner, at det pågældende byggeri ville være i strid med den  

 planlægningsvirksomhed, der i øvrigt varetages af rådet.
Sådan beslutning kan  

 af vedkommende kommune indbringes for boligstyrelsen.
 En kommune kan gøre sit lånetilsagn betinget af, at halvdelen af lånet  

 berigtiges af hovedstadsrådet og kan omvendt beslutte selv at berigtige hele  

 lånet, såfremt hovedstadsrådet afstår fra at yde lån.
 Statens og kommunens lån ydes til Boligselskabernes Landsbyggefond til  

 videre udlån til det enkelte boligselskab i forbindelse med finansiering af  

 den samlede bebyggelse.
 Statens og kommunens lån skal ifølge lovens § 62 have sideordnet  

 oprykkende prioritet efter lån i godkendte realkreditinstitutter.  

 Boligstyrelsen vil dog eventuelt kunne godkende lån af andre midler, f. eks.  

 lån fra banker, sparekasser, forsikringsselskaber m. v., såfremt sådanne lån  

 ikke er mere byrdefulde end sædvanlige realkreditlån, jfr. lovens § 59.
Der kan - ligesom ved andre lån til almennyttigt boligbyggeri - efter  

 lovens § 63 ydes forskud på statslånet, dels til dækning af grundkøb, dels  

 til delvis dækning af projekteringsudgifter.
Så langt lånet rækker, kommer  

 det således på dette stadium til at virke som et rentefrit byggelån.
Statens og kommunernes lån er rentefri og desuden afdragsfri i indtil 50  

 år efter ejendommens ibrugtagelse.
De skal påbegyndes afdraget, når  

 ejendommens økonomi efter långivers skøn tillader det, herunder når  

 ejendommens økonomi kan forbedres ved omprioritering, eller ændrede forhold  

 for byggeriet taler derfor, f. eks. en stigning i det almennyttige  

 lejeniveau.
Tilbagebetaling skal dog påbegyndes senest 50 år efter  

 ejendommens ibrugtagelse.
Ved midlertidig udlejning til ikke-uddannelsessøgende betinges lejemålet  

 af betaling af et til indskuddet svarende beløb på 3 pct. af anlægssummen.  

 Dette indskud tjener som depositum for lejemålet.
Hvis sådan udlejning  

 imidlertid udstrækkes ud over et år, skal indskudsbeløbet indbetales til  

 statskassen som ekstraordinært afdrag på det ydede lån, jfr. § 64, stk. 3, i  

 lov om boligbyggeri.
Indbetalingen skal ske gennem Boligselskabernes  

 Landsbyggefond.
Stats- og kommunegaranti.
Rentesikring 7. Ifølge lovens § 62, stk. 4, kan der ydes garanti og  

 rentesikring efter de regler, der er fastsat om sådan støtte til almennyttigt  

 boligbyggeri.
Der henvises herom til boligministeriets cirkulære af 4. juni  

 1975 om støtte til almennyttigt nybyggeri m. v., pkt. 17-21.
Monteringslån 8. Efter lovens § 62, stk. 3, kan boligstyrelsen yde  

 statslån til finansiering af rimelige udgifter til møblering og montering af  

 værelser, der er opført med støtte efter lovens § 60.
Disse statslån er rente- og afdragsfri og kan højst ydes med 4.150 kr.  

 (indeks 259 pr. 1. april 1979) pr. værelsesenhed.
Dette beløb reguleres i  

 overensstemmelse med byggeomkostningsindekset for montagebyggeri.
Lånet skal  

 anvendes til dækning af udgifter ved indkøb af møbler m. v. til såvel  

 værelser som fællesrum.
Erfaringsmæssigt medbringer beboere ved indflytning  

 egne møbler i et vist omfang.
Det vil derfor ikke i alle tilfælde være  

 nødvendigt at møblere samtlige værelser fuldstændigt.
Der kan følgelig ikke  

 forventes ydet maksimalt monteringlån.
I de fleste tilfælde vil en møblering og montering med faste ting som f.  

 eks. vægreoler, lysarmatur og gardiner være tilstrækkelig.
Det nærmere omfang  

 af møbleringen må afgøres ud fra de lokale, konkrete forhold.
En forventning  

 om, at værelserne fortrinsvis skal udlejes til unge under korttidsuddannelse,  

 kan begrunde et større omfang af møblering.
 Lånet beregnes på grundlag af det indeks, der gælder på tidspunktet for  

 kommunalbestyrelsens godkendelse af monteringsoverslaget.
 Der henvises i øvrigt om disse lån nærmere til pkt. 14.
Huslejetilskud 9. Huslejen i boliger, der opføres med støtte efter  

 lovens § 60, vil kunne nå op på et niveau, som de uddanelsessøgende  

 vanskeligt kan betale, medmindre der ydes en ekstraordinær støtte.
Der er derfor i lovens § 65 åbnet mulighed for, at boligstyrelsen kan yde  

 huslejetilskud til uddannelsessøgende, der beboer enkeltværelser i det  

 almennyttige byggeri eller enkeltværelser i kollegier, der opføres med støtte  

 efter de nugældende regler, jfr. afsnit V.
Tilskud efter denne bestemmelse  

 har ikke hidtil være ydet, og der har ikke hidtil på de årlige bevillingslove  

 været afsat midler, hvoraf tilskud kunne ydes.
 Som anført under pkt. 3 vil der til boliger (værelser) med kogeniche kunne  

 ydes boligsikring.
Støtteproceduren Tilrettelæggelse af det samlede byggeri af boliger for uddannelsessøgende 10. Det samlede antal boliger for uddannelsessøgende,  

 til hvis opførelse der kan gives tilsagn om støtte fastsættes inden for den  

 bevilling, der er afsat på finansloven.
 Inden for den i finansloven fastlagte støtteramme vil fordelingen af  

 støttetilsagn ske med hensyntagen til det forventede behov i det pågældende  

 område, sammenholdt med udlejningssituationen i allerede opførte boliger,  

 jfr. pkt. 2.
Ansøgning om støtte 11. Ved projektering af almennyttigt boligbyggeri bør  

 bygherren på et så tidligt tidspunkt som muligt søge kontakt med kommunen med  

 henblik på at få undersøgt og vurderet behovet for at indpasse boliger for  

 uddannelsessøgende i projektet, jfr. pkt. 2. Såfremt der konstateres et behov  

 for sådanne boliger, tiltrådes det bygherren at rette henvendelse til  

 boligstyrelsen for at opnå en principiel tilkendegivelse af mulighederne for  

 at opnå støtte til disse boliger.
 Om støtteproceduren i øvrigt henvises til afsnit III i boligministeriets  

 cirkulære af 4. juni 1975 om støtte til almennyttigt byggeri.
 Støttens berigtigelse m. v.
12. De af boligstyrelsen og kommunen bevilgede lån  

 (grundkapital) skal ifølge § 63 udbetales i forbindelse med grundkøb samt med  

 byggeriets projektering.
Lånene udbetales af Boligselskaberns landsbyggefond,  

 som berigtiger lånene efter de retningslinjer, der er fastsat for  

 berigtigelse af lån til det byggeri, hvori værelserne indrettes, jfr.  

 boligministeriets cirkulære af 4. juni 1975 om støtte til almennyttigt  

 nybyggeri m. v.
 Stats- og kommunelånene til landsbyggefonden udbetales direkte til fonden  

 efter de retningslinjer, der gælder for fremgangsmåden ved finansiering af  

 den samlede bebyggelse.
13. Godkendelse af den endelige anskaffelsessum efter  

 færdiggørelsen foretages af kommunen.
I øvrigt henvises til boligministeriets  

 cirkulære af 4. juni 1975 om støtte til almennyttigt nybyggeri m. v., pkt.  

 60-62.
 Da finansieringen af boliger for uddannelsessøgende på nogle punkter  

 afviger fra finansieringen af den øvrige del af bebyggelsen, er det  

 nødvendigt at opgøre denne del af anskaffelsessummen for sig.
Monteringslån 14. Der kan efter lovens § 62, stk. 3, jfr. § 64, stk.  

 1, ydes rente~ og afdragsfri statslån til montering og møblering.
 Monteringslån skal anvendes til dækning af rimelige udgifter til møblering  

 af både værelserne og de fællesrum, der indrettes i tilknytning til  

 værelserne.
Af praktisk-administrative grunde er det fundet hensigtsmæssigt at  

 overlade til den enkelte kommunalbestyrelse at gennemgå boligselskabets  

 forslag til møblering af værelser m. v. og give tilsagn om monteringslån på  

 statens vegne.
Ansøgning om lån skal derfor sendes til kommunalbestyrelsen  

 ledsaget af et forslag til møblering af værelser og fællesrum samt oplysning  

 om udgifterne hertil.
Som det er nævnt under pkt. 8, har erfaringerne vist, at det ikke i alle  

 tilfælde vil være påkrævet at møblere samtlige værelser, eller at møbleringen  

 altid skal være lige omfattende.
Bemyndigelsen til kommunalbestyrelserne til  

 at give tilsagn om monteringslån på statens vegne omfatter derfor kun adgang  

 til at bevilge et samlet lån til møblering af værelser og fællesrum til et  

 beløb, der svarer til 50 pct. af det fastsatte maksimumsbeløb på 4.150 kr.  

 pr. værelsesenhed, gældende pr. 1. april 1979, jfr. pkt. 8. Hvis der på grund  

 af særlige forhold i enkelte tilfælde udtagelsesvis skønnes at være behov for  

 møblering i videre omfang, må kommunalbestyrelsen videresende ansøgningen til  

 boligstyrelsen ledsaget af boligselskabets begrundelse for den videregående  

 møblering samt kommunalbestyrelsens indstilling.
 En genpart af kommunalbestyrelsens lånetilsagn indsendes til  

 boligstyrelsen.
 Ansøgning om udbetaling af et tilsagt monteringslån fremsendes af  

 boligselskabet til boligstyrelsen gennem vedkommende kommunalbestyrelse, der  

 attesterer, at møbleringen og de afholdte udgifter hertil er i  

 overensstemmelse med den monteringsplan, som kommunalbestyrelsen har  

 godkendt.
 Monteringslånet sikres ved tinglyst pantebrev i ejendommen.
Udlejning og vedligeholdelse af boligerne 15. Udlejning af boligerne foretages af det enkelte  

 boligselskab og sker principielt efter de samme retningslinjer, som gælder  

 for udlejningen af de øvrige boliger i bebyggelsen.
Der vil dog - navnlig i  

 områder, hvor der udlejes et større antal af disse værelser - eventuelt kunne  

 være behov for at etablere en særlig udlejningsordning, omfattende flere  

 boligselskaber.
Hermed vil det også blive lettere for de værelsessøgende at  

 finde frem til ledige værelser.
En sådan ordning vil kunne etableres ved  

 samarbejde mellem boligselskaberne og kommunen.
Betingelserne for at opnå bolig 16. Efter lovens § 60, stk. 2, skal fremtidige  

 boliger, der med statsstøtte er opført for unge under uddannelse, efter  

 boligstyrelsens nærmere bestemmelse stilles til rådighed for unge  

 uddannelsessøgende og andre unge med et særligt behov derfor.
Det overlades til udlejeren at vurdere, hvem af flere berettigede  

 boligsøgende der skal have et ledigt værelse.
Generelt bør der ved denne  

 vurdering tages hensyn til nærhed til uddannelsessted/arbejdsplads,  

 økonomiske forhold, nærhed til familie, om ansøgerne er nytilflyttet til  

 området, nuværende boligforhold, uden at denne opregning dog kan anses for  

 udtømmende.
 Det bør tilstræbes, at der stilles stort set de samme betingelser for at  

 leje et værelse, uanset om udlejningen foretages af boligselskabet, af en  

 særlig organisation som f. eks. »Ungbo« eller på anden måde.
 Endvidere er det en forudsætning, at der i lejevilkår eller på anden måde  

 indgår betingelser med hensyn til uddannelse, sociale og økonomiske forhold  

 o. lign., således at opholdet kan bringes til ophør, når betingelserne ikke  

 længere er til stede.
Istandsættelse ved fraflytning 17. Ved leje af boliger for unge under uddannelse i  

 almennyttigt byggeri vil det være rimeligt, at der tilvejebringes en vis  

 økonomisk sikkerhed for værelsernes istandsættelse ved fraflytning.
I modsat  

 fald vil der være risiko for, at den enkelte boligafdeling - dvs. de øvrige  

 lejere - skal betale for istandsættelsen.
Behovet for en sådan sikkerhed vil  

 være større end ved almindelige familieboliger, da der nok må forudses en  

 større fraflytningshyppighed, og det må herved navnlig tages i betragtning,  

 at beboerne af disse ikke ved indflytningen har betalt et beboerindskud, som  

 kan tjene til sikkerhed for istandsættelse ved fraflytning.
Boligselskabet afgør selv, hvorledes denne sikkerhed tilvejebringes.
Der  

 kan peges på den mulighed, at der i forbindelse med lejeaftalen opkræves et  

 depositum på indtil 2 måneders leje til sikkerhed for dækning af eventuelle  

 krav over for lejeren ved fraflytning, eller at der under lejemålet sammen  

 med lejen opkræves et beløb, der kan dække udgifterne ved en rimelig  

 istandsættelse ved fraflytning.
Løbende indvendig vedligeholdelse 18. Det er den almindelige ordning i almennyttigt  

 byggeri, at den enkelte boligtager selv har pligten til indvendig  

 vedligeholdelse af det lejede.
Det vil som udgangspunkt være naturligt at  

 lade den samme ordning gælde for lejere af boliger for unge under uddannelse,  

 herunder lejere af enkeltværelser.
Der vil dog ikke være noget i vejen for,  

 at et boligselskab selv overtager vedligeholdelsespligten, hvis dette skønnes  

 at være mere hensigtsmæssigt, bl. a. under hensyn til den større  

 flyttehyppighed ved disse boliger.
 Boligselskabet må i så fald - sammen med lejen - opkræve et beløb til  

 dækning af de skønnede udgifter til vedligeholdelse.
Selvstændige kollegier 19. Som det allerede er nævnt, skal boliger for  

 uddannelsessøgende fremtidig indrettes i det almennyttige byggeri.
Der vil  

 dog undtagelsesvis kunne være behov for at opføre traditionelle kollegier.  

 Dette vil kunne gælde f. eks. i mindre byer, typisk i forbindelse med et  

 enkelt større uddannelsessted, eksempelvis et seminarium, eller i et vist  

 omfang i forbindelse med de store uddannelsescentre.
Hertil kan komme  

 tilfælde, hvor boliger for unge under uddannelse rent praktisk ikke kan  

 indpasses i det almennyttige byggeri, f. eks. fordi der ikke er behov for et  

 sådant byggeri på stedet.
Der vil undtagelsesvis i sådanne tilfælde være mulighed for at yde støtte  

 til opførelse af selvstændige kollegier.
Indretningen og finansieringen af  

 boliger i kollegier skal ske efter i princippet de samme regler, som gælder  

 for boliger, der indrettes i det almennyttige byggeri, og som der er  

 redegjort for foran.
Erfaringen viser, at det er uhensigtsmæssigt at opføre meget store  

 kollegier - bl. a. fordi disse ofte er sårbare i økonomisk henseende.
Det  

 enkelte kollegium, der opføres med statsstøtte, må derfor højst omfatte 100  

 boliger.
 20. Hvor der undtagelsesvis, jfr. pkt. 19, er behov  

 for et selvstændigt kollegium, kan støtte ydes til en selvejende  

 kollegieinstitution, fonds o. lign., såfremt vedtægterne kan godkendes af  

 boligstyrelsen.
Kollegieinstitutionerne må som eneste formål have at etablere og drive et  

 kollegium.
En kollegieinstitution kan drive flere kollegier, men hvert  

 kollegium skal udgøre en selvstændig økonomisk enhed.
Om udarbejdelse af  

 vedtægter samt om bestyrelsens sammensætning henvises til boligministeriets  

 cirkulære af 2. februar 1978 om statsstøttede kollegier.
 21. Findes der typeprojekter, der kan opfylde  

 formålet, bør det undersøges, om ikke anvendelsen af et sådant typeprojekt  

 vil være en hensigtsmæssig løsning.
Findes der ikke typeprojekter, som skønnes egnede til bebyggelsen, kan  

 lignende fordele som ved typeprojekter opnås ved at bygherren formulerer sine  

 ønsker med hensyn til projektets karakter, udformning, indretning og kvalitet  

 som funktionskrav i et byggeprogram og på grundlag heraf udbyder projektet i  

 totalleverance.
Tilbudsgiverne forudsættes da at komme med forslag til et  

 nærmere udformet konkret projekt, ledsaget af et pris- og tidstilbud.
 En sådan udbudsform nødvendiggør således, at bygherren råder over eller  

 sikrer sig den fornødne tekniske ekspertise i forbindelse med udformningen af  

 et detaljeret byggeprogram og til at bistå ved vurderingen af de indkomne  

 tilbud og ved en kvalitetskontrol med det leverede.
Anvendes der ikke et typeprojekt eller udbydelse i totalleverance, men  

 udarbejdes et individuelt projekt, skal der i videst muligt omfang anvendes  

 standardiserede bygningsdele, katalogvarer etc. med henblik på at søge  

 byggeriets gennemført så rationelt og billigt som muligt.
Ved valg af  

 konstruktioner, indretning og materialer må der også tages hensyn til, at  

 vedligeholdelsesudgifterne for ejendommene efter opførelsen ikke bliver  

 unødigt store.
 22. Det vil være et vilkår for støtte, at arbejdets  

 udbydelse og byggeriets gennemførelse sker under iagttagelse af  

 bestemmelserne i boligministeriet cirkulære af 1. august 1978 om fast pris og  

 tid på bygge- og anlægsarbejder.
Om byggeri i vinterperioden henvises til boligministeriets cirkulære om  

 vinterforanstaltninger ved byggearbejder.
Såfremt arbejdet udbydes i  

 offentlig licitation, skal det ske i overensstemmelse med reglerne i  

 boligministeriets cirkulære af 1. juli 1970 om udbydelse af statslige og  

 statsstøttede bygge- og anlægsarbejder og dertil knyttede leverancer uden  

 begrænsning af de bydendes kreds.
 23. Anskaffelsessummen for boligerne skal holdes inden  

 for de samme udgiftsrammer, som er fastsat for boliger, der indrettes i det  

 almennyttige byggeri, jfr. pkt. 3. Det er således en betingelse for støtte,  

 at anskaffelsessummen pr. m2 bruttoetageareal ikke overstiger de rammebeløb,  

 der fastsættes i henhold til lovens § 52, jfr. boligministeriets cirkulære af  

 4. juni 1975 om støtte til almennyttigt byggeri m. v., jfr. cirkulære af 8.  

 november 1977.
 Boligerne kan - på samme måde som boliger i almennyttigt boligbyggeri -  

 indrettes som boliger med kogeniche eller som enkeltværelser med fælles  

 faciliteter.
24. Forinden bygherren indleder den egentlige  

 støtteprocedure med fremsendelse af ansøgningsskema m. v., tilrådes det at  

 bygherren søger kontrakt med kommunen med henblik på at erfare, om denne i  

 princippet kan godkende det påtænkte projekt, herunder dets størrelse og  

 fordeling på enkeltværelser og lejligheder.
Til brug for kommunens bedømmelse  

 vil en behovsanalyse, eventuelt ledsaget af enkelte skitser være  

 hensigtsmæssig.
På samme grundlag kan bygherren rette henvendelse til boligstyrelsen med  

 henblik på at opnå en principiel tilkendegivelse af, hvorvidt og i  

 bekræftende fald hvornår et eventuelt støttetilsagn vil kunne forventes.
En  

 sådan tilkendegivelse vil ikke kunne betragtes som et under alle  

 omstændigheder bindende løfte om et senere lånetilsagn.
 25. Om støtteproceduren i øvrigt henvises til afsnit  

 III, som finder anvendelse med den modifikation, at statens og kommunens lån  

 ikke udbetales af Boligselskabernes Landsbyggefond, men direkte fra kommunen  

 og fra Kongeriget Danmarks Hypotekbank og Finansforvaltning til  

 kollegieinstitutionen mod tinglyste pantebreve i institutionens ejendom.
 26. Om monteringslån og huslejetilskud henvises til  

 pkt. 8 og 9 samt pkt. 14 og 15. Det understreges, at huslejetilskud alene vil  

 kunne ydes til enkeltværelser og ikke kollegielejligheder, hvortil der kan  

 opnås boligsikring.
