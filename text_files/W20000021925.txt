Skrivelse om, hvorvidt et byrådsmedlem,  

 der har vedtaget et bødeforelæg på 11.000 kr. samt  

 ubetinget frakendelse af førerretten i 5 år for  

 overtrædelse af færdselslovens § 53, stk. 1, er  

 valgbar (Fra Valgbarhedsnævnet til et byråd) Ved brev af 26. maj 2000 har X Byråd i henhold til  

 den kommunale valglovs § 101, stk. 4, indberettet til  

 Valgbarhedsnævnet, at byrådsmedlem NN den 17. april 2000 har  

 fået udleveret en bødetilkendegivelse fra politiet i Y for  

 overtrædelse af færdselslovens § 53,  

 stk. 1(spirituskørsel).
 Det fremgår af sagen, at den pågældende  

 den 22. maj 2000 i fortsættelse af nævnte  

 bødetilkendegivelse har vedtaget et bødeforelæg på  

 11.000 kr. samt ubetinget frakendelse af førerretten i 5 år for  

 overtrædelse af færdselslovens § 53, stk. 1, ved den  

 10. marts 2000 ca. kl. 13.58 at have ført personbil efter at have  

 indtaget alkohol i et sådant omfang, at alkoholkoncentrationen i blodet  

 under eller efter kørslen oversteg 1,20 promille, idet en  

 blodprøve udtaget samme dag kl. 14.25 indeholdt mindst 1,47 promille  

 alkohol.
 I denne anledning skal man meddele, at  

 Valgbarhedsnævnet har fundet, at den begåede handling uanset de  

 krav, der må stilles til personer, der beklæder hverv som medlem  

 af kommunale råd ikke i almindeligt omdømme gør den  

 pågældende uværdig til at være medlem af kommunale  

 råd, jf. den kommunale valglovs § 4.
 Den pågældende må derfor anses for  

 valgbar.
