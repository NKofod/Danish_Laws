Ankestyrelsens principafgørelse B-4-96 om udlandsophold - børnetilskud - hjemsted - ferie - bopæl - varighed Resume:
 En mor opfyldte betingelsen om bopæl i Danmark under ferieophold i udlandet.
Ankestyrelsen lagde til grund, at barnet havde hjemsted her i landet, idet varigheden af opholdet var fastlagt på forhånd og var mindre end 1 år, samt at der var tale om henholdsvis ferie og skolegang.
Ankestyrelsen fandt, at de samme forhold førte til, at moderen også måtte anses for at have bopæl her i landet. *) Kassation:
Der er kommet nye regler på området Kassationsdato:
10-06-2009 Love:
Lov om børnetilskud og forskudsvis udbetaling af børnebidrag - lovbekendtgørelse nr. 707 af 25. august 1995 - § 5, stk. 1, nr. 5 Vejledninger:
Sikringsstyrelsens vejledning nr. 158 af 18. december 1986 om børnetilskud og forskudsvis udbetaling af børnebidrag - pkt. 6 Note:
 *) Der henvises til SM B-7-94.
 Sagsfremstilling:
En enlig mor var på ferie på rundrejse i udlandet, mens barnet var i skole i udlandet fra august til begyndelsen af juli.
Moderen afholdt alle udgifterne i forbindelse med ophold, skolegang og rejse.
Hun havde ikke bopæl andre steder.
 Ankenævnet fandt, at moderen havde ret til børnefamilieydelse, men ikke til børnetilskud.
Ankenævnets afgørelse om børnefamilieydelse var begrundet med, at barnet fortsat havde hjemsted i Danmark under det midlertidige ophold i udlandet.
Der var lagt vægt på, at moderen fortsat var fuldt skattepligtig i Danmark, at varigheden af hendes og barnets ophold i udlandet på forhånd var fastlagt, at der var tale om henholdsvis ferie og skolegang, samt at opholdet var af mindre end 1 års varighed.
 Ankenævnets afgørelse om børnetilskud var begrundet med, at nævnet ikke fandt, at moderen under det langvarige udlandsophold opfyldte betingelsen om, at den, der skal have børnetilskuddet udbetalt, skal have fast bopæl i Danmark.
 Sagen blev behandlet i principielt møde med henblik på afklaring af, om der var bevaret bopæl og dermed ret til børnetilskud under ferieophold i udlandet i mindre end 1 år.
 Afgørelse:
 Ankestyrelsen fandt, at moderen opfyldte betingelsen om bopæl i Danmark ifølge børnetilskudslovens § 5, stk. 1, nr. 5), under ferieopholdet i udlandet fra august til begyndelsen af juli i det følgende år.
 Moderen havde således ret til ydelser efter børnetilskudsloven, hvis hun opfyldte de øvrige betingelser efter loven.
Ankestyrelsen fandt endvidere, at barnet havde hjemsted her i landet, idet varigheden af moderens og barnets ophold i udlandet var fastlagt på forhånd, opholdet varede mindre end 1 år, og der var tale om henholdsvis ferie og skolegang.
Ankestyrelsen fandt, at de samme forhold førte til, at moderen også måtte anses for at have bopæl her i landet.
 Ankestyrelsen ændrede således nævnets afgørelse.
