Sagens andet klagepunkt vedrørte det forhold, at indklagede havde  

 udtaget stævning for et honorar, som han i kraft af forudbetaling var  

 fyldestgjort for.
Nævnet fandt, at bedømmelsen af klagepunktet  

 forudsatte en stillingtagen til eksistensen af det omtvistede honorarkrav,  

 som indklagede havde anlagt retssag om, og at klagepunktet derfor faldt uden  

 for nævnets kompetence.
Nævnet afviste klagepunktet.
God revisionsskik Ved skrivelse af 23. november 1999 har Inter-Clinitique  

 ApS og direktør Heidi Sommer, begge v/advokat K.
L.
Németh  

 indgivet klage over statsautoriseret revisor Regnar Staugaard.
 Erhvervs- og Selskabsstyrelsen har oplyst, at Regnar  

 Staugaard blev beskikket som statsautoriseret revisor den 29. marts 1976.  

 Beskikkelsen bortfaldt den 18. april 1997, men blev genudleveret den 3.  

 november 1997.
Klagen angår indklagedes besvarelse af en  

 forespørgsel fra Erhvervs- og Selskabsstyrelsen i anledning af  

 indklagedes oplysning om anpartshaverlån i sin revisionspåtegning  

 på årsregnskabet for 1997 for Inter-Clinitique ApS.
Klagen  

 angår endvidere indklagedes forfølgning af et honorarkrav over  

 for Inter-Clinitique ApS.
 Sagens omstændigheder:
 Indklagede var i en periode revisor for direktør  

 Heidi Sommer og hendes daværende ægtefælle, Jens Dinesen,  

 samt deres selskaber, herunder Inter-Clinitique ApS, hvori Heidi Sommer var  

 direktør og eneanpartshaver.
 I sagen er fremlagt et bilag, der fremtræder som en  

 kopi af en håndskrevet skrivelse på brevpapir fra "Heidi og Jens  

 Sommer Dinesen, Rosenskjold, Føns", dateret den 7. september 1997,  

 efter det oplyste underskrevet af Jens Dinesen og med følgende  

 indhold:
"Confidentielt Til Staugård Aftale om forudbetaling 17/3 1995 betales 100.000,- kr. for afslutning mv. af  

 kalenderår 1994 og 1995 incl. moms + der udlåntes 70.000,-  

 (møbler).
 I 1996 aftaltes at de 70.000 + ca. 25.000,- (incl.  

 ...ulæseligt) extra, udgør revision for kalenderår 1996 og  

 1997, med afslutning med årsregnskabsudarbejdelse foråret 1998  

 for 1997.
 I dag, 7/9 1997, betaler vore selskaber samlet kr.  

 225.000,- incl. moms for afslutning af kalenderår 1998 - 1999 - 2000 og  

 år 2001. Det vil sige der er betalt til og med  

 årsregnskabsudarbejdelse foråret 2002 for 2001.
Begge parter bogfører blot revision forud - ikke  

 hvor længe! De bedste hilsener (sign.)" Den 31. maj 1998 anførte indklagede i sin  

 revisionspåtegning på årsregnskabet for 1997 for  

 Inter-Clinitique ApS blandt andet: "...Under tilgode tilknyttede selskaber  

 indgår ... anpartshaverudlån med kr. 1.925.570 ...".
På dette tidspunkt verserede der en  

 ægteskabssag mellem Heidi Sommer og hendes daværende  

 ægtefælle, og denne sag blev afsluttet med separation ved dom af  

 3. juli 1998. Med henblik på separationen havde  

 ægtefællerne forinden - den 1. juli 1998 - indgået en  

 bodelingsoverenskomst.
Kort efter anfægtede Jens Dinesen denne  

 bodelingsoverenskomst, idet han indgav begæring til Skifteretten i  

 Middelfart om offentligt skifte af fællesboet, men ved kendelse af 25.  

 september 1998 blev begæringen afvist.
Denne kendelse blev  

 stadfæstet af Østre Landsret den 15. oktober 1998, idet  

 landsretten tiltrådte, "at spørgsmålet om  

 tilsidesættelse af den af parterne den 1. juli 1998 underskrevne  

 bodelingsoverenskomst, hvorefter boet endeligt er delt, må  

 afgøres ved civilt søgsmål ...". Ved stævning  

 af 2. november 1998 anlagde Jens Dinesen herefter ægteskabssag mod  

 Heidi Sommer med påstand om betaling af 20 mio. kr. under anbringende  

 af, at bodelingsoverenskomsten ikke var bindende.
Efter det oplyste er denne  

 sag fortsat verserende.
Foranlediget af oplysningen i indklagedes ovennævnte  

 revisionspåtegning om anparthaverudlån krævede Erhvervs- og  

 Selskabsstyrelsen lånet indfriet.
I den anledning skrev indklagede den  

 31. marts 1999 således til styrelsen:
 "Ledelsen for selskabet Interclinitique ApS har  

 forevist korrespondance omkring anpartshaverlån i det for 1997  

 indsendte årsregnskab.
 Beløbet udgør kr 1.925.270.
 Debitor på beløbet er godsejer Jens Dinesen,  

 Asbølholm.
 Debitor har i en årrække været gift med  

 direktør og eneanpartshaver i nærværende selskab.
 Ægteskabet er opløst i 1998.
 Den af parterne indgåede bodelingsoverenskomst er  

 forelagt Retten i Middelfart, og stadfæstet af Østre Landsret  

 den 16. oktober 1998.
I bodelingsoverenskomsten er om mellemregninger (f eks  

 dette låneforhold) afslutningsvist anført: "Efter underskrift af  

 nærværende aftale eksisterer således ikke "krydsende  

 mellemregninger" forstået som mellemregninger/-gældsforhold fra  

 den ene parts boslod til den anden parts boslod." For dette selskab eksisterer således ikke det  

 udlån, der har givet anledning til henvendelsen efter den af  

 Østre Landsret stadfæstede bodelingsoverenskomst.
Skulle det tilsendte give anledning til yderligere bedes  

 det meddelt." Den 14. august 1999 skrev indklagede på ny til  

 styrelsen.
 "Dette brev afløser brev af 31. marts 1999 om  

 samme forhold.
 Ledelsen for selskabet Interclinitique ApS har forevist  

 korrespondance omkring anpartshaverlån i det for 1997 indsendte  

 årsregnskab.
 Beløbet udgør kr. 1.925.270.
 Debitor på beløbet er godsejer Jens Dinesen,  

 Heidi Sommer og de af deres fælles erhvervsaktiviteter, der ikke er  

 omfattet af selvstændige i Danmark registrerede selskaber.
 Jens Dinesen og Heidi Sommer har i en årrække  

 været ægtefæller.
 Heidi Sommer har i alle årene været  

 eneanpartshaver og direktør i selskabet.
 Jens Dinesen har i en periode indtil 7. april 1997  

 været meddirektør i selskabet.
 Ægteskabet er opløst i 1998.
 Den af parterne indgåede bodelingsoverenskomst er  

 forelagt Retten i Middelfart, og stadfæstet af Østre Landsret  

 den 16. oktober 1998.
I bodelingsoverenskomsten er om mellemregninger (f eks  

 dette låneforhold) afslutningsvist anført: "Efter underskrift af  

 nærværende aftale eksisterer således ikke "krydsende  

 mellemregninger" forstået som mellemregninger/-gældsforhold fra  

 den ene parts boslod til den anden parts boslod." For dette låneforhold har bodelingsoverenskomsten  

 taget stilling til at kosmetolog Heidi Sommer er debitor for  

 beløbet.
Skulle det tilsendte give anledning til yderligere bedes  

 det meddelt." Ved stævning af 4. november 1999 anlagde indklagede  

 v/advokat Anhøj, Fåborg, sag mod Interclinitique ApS med  

 påstand om betaling af 82.750 kr. i honorarer i henhold til indklagedes  

 fakturaer af 3. august 1998, 15. januar, 3. maj og 26. august 1999 for  

 perioden 26. marts 1998 til 30. juni 1999.
 Den 12. november 1999 skrev Jens Dinesen således til  

 advokat Anhøj, Fåborg, angiveligt om den ovenfor gengivne  

 skrivelse af 7. september 1997 om forudbetaling af indklagedes honorar:
 "Udtalelse om skoleselskabernes tidligere revisor.
 Deres forespørgsel forleden, bilagt mit interne  

 notat om revision og betaling af revision, er mig en gåde idet notatet  

 aldrig har været afsendt til revisoren, men udelukkende har henligget i  

 mine egne notater beliggende hos min moder på adressen ... indtil alt  

 mit materiale bortkom i påsken 1999, sammen med mit indbo.
 Det har derfor min yderste interesse hvorfra Deres kopi  

 oprindeligt stammer, til opklaring at mit indbrud hvorunder også alle  

 mine personlige billeder ... forsvandt.
 Vedrørende notatet kan oplyses at det var et udtryk  

 for mine tanker forinden afregningen med revisor men notatat blev aldrig  

 sendt til revisor da det viste sig at revisor allerede havde væsentlige  

 udestående honorarer tilgode, og honorarerne ville være variable  

 i de år grundet skattesager, samt at vi betalte ca 1 år forud for  

 skolernes vedkommende for at slippe for rente på de gamle ydelser.  

 Hvorvidt forudbetalingsdelen rækkede til et år skal jeg dog i dag  

 betvivle med den turbulens der siden opstod.
Måtte jeg straks høre fra Dem." I svarskriftet af 17. november 1999 påstod selskabet  

 (klager) frifindelse blandt andet med henvisning til, at den fakturerede  

 bistand var forudbetalt ved den ovenfor gengivne skrivelse af 7. september  

 1997.
 Nogle dage senere, den 23. november 1999, rejste selskabet  

 nærværende klagesag ved nævnet.
 Parterne har givet møde for nævnet, hvorunder  

 der er afgivet forklaring af klager Heidi Sommer og af indklagede Regnar  

 Staugaard.
På mødet har klager præciseret  

klagen således, at indklagede har handlet i strid med god  

 revisorskik 1.
ved over for Erhvervs- og Selskabsstyrelsen som offentlig  

 myndighed urigtigt at have oplyst, at bodelingen var stadfæstet i  

 Østre Landsret, og 2.
 ved at have udtaget stævning for et honorar, som han  

 i kraft af forudbetalingen var fyldestgjort for.
Klager Heidi Sommer har forklaret, at indklagede  

 omkring 1989-90 blev revisor for hende og ægtefællen samt deres  

 selskaber.
Samarbejdet ophørte i efteråret 1999. I tilknytning  

 til klagepunkt 1 har hun videre forklaret, at skrivelsen af 7. september 1997  

 blev udfærdiget af hendes daværende ægtefælle, Jens  

 Dinesen, og hun havde intet at gøre hermed.
Jens Dinesen fortalte, at  

 indklagede var ved at miste sin beskikkelse, og at de havde indgået  

 aftalen om forudbetaling for at afværge, at indklagede måtte  

 aflevere beskikkelsen.
I april 1999 indledtes inkassosagen mod Jens Dinesen  

 vedrørende anpartshaverlånet.
Hun har i øvrigt henvist  

 til og vedstået den forklaring, som hun har afgivet i Retten i  

 Middelfart den 3. maj 2000.
Indklagede Regnar Staugaard har om klagepunkt 1  

 forklaret, at han havde læst skifterettens bemærkninger  

 således, at overenskomsten var søgt "væltet". Dette var  

 ikke lykkedes, hvilket Østre Landsret havde stadfæstet.
Det er  

 uden betydning for pligten til at oplyse om anpartshaverlån i  

 revisionspåtegningen, om det er anpartshaveren selv eller dennes  

 ægtefælle, der har optaget lånet.
Han har yderligere om  

 klagepunkt 2 forklaret, at han den 11. september 1997 fik 225.000 kr. af Jens  

 Dinesen, som bagefter har udfærdiget skrivelsen af 7. september 1997  

 til eget brug.
Indklagede har først set denne skrivelse under sagen.  

 Beløbet var betaling for revisorarbejde og blev senere udfaktureret af  

 indklagede over flere gange.
Klager har om klagepunkt 1 gjort gældende, at  

 indklagede har afgivet urigtig erklæring til offentlig myndighed, idet  

 indklagede i begge erklæringer til Erhvervs- og Selskabsstyrelsen i  

 strid med sandheden oplyste, at bodelingsoverenskomsten var blevet  

 stadfæstet af landsretten.
Dette udsagn var usandt, idet det alene var  

 skifterettens afvisning af at indlede offentligt skifte, som var blevet  

 stadfæstet.
Da indklagede afgav disse erklæringer i 1999, var han  

 vidende om, at Jens Dinesen i 1998 og efter landsrettens afgørelse  

 havde indledt retssag for at få bodelingsoverenskomsten ændret.  

 Indklagede har derfor ved sine urigtige erklæringer handlet mod bedre  

 vidende og har således bevidst søgt at vildlede Erhvervs- og  

 Selskabsstyrelsen ved urigtige oplysninger.
For så vidt angår  

 klagepunkt 2 har klager gjort gældende, at indklagede har  

  bekræftet modtagelsen i september 1997 af det beløb på  

 225.000 kr., som er omtalt i skrivelsen af 7. september 1997 og dér  

 beskrevet som en forudbetaling af indklagedes bistand i flere år frem i  

 tiden.
Det må derfor lægges til grund, at det honorarkrav, som  

 indklagede har anlagt retssag om, ikke består, idet indklagede allerede  

 er blevet fyldestgjort.
Det må klart være i strid med god  

 revisorskik at indlede retsforfølgning for et honorarkrav, som  

 klienten for længst har bragt ud af verden.
Denne del af klagen kan  

 ikke afvises som et honorarspørgsmål, der falder uden for  

 nævnets kompetence, idet klagen på dette punkt ikke angår  

 størrelsen af honoraret.
Indklagede har om klagepunkt 1 gjort  

 gældende, at han ikke med sine skrivelser har givet bevidst urigtige  

 oplysninger.
Han opfattede det sådan, at landsrettens  

 stadfæstelse betød, at Jens Dinesens forsøg på at  

 få tilsidesat bodelingsoverenskomsten var mislykket, og at  

 bodelingsoverenskomsten derfor fortsat stod ved magt.
Dette gav han udtryk  

 for i sine skrivelser til Erhvervs- og Selskabsstyrelsen.
Han behøvede  

 ikke at tage stilling til, hvem af ægtefællerne der hæftede  

 for lånet, idet der er pligt til at oplyse om et udlån fra  

 selskabet, uanset om lånet sker til anpartshaveren  eller dennes  

 ægtefælle.
Han har ikke set retsbogsudskrifterne med  

 skifterettens og landsrettens afgørelser.
Indklagede har om klagepunkt  

 2 anført, at der er tale om et honorarspørgsmål, som  

 nævnet ikke har kompetence til at behandle og derfor må  

 afvise.
 Disciplinærnævnet skal udtale:
Efter bevisførelsen sammenholdt med naturlig  

 læsemåde findes det godtgjort, at indklagede med de  

 pågældende skrivelser til Erhvervs- og Selskabsstyrelsen  

 tilsigtede at meddele styrelsen den korrekte oplysning, at et forsøg  

 på at få tilsidesat bodelingsoverenskomsten ad rettens vej havde  

 været forgæves, og at overenskomsten dermed stadig var  

 gældende.
Der er således intet grundlag for at antage, at  

 indklagede bevidst søgte at føre styrelsen bag lyset.
Den  

 omstændighed, at indklagede som ikke-jurist fik formuleret sig på  

 en sådan måde, at hans oplysning bedømt ud fra en  

 snæver, fag-juridisk terminologi blev misvisende i forhold til det  

 tilsigtede meningsindhold, kan ikke tillægges betydning.
Indklagede har  

 herefter ikke handlet i strid med god revisorskik og frifindes for det  

 første klagepunkts vedkommende.
 Hvad dernæst angår klagepunkt 2 følger  

 det af § 18, stk. 3, i lov om statsautoriserede revisorer, at nævnet  

 ikke har kompetence til at tage stilling til klager over revisors vederlag.  

 Da bedømmelsen af dette klagepunkt forudsætter en stillingtagen  

 til eksistensen af det omtvistede honorarkrav, som indklagede har anlagt  

 retssag om, må denne del af klagen anses for at falde uden for  

 nævnets kompetence, hvorfor klagen afvises for det andet klagepunkts  

 vedkommende.
 T h i  b e s t e m m e s :
 Indklagede statsautoriseret revisor Regnar Staugaard  

 frifindes.
 Afgørelsen offentliggøres, jf. § 18a, stk.  

 6, i lov om statsautoriserede revisorer.
