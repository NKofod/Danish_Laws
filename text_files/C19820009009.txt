(Til de skattelignende myndigheder) Efter § 22, stk. 2, i finansministeriets bekendtgørelse nr. 496 af 12.  

 november 1971 om pensionsbeskatningsloven som ændret ved bekendtgørelse nr.  

 539 af 14. december 1972 og bekendtgørelse nr. 388 af 27. juli 1976 kan  

 opsparede midler under en opsparing i pensionsøjemed anbringes i visse  

 obligationer, aktier, konvertible obligationer og investeringsforeninger.
Det  

 er dog kun 15 pct. af opsparingens midler, der må anbringes i aktier,  

 konvertible obligationer og investeringsforeninger.
Ved § 17 i ministeriet for skatter og afgifters bekendtgørelse nr. 241 af  

 24. maj 1982 om pensionsbeskatningsloven er reglerne om anbringelse af  

 opsparede midler i værdipapirer udvidet på to områder.
For det første er  

 bestemmelsen om anbringelse i obligationer udvidet til også at omfatte  

 indeksobligationer, der er optaget til offentlig kursnotering på Københavns  

 Fondsbørs, og som pensionskassemidler kan anbringes i efter § 14, stk. 1,  

 litra b, i lov om tilsyn med pensionskasser.
Efter denne bestemmelse kan  

 pensionskassemidler anbringes i indeksobligationer udstedt af danske  

 realkreditinstitutter, og af Kreditforeningen af Kommuner i Danmark samt -  

 for så vidt det bestemmes af forsikringstilsynet - af danske  

 finansieringsinstitutter.
For det andet er grænsen for anbringelse af  

 opsparede midler i aktier, konvertible obligationer og investeringsforeninger  

 forhøjet fra 15 pct. til 20 pct.
Den nye bekendtgørelse gentager i øvrigt de bestemmelser i de tidligere  

 bekendtgørelser, der stadig er gældende, medens bestemmelser, der ikke  

 længere har betydning, er udeladt.
Overgangsreglerne i §§ 9, 11, 26 og 30,  

 stk. 2, er således ikke medtaget.
Det samme gælder den tidligere bestemmelse  

 i § 23, stk. 3. Det skyldes, at der ikke mere findes kontoførende  

 investeringsforeninger, der er godkendt til anbringelse af opsparede midler.
 Bekendtgørelsen træder i kraft dagen efter offentliggørelsen i Lovtidende.  

 Med virkning fra dette tidspunkt ophæves bekendtgørelse nr. 496 af 12.  

 november 1971 som ændret ved bekendtgørelse nr. 539 af 14. december 1972,  

 bekendtgørelse nr. 388 af 27. juli 1976 og bekendtgørelse nr. 386 af 4.  

 august 1978.
