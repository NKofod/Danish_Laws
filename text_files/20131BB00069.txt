Fremsat den 25. marts 2014 af Uffe Elbæk (UFG), Johanne Schmidt-Nielsen (EL), Pernille Skipper (EL) og Nikolaj Villumsen (EL) Forslag til folketingsbeslutning om opholdstilladelse til Edward Snowden Folketinget pålægger regeringen at give opholdstilladelse til whistlebloweren Edward Snowden, så han kan opholde sig i Danmark uden at risikere retsforfølgelse eller udlevering.
Bemærkninger til forslaget Forslaget fremsættes på baggrund af Edward Snowdens omfattende afsløringer af den amerikanske efterretningstjeneste NSAs uretmæssige overvågningsaktiviteter, som unddrager sig demokratisk kontrol.
NSA-dokumenterne er blevet offentliggjort i både amerikanske og europæiske  herunder danske  medier.
Havde det ikke været for Edward Snowden, var disse oplysninger aldrig kommet til offentlighedens kendskab.
Edward Snowden har dokumenteret NSAs omfattende overvågning af både almindelige borgere, virksomheder og udenlandske regeringer samt den totale mangel på demokratisk kontrol med overvågningen.
Hvis Edward Snowden vender hjem til USA, vil han blive retsforfulgt efter amerikansk retspraksis og dermed risikere en uforholdsmæssig streng straf.
Forslagsstillerne har ikke tillid til, at retssagen vil blive afviklet under former, hvor Snowden vil få en fair rettergang  herunder få mulighed for at fremføre sine bevæggrunde for den amerikanske og internationale offentlighed.
Edward Snowden er i dag den mest kendte whistleblower i verden, og han fortjener den moralske og politiske opbakning, som afsløringernes alvor berettiger til.
Et tilbud om dansk opholdstilladelse vil være et udtryk for en sådan opbakning, som samtidig vil profilere Danmark internationalt som forkæmper for ytringsfrihed og transparens og som modstander af uretmæssig overvågning.
Skriftlig fremsættelse Uffe Elbæk (UFG):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om opholdstilladelse til Edward Snowden (Beslutningsforslag nr.
B 69) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
