 En erstatning, som et byggefirma blev dømt til at betale en huskøber,  

 fordi prioritetsrenterne blev større end forudsat ved købet, blev anset for  

 en skattefri formuegevinst.
A klagede over, at de stedlige skattemyndigheder for indkomståret 1984  

 havde anset ham for skattepligtig af halvdelen af erstatningen, 25.000 kr.,  

 eller 12.500 kr., vedrørende et hus, som han havde købt sammen med sin  

 ægtefælle.
Det fremgik af sagens oplysninger, at klageren i februar 1980  

 havde købt et hus af et byggefirma, og at prioritetsrenterne på grund af  

 kursfald var blevet større end forudsat ved købet.
I anledning heraf havde  

 klageren anlagt sag mod byggefirmaet, der ved en Østre Landsrets dom i januar  

 1984 blev dømt til at betale klageren og hans ægtefælle skønsmæssigt 25.000  

 kr. i erstatning.
Ved indkomstopgørelsen havde klageren anset erstatningen  

 som en ikke indkomstskattepligtig formuegevinst.
De stedlige  

 skattemyndigheder havde anset klageren for almindelig indkomstskattepligtig  

 af erstatningsbeløbet under henvisning til, at beløbet udgjorde erstatning  

 for - og dermed en reduktion af - en fradragsberettiget merrente i  

 forbindelse med prioriteringen af ejendommen.
Landsskatteretten fandt, at det  

 forhold, at ejendommens prioritering var blevet ugunstigere end forudsat ved  

 erhvervelsen af det nyopførte hus, måtte anses for en mangel ved den faste  

 ejendom.
Den erstatning, sælgeren af ejendommen som ansvarlig var blevet dømt  

 til at betale for denne mangel, fandtes derfor at måtte behandles som en  

 skattefri formuegevinst.
Det bemærkedes, at der ved udmålingen af  

 erstatningsbeløbets størrelse var taget hensyn til rentefradragsretten for  

 den forøgede rentebyrde.
Den påklagede ansættelse blev herefter nedsat med  

 12.500 kr.
 LV 1987, C 1.2.3.
