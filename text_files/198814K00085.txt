Nr BTL 85 Betænkning over Forslag til lov om fastsættelse af licensafgifter  

 vedrørende Danmarks Radio for finansåret 1989   

 Nr L 85 1988-89, 1. samling Afgivet af Kulturudvalget Afgivet: 19881125 Udvalget har behandlet lovforslaget i flere møder og har herunder stillet spørgsmål til trafik- og kommunikationsministeren, som denne har besvaret skriftligt.
Udvalget har endvidere fået oversendt Finansudvalgets bilag vedrørende licensfastsættelsen for 1989.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Centrum-Demokraternes medlemmer af udvalget) lovforslaget til  

vedtagelse med det stillede ændringsforslag.
 Et flertal inden for flertallet (Socialdemokratiets medlemmer af  

 udvalget) ønsker at bemærke, at Finansudvalget den 14. september 1988  

 tiltrådte en licensforhøjelse til TV 2 på 4 pct. pr. 1. januar 1989.  

 Socialdemokratiet kunne medvirke til denne licensforhøjelse og fandt dengang  

 som nu, at det er velbegrundet, at Danmarks Radios licens forhøjes  

 tilsvarende.
Regeringens forslag om kun at forhøje Danmarks Radios licens med 2 pct. er  

 ikke alene udtryk for disfavorisering af Danmarks Radio, men også udtryk for  

 en ressourceoverførsel fra den ene programvirksomhed til den anden.
Det ses  

 navnlig derved, at licensen til TV 2 i perioden, siden TV 2-loven blev  

 vedtaget i 1986, til og med forhøjelsen for 1989 er steget med 26 pct.  

 Tilsvarende vil licensstigningen for Danmarks Radio i samme periode være 7  

 pct. inkl. ændringsforslaget om 4 pct.s stigning i 1989. Hvis denne udvikling  

 fortsætter, er det ensbetydende med, at Danmarks Radio mister både kvalitet  

 og sendetimer, og at en lang række samfundsforpligtelser og kulturområder,  

 som i dag kun bæres af Danmarks Radio, skæres ned til et minimum eller helt  

 forsvinder.
Efter Socialdemokratiets opfattelse var hensigten med TV 2 bl.a. at skabe  

 bedre dansk fjernsyn og flere dansk producerede fjernsynsprogrammer - ikke at  

 gøre Danmarks Radios betingelser relativt dårligere.
Socialdemokratiet er  

 ikke uenig i det synspunkt, at TV 2 under opbygningen er i en anden  

 ressourcemæssig situation.
Det er et selvstændigt problem, som bl.a. er søgt  

 løst igennem tidligere licensforhøjelser, men som også stiller krav til TV  

 2-ledelsens egne dispositioner i kraft af den finansieringsmodel med  

 reklamer, som TV 2 har.
Vi må bestemt afvise, at TV 2's ressourceproblemer  

 skal løses på bekostning af Danmarks Radio.
Socialdemokratiet er uenig i den del af debatten, der har taget  

 udgangspunkt i det synspunkt, at Danmarks Radio skal beskæres i sine  

 økonomiske muligheder for at gennemføre rationaliseringer og  

 strukturændringer.
Tværtimod finder vi det veldokumenteret, at Danmarks Radio  

 har gennemført både strukturændringer og rationaliseringer samt mindsket  

 omkostningerne, samtidig med at der er sket en produktivitetsforøgelse, ikke  

 mindst i form af bedre kvalitet og flere sendetimer.
Denne udvikling har vi  

 tillid til vil fortsætte, hvis ikke Danmarks Radios ledelse beskæres i sine  

 muligheder for at få en rimelig licensforhøjelse til imødegåelse af både  

 prisudvikling og de omkostninger, som konkurrencen med TV 2 uvægerligt også  

 medfører.
 Efter at udvalget har haft lejlighed til at orientere sig om den analyse  

 af Danmarks Radio, som kontorchef Tom Jacobsgaard, Finansministeriets  

 Administrations- og Personaledepartement, har deltaget i, finder vi, at de  

 argumenter, der i debatten har været fremført om Danmarks Radio som en stor  

 bureaukratisk og ineffektiv institution, fuldstændig er afvist.
 Et mindretal inden for flertallet (Socialistisk Folkepartis  

 medlemmer af udvalget) har følgende bemærkninger:
 Ifølge radiolovens § 14 fastsættes licensen af trafik- og  

 kommunikationsministeren efter forslag fra bestyrelsen og med tilslutning fra  

 Folketingets Finansudvalg.
 Ministeren har imidlertid ikke kunnet komme igennem med sit forslag om en  

 licensstigning på 2 pct. i Finansudvalget og har derfor følt sig inspireret  

 til at fremsætte lovforslag om licensen for 1989. Dette er efter SF's mening  

 en uacceptabel og meget tvivlsom fremgangsmåde.
Bestyrelsen for Danmarks Radio havde ønsket en licensstigning på 5,8 pct.,  

 det vil sige ca. 70 kr. årligt.
Dette forslag støttedes af et stort flertal i  

 bestyrelsen.
Det skulle dække pris- og lønstigninger og indeholde 1 pct. til  

 udbygning af virksomheden i Danmarks Radio.
SF's folketingsgruppe støttede  

 forslaget.
I Finansudvalget viste det sig imidlertid, at der kun kunne samles et  

 flertal for en licensstigning på 4 pct. svarende til den licensstigning, som  

 TV 2 har fået.
SF betragtede dette som et nogenlunde acceptabelt kompromis.
I  

 kroner og øre betød det en licensstigning på 40 kr. årligt.
Og derved burde det efter SF's mening være blevet stående.
Men ministeren  

 ville have sin vilje og har så valgt at bruge Folketingets tid og 3  

 behandlinger for at få gennemtrumfet sit forslag om en licensforhøjelse, der  

 indebærer en licensstigning på 20 kr. årligt, mens flertallet i  

 Finansudvalget - og i Kulturudvalget - har indstillet en stigning på 4 pct.  

 eller 40 kr. årligt.
Det er dog næppe alene for pengenes skyld, at ministeren  

 ikke vil acceptere de 4 pct.s stigning.
Sagen skal ses i sammenhæng med  

 forholdet mellem Danmarks Radio og TV 2. Og det forekommer SF, at det netop i  

 denne nye konkurrencesituation er rimeligt at sikre, at Danmarks Radio, som  

 nu i en årrække har fået en utilstrækkelig dækning for pris- og  

 lønudviklingen, får mulighed for at konkurrere på nogenlunde lige fod med TV  

 2. Danmarks Radio har store forpligtelser over for offentligheden, som det er  

 strengt nødvendigt at institutionen stadig kan løse, samtidig med at der er  

 behov for en løbende fornyelse af programvirksomhed m.v.
Det skal bemærkes, at Danmarks Radio i de senere år har haft en  

 effektivitetsstigning på 2 pct. årligt.
Det skal yderligere bemærkes, at en  

 undersøgelse af Danmarks Radios ledelsesformer foretaget af Administrations-  

 og Personaledepartementet er endt med megen anerkendelse af Danmarks Radio.
Et andet mindretal inden for flertallet (Centrum-Demokraternes  

 medlem af udvalget) udtaler, at efter CD's opfattelse skal Danmarks Radio  

 være garantien i det danske mediebillede for alsidighed, fairness og  

 rimelighed.
Danmarks Radio vil også være forpligtet til at tage spørgsmål og  

 emner op, som man ikke kan forlange af kanaler, der helt eller delvis skal  

 finansieres via reklamer.
Derfor er Danmarks Radio stadig licensfinansieret.
CD finder, at Danmarks Radio i en konkurrencesituation har krav på en fair  

 og rimelig behandling.
Man kan ikke behandle Danmarks Radio væsentlig  

 anderledes end de kanaler, Danmarks Radio skal konkurrere med.
Danmarks Radio har i en årrække dels selv, dels via Radioråd og  

 Finansudvalg været pålagt besparelser.
I 1987 var den beregnede pris- og  

 lønstigning således 3,4 pct., mens den accepterede licensstigning kun var 1  

 pct.
Dette pålagde Danmarks Radio besparelser på ca. 50 mio. kr.
I 1988 var  

 den beregnede stigning 6,5 pct., mens licensen kun steg 3 pct.
Det gav  

 yderligere besparelser på 90 mio. kr.
Det ville således være forkert at  

 hævde, at Danmarks Radio skulle være gået fri for den almindelige opbremsning  

 i den offentlige økonomi.
Samtidig har Danmarks Radio gennemført  

 rationaliseringer og gennemført undersøgelser omkring arbejdsgange og interne  

 fagregler.
Dette vil føre til yderligere besparelser.
Det skal dog bemærkes,  

 at indviklede overenskomster ofte skyldes forsøg på mere effektiv udnyttelse  

 af bestående materiel og ikke en gennemsyret bureaukratisering som ofte  

 hævdet.
Efter CD's opfattelse koster kvalitet penge.
Man kan ikke på en gang kræve  

 høj kvalitet og troværdighed og så forringe de økonomiske vilkår voldsomt.  

 Det er derfor en følge af CD's kamp for alsidighed, fairness og troværdighed  

 i Danmarks Radio, at partiet ikke kan støtte en licensstigning på 2 pct.
 CD indstiller således lovforslaget til vedtagelse med det af  

 Socialdemokratiet, Socialistisk Folkeparti og Centrum-Demokraterne stillede  

 ændringsforslag om en stigning på 4 pct.
 Et mindretal (Det Konservative Folkepartis, Venstres, Det Radikale  

 Venstres og Kristeligt Folkepartis medlemmer af udvalget) indstiller  

 lovforslaget til vedtagelse uændret.
Et flertal inden for mindretallet (Det Konservative Folkepartis, Venstres  

 og Det Radikale Venstres medlemmer af udvalget) har herved lagt vægt på, at  

 det må anses for rimeligt at sammenligne budgetudviklingen for Danmarks Radio  

 med udviklingen for allerede udbyggede institutioner på  

 statsvirksomhedsområdet.
Trafik- og kommunikationsministeren har i denne  

 forbindelse oplyst, at såfremt man overførte budgetprincipperne for de store  

 statsvirksomheder til budgettet for Danmarks Radio, dvs. at pris- og  

 lønopregningen reduceres med produktivitetskrav og særlig lønsumsreduktion  

 vedrørende det administrative personale, ville dækningen af budgetniveauet  

 indebære en licensforhøjelse på ca. 1,2 pct.
I forslaget om en  

 licensforhøjelse på 2 pct. indgik således oprindelig en hensyntagen til de  

 påregnede merudgifter ved leje af kapacitet på de norske kortbølgesendere.
 Det må også tages i betragtning, at Danmarks Radio ud over den  

 budgetstigning, der følger af den foreslåede licensforhøjelse, vil få  

 mulighed for i 1989 at dække udgifter til arbejdsmarkedsbidrag (ca. 30 mio.  

 kr.) og omstillingspulje (10 mio. kr.).
Hertil kommer, at det er forudsat, at de tekniske merudgifter i  

 forbindelse med leje af kapacitet på de norske kortbølgesendere (anslået til  

 11-13 mio. kr.) i 1989 vil blive dækket over statsbudgettet.
Dette betyder  

 således, at et beløb på ca. 53 mio. kr. skal lægges til licensprovenuet på  

 ca. 38 mio. kr., hvis man skal angive budgetstigningen for 1989. Hertil  

 kommer, at Danmarks Radio forventes at få en indtægt i 1989 på ca. 9 mio. kr.  

 som følge af en beskeden stigning i det totale licenstal og en vis fortsat  

 konvertering fra sort-hvid til farve.
 Hvis man sammenligner Danmarks Radio med andre institutioner på  

 kulturområdet, vil det også kunne konstateres, at den ovennævnte  

 budgetsituation for 1989 ikke giver Danmarks Radio en ringere stilling end  

 andre store kulturinstitutioner.
 Et mindretal inden for mindretallet (Kristeligt Folkepartis medlem  

 af udvalget) udtaler:
Idet Kristeligt Folkeparti tilslutter sig regeringens forslag om en 2  

 pct.s licensstigning, vil partiet tilkendegive, at tilslutningen sker under  

 den udtrykkelige forudsætning, at staten overtager alle sendeudgifter ved  

 overgangen til udsendelse af kortbølgeprogrammer fra de norske  

 kortbølgesendere, og at regeringen i 1989 fremsætter et lovforslag med  

 ikrafttræden 1. januar 1990 om kortbølgetjenestens fremtid.
Lovforslaget skal  

 ud over at sikre fortsat offentlig finansiering af alle sendeudgifter for  

 kortbølgetjenesten også tage stilling til finansiering af  

 kortbølgeprogramvirksomheden i øvrigt samt sendeforhold og rammer for en  

 fremtidig dansk udlandsprogramvirksomhed i øvrigt.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og bemærker  

 i øvrigt:
 Danmarks Radio er under afvikling som statsinstitution med ret til at  

 opkræve tvangslicens.
Derfor skal Folketinget ikke give Danmarks Radio lov til at udvide sin  

 afhængighed af tvangslicensen, og Fremskridtspartiet vender sig derfor både  

 mod regeringens forslag om licensstigning på 2 pct. og Socialdemokratiets,  

 Socialistisk Folkepartis og Centrum-Demokraternes forslag om 4 pct.
Danmarks  

 Radio burde i stedet have sin afhængighed af tvangslicensen afviklet med 20  

 pct. hvert af de kommende år.
Den danske befolkning har i dag en mangfoldighed af medietilbud, som er  

 stigende.
I den situation er det forældet, at Danmarks Radio har lov til at  

 opkræve tvangslicens sammen med TV 2. Hos de familier, som har valgmulighed  

 mellem udenlansk tv, TV 2 og lokal-tv, er Danmarks Radios andel af familiens  

 tv-behov faldende.
Familien betaler med glæde tusinder af kroner for at blive  

 tilsluttet kabel-tv og andet, der gør det muligt at få alternativer til  

 Danmarks Radio.
Alligevel skal der fortsat tjenes 3.000 kr. til familien for  

 at betale tvangslicensen.
Det er en urimelig situation.
Danmarks Radio skal i stedet indrette sig på fremtiden allerede nu.
Og der  

 er flere muligheder.
Det mest indlysende vil være, om Danmarks Radio i takt  

 med en afvikling af afhængigheden af tvangslicensen bruger reklamer,  

 sponsoraftaler, Super Chance-arrangementer og lignende til at sikre  

 supplerende indtægter.
 Hvis Danmarks Radio ikke ønsker dette, er det muligt at sikre indtægterne  

 ved at overgå til kodet tv, hvor de folk, der ønsker at se Danmarks Radio, må  

 abonnere på en dekoder.
Den tredje mulighed er at benytte den fremadskridende teknologi med  

 egentligt betalings-tv.
Betalings-tv, der fungerer efter samme princip som de  

 gamle gasmålere med møntindkast eller lignende, er under udbredelse i mange  

 andre lande.
 Fordelen ved kodet tv eller betalings-tv er, at Danmarks Radio slipper for  

 den evige jagt på sortseere, og at befolkningen får frihed til at undgå  

 tvangslicensen, hvis man slet ikke ønsker at se Danmarks Radios udsendelser.
 Fremskridtspartiet mener således, at Danmarks Radio, regering og Folketing  

 skal bruge dette lovforslag til at få startet en ny æra for Danmarks Radio  

 frem for blot at vælge den lette løsning med flere penge.
Ændringsforslag Til § 1 Af et flertal (S, SF og CD):
 1) I stk. 1 ændres »620 kr.« til: »632 kr.«,  

 »400 kr.« til: »408 kr.« og »105 kr.« til:  

 »107 kr.«.
Bemærkninger Til nr. 1 Ændringsforslaget indebærer en stigning på 4 pct. af licensafgifterne til  

 Danmarks Radio.
