Ligebehandlingsnævnets afgørelse om religion og tro - kommuner - sagsbehandling - ej medhold J.nr. 21-5381 En mand påstod sig udsat for forskelsbehandling på grund af religion eller tro i forbindelse med, at han blev sanktioneret af en kommune, da han i september 2017 forlod aktivering.
Manden havde oplyst, at han på praktikpladsen ikke gav hånd til en kvindelig medarbejder, og at han forlod praktikstedet, fordi der var mad, som ikke var halal.
Klagen blev indbragt for nævnet den 29. januar 2021. Nævnet vurderede, at manden ved at indgive klagen så lang tid efter den påståede forskelsbehandling havde udvist retsfortabende passivitet.
Manden fik derfor ikke medhold i klagen.
 Klagen angår påstået forskelsbehandling på grund af religion eller tro i forbindelse med, at jobcentret i den indklagede kommune har sanktioneret klager.
Ligebehandlingsnævnets afgørelse Klager har udvist retsfortabende passivitet og har dermed fortabt retten til at gøre et eventuelt krav gældende som følge af påstået ulovlig forskelsbehandling på grund af religion eller tro.
Sagsfremstilling Klager har for nævnet oplyst, at han deltog i aktivering/praktik den 25. september 2017 på et praktiksted, der hører under jobcentret i den indklagede kommune.
Klager har videre oplyst, at han på praktikpladsen ikke gav hånd til en kvindelig medarbejder, og at han forlod praktikstedet, fordi der var mad, som ikke var halal.
Han kunne ikke deltage i aktivering i praktikstedets køkken på grund af sin religion og tro.
Ifølge oplysningerne i klagen har den indklagede kommune betragtet klagers adfærd som afslag af aktiveringstilbud og sanktioneret klager for manglende fremmøde denne dag.
Klager har henvist til, at forholdet er beskrevet i Ankestyrelsens afgørelse af 11. november 2020.
 Klagen blev modtaget i Ligebehandlingsnævnet den 29. januar 2021.
 Klager har trods gentagne opfordringer ikke fremlagt kommunens og Ankestyrelsens afgørelser om sanktionering i forhold til aktiveringen den 25. september 2017.
 På baggrund af oplysningerne i sagen har nævnet ikke foretaget høring af den indklagede kommune.
Klagers bemærkninger Klager gør gældende, at jobcentret i den indklagede kommune har udsat ham for forskelsbehandling på grund af religion eller tro.
Klager kunne ikke deltage i tilberedning af mad, som ikke er halal.
Han kan ikke tåle lugten af maden på grund af sin religion og tro.
Jobcentret og kommunen accepterede ikke denne begrundelse og anså det som adfærd, som betragtes som afslag på aktiveringstilbud.
Derfor blev klager sanktioneret for denne dag.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af religion eller tro efter lov om forbud mod forskelsbehandling på arbejdsmarkedet mv. (forskelsbehandlingsloven).
 Klager blev efter det oplyste sanktioneret for at forlade aktivering den 25. september 2017.
 Klager gør gældende, at sanktioneringen var udtryk for forskelsbehandling på grund af religion eller tro.
Klagen er modtaget i Ligebehandlingsnævnet den 29. januar 2021, altså godt tre år efter den påståede krænkelse.
Der foreligger ikke oplysninger fra klager om, hvorfor klagen er indgivet så sent.
 Det er på denne baggrund Ligebehandlingsnævnets vurdering, at klager ved at indgive klagen så lang tid efter den påståede forskelsbehandling har udvist rettighedsfortabende passivitet.
 Klager får derfor allerede af den grund ikke medhold i klagen.
Retsregler Afgørelsen er truffet efter følgende bestemmelser:
