Fremsat den 15. marts 2010 af Peter Skaarup (DF), Pia Adelsteen (DF), René Christensen (DF), Kim Christiansen (DF), Kristian Thulesen Dahl (DF), Marlene Harpsøe (DF) og Pia Kjærsgaard (DF) Forslag til folketingsbeslutning om at domme for våbenbesiddelse skal fremgå af en privat straffeattest Folketinget pålægger regeringen at sikre, at domme for våbenbesiddelse inden udgangen af 2010 kommer til at fremgå af den private straffeattest.
Der skal være tale om domme, hvor der er fastsat en straf på minimum 1 års ubetinget fængsel for overtrædelse af våbenlovgivningen.
Bemærkninger til forslaget Det er forslagsstillernes opfattelse at overtrædelse af våbenlovgivningen, som giver minimum 1 års fængsel, er af så alvorlig karakter, at sådanne overtrædelser skal fremgå af den private straffeattest.
Det er efter forslagsstillernes mening utilstrækkeligt og misvisende, at en privat straffeattest i dag kun indeholder oplysninger om domme, bøder og tiltalefrafald ved overtrædelse af straffeloven og ved overtrædelse af loven om euforiserende stoffer og ikke våbenlovgivningen.
Det skal især ses i lyset af, at der er en stigende brug af våben i kriminelle miljøer og dette skaber mere og mere utryghed for den almindelige borger i Danmark.
Derfor er det vigtigt, at en privat straffeattest også indeholder oplysninger om overtrædelse af våbenlovgivningen.
Forslagsstillerne er klar over, at en overtrædelse af våbenlovgivningen vil fremgå af en privat straffeattest, hvis dommen er en del af et større sagskompleks, som opfylder betingelserne for at blive påført straffeattesten.
Det fremgår af justitsministerens svar til Retsudvalget alm. del  spørgsmål 487 (2009-10). Det fremgår endvidere af justitsministerens svar på Retsudvalgets alm. del  spørgsmål 227, at »afgørelser om overtrædelse af våbenlovgivningen medtages dog, hvis der er tale om straffelovens § 192 a (om overtrædelse af lovgivningen om våben og eksplosivstoffer under særlig skærpende omstændigheder).« Det er dog forslagsstillernes opfattelse, at dette ikke er tilstrækkeligt, når man ser på, hvor alvorlig en forbrydelse det er, og hvor let kriminelle griber til våben i dag.
Skriftlig fremsættelse Peter Skaarup (DF):
 Forslag til folketingsbeslutning om at domme for våbenbesiddelse skal fremgå af en privat straffeattest.
(Beslutningsforslag nr.
B 153).
