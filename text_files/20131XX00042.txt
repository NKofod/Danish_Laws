Skriftlig fremsættelse (2. oktober 2013) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
 Forslag til lov om ændring af årsregnskabsloven, selskabsloven og forskellige andre love (Årsrapporter på engelsk, regler om den kønsmæssige sammensætning af ledelsen og redegørelse for samfundsansvar).
(Lovforslag nr.
L 23) Formålet med lovforslaget er at lette de administrative byrder for virksomheder i forbindelse med deres regnskabsaflæggelse.
Med lovforslaget bliver det muligt for danske virksomheder at aflægge årsrapport udelukkende på engelsk.
Dette vil betyde en lempelse for de internationalt orienterede virksomheder, der ønsker at aflægge årsrapport på engelsk, hvor det i dag er et krav, at årsrapporten desuden skal indsendes og offentliggøres på dansk.
Der lægges i forslaget op til, at det er generalforsamlingen, der skal træffe beslutning om, hvorvidt årsrapporten skal aflægges udelukkende på engelsk.
Forslaget er et resultat af en anbefaling fra Virksomhedsforum for enklere regler.
Det foreslås desuden at udvide virksomhedernes mulighed for at anvende internationalt anerkendte rapporteringsformer og standarder.
Med lovforslaget ændres reglerne for undtagelse fra rapportering efter årsregnskabslovens § 99 a, så erhvervs- og vækstministeren bemyndiges til at fastsætte undtagelser fra rapporteringskravene via bekendtgørelse.
Den 1. april 2013 trådte de nye regler om den kønsmæssige sammensætning af ledelsen i kraft.
Det følger heraf, at modervirksomheder, der isoleret set er små, men som er modervirksomhed for en stor koncern, og som aflægger koncernregnskab, også omfattes af reglerne om måltal og politikker.
Der foretages en præcisering heraf i bestemmelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
