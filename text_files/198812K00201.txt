Nr LSF 201 Forslag til Lov om miljøafgift på biltrafik i byer Fremsat af Margrete Auken (SF) Tommy Dinesen (SF) Birgitte Husmark (SF)  

 Ingerlise Koefoed (SF) Gert Petersen (SF) Riishøj (SF) Ebba Strange (SF) den 14. februar 1989 § 1. Lovens formål er at give kommunalbestyrelser hjemmel til, gennem en afgift på bilkørsel, at nedbringe luftforurening og støj i byerne og at forbedre den kollektive trafik.
 § 2. En kommunalbestyrelse kan vedtage at opkræve en afgift for passage af  

 en nærmere fastlagt betalingsring omkring centrale byområder.
Stk. 2. Afgiften opkræves af alle motorkøretøjer i et nærmere fastlagt  

 tidsrum.
Undtaget er dog busser i rute, hyrevogne, handicapkøretøjer,  

 redningskøretøjer og offentlige tjenestekøretøjer.
 Stk. 3. Opkrævningsmåden skal indrettes, så køretøjerne ikke tvinges til  

 at standse ved passage.
§ 3. Afgiftens størrelse fastlægges af kommunalbestyrelsen og skal være af  

 en sådan størrelse, at det i § 1 nævnte formål kan opnås.
Afgiften kan  

 forhøjes for køretøjer over en bestemt størrelse.
 § 4. Provenuet af afgiften indgår i en kommunal trafikfond, jf. § 7.
 § 5. Gennemskærer eller omslutter betalingsringen andre kommuner,  

 forudsættes enighed med de berørte kommunalbestyrelser.
 § 6. Trafikministeriet, berørte kommuner og amtskommuner underrettes om  

 kommunalbestyrelsens beslutning og om den nærmere udformning af  

 betalingsringen.
 Stk. 2. Beslutningen træder i kraft, medmindre de i stk. 1 nævnte  

 myndigheder gør indsigelse inden for 3 måneder efter meddelelsestidspunktet.
 Stk. 3. Såfremt der gøres indsigelse, kan kommunalbestyrelsens beslutning  

 først træde i kraft, efter at der er opnået enighed mellem parterne.
Stk. 4. Vedvarende uoverensstemmelser afgøres af trafikministeren under  

 hensyntagen til lovens formål.
Tidsrammen for det samlede hørings- og  

 forhandlingsforløb bør ikke overskride 6 måneder.
 § 7. Der oprettes en kommunal trafikfond med deltagelse af de berørte  

 kommuner og amtskommuner med det formål at anvende afgiftsprovenuet til  

 kvalitative forbedringer af den kollektive trafik samt i begrænset omfang til  

 afhjælpning af trafikkens forurenings- og støjgener.
 Stk. 2. Trafikministeren fastsætter reglerne for fondens ledelse og  

 administration.
 § 8. Betalingsringen kan ophæves af trafikministeren, såfremt dette  

 indstilles i enighed af kommunalbestyrelsen og de berørte kommuner og  

 amtskommuner og det kan godtgøres, at betalingsringen ikke længere tjener  

 lovens formål.
 § 9. Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger En hovedårsag til byernes miljøproblemer er bilismen.
Luftforurening og  

 støj er åbenbare skadevirkninger - derudover præges hele byens liv negativt,  

 hvis bilismen dominerer trafikken.
Andre trafikantgrupper tvinges til at  

 indrette deres færden efter bilismen - ofte med store omkostninger for deres  

 tryghed, sikkerhed og fremkommelighed.
Får bilismen lov til at fortsætte  

 uhæmmet, vil disse skadevirkninger tage til, og dette vil sandsynligvis ske,  

 hvis man ikke gør et eller andet effektivt og målrettet for at gribe ind.
SF  

 hverken kan eller vil forbyde bilkørsel i byerne, men vi vil prøve at  

 begrænse den til de trafikantopgaver, der vanskeligt lader sig klare på anden  

 vis.
Oplysninger og anbefalinger har hidtil været de eneste virkemidler, der  

 har været forsøgt ud over traditionelle trafikreguleringer.
Eksempelvis har  

 man i hovedstaden indført smogalarmen.
Men hvor sigtet kunne have været en  

 opfordring til folk om ikke at benytte bil, når smogkoncentrationen var høj,  

 er realiteten, at udsatte grupper opfordres til at blive hjemme.
Kun de er  

 nemlig klar over, hvilke uhyrligheder der gemmer sig bag »over  

 middel«.
Den øvrige del af befolkningen lever (og dør) med den stigende  

 luftforurening.
Når virkningen af forureningen tydeligt ses på bygningsværker  

 og planter, skal der ikke meget fantasi til at forestille sig, hvordan  

 mennesker kommer til at se ud indeni.
Trafikstøj er en alt for ofte overset  

 plage - selv om de alvorlige skadevirkninger heraf er kendte.
Men  

 fordi bilismen i høj grad er blevet forbundet med vores forestillinger om  

 vækst og driftighed, kommer vi let til at affinde os med alle  

 skadevirkningerne, som om de var uomgængelige nødvendigheder.
At det ikke behøver at være sådan, er imidlertid gået op for flere og  

 flere.
Rundt om i verden har man forsøgt sig med forskellige indgreb, hvoraf  

 indførelsen af en såkaldt betalingsring, hvor man ved indkørselsvejene til  

 storbyernes centrum opstiller porte, der i bestemte tidsrum kun kan passeres,  

 hvis man betaler en afgift (registrering kan ske elektronisk, så bilen ikke  

 behøver at standse), har vist sig at være et af de mest virkningsfulde.
Det bedst kendte eksempel er betalingsringen omkring Singapore, der blev  

 etableret allerede i 1975. Virkningen af dette tiltag har været genstand for  

 en række undersøgelser, bl.a. fra Verdensbankens side.
Resultatet af disse  

 viser, at der er generel enighed om, at Singapore er blevet en bedre by at  

 færdes i.
Enigheden omfatter også de bilister, der nu er ramt af afgiften.
 I øvrigt konkluderer rapporten følgende:
- prisen bør hellere sættes for højt end for lavt af hensyn til  

 chokeffekten, der får folk til at overveje deres rejsevaner, - der bør vælges et simpelt prissystem, - der må ligge en samlet planlægning til grund for systemet, og systemet  

 må drives effektivt, - der må være klare regler for kontrol, og - der må være god/udvidet adgang til kollektiv trafik.
Betalingsringen kendes også i Bergen.
Her har formålet primært været at  

 skaffe penge til vejbyggeriet, hvorfor betalingen er sat lavt, så den ingen  

 begrænsende virkning har.
Imidlertid arbejder man nu andre steder i Norge  

 (eks.
Oslo) med en betalingsring, der ud over den fiskale effekt også skal  

 have en begrænsende virkning.
Hensigten med det forslag, SF her fremsætter, er primært, at begrænse  

 biltrafikken til bycentrene.
Derfor skal de afgifter, der opkræves, have  

 denne virkning, og provenuet bruges til at forbedre den kollektive trafik.  

 Endemålet er, at betalingsringen overflødiggør sig selv.
Bemærkninger til de enkelte bestemmelser Til § 1 Da der ifølge Justitsministeriet i dag ikke findes hjemmel for  

 kommunalbestyrelserne til at opkræve miljøafgift på bilkørsel til bycentre,  

 er det hensigten med denne lov at at skabe den nødvendige hjemmel, jf. i  

 øvrigt de generelle bemærkninger.
Til § 2 I det omfang betalingsringen ikke gennemskærer andre kommuner, fastlægges  

 placeringen og tidsrummet alene af den pågældende bys kommunalbestyrelse, jf.  

 dog § 6.
 Det i stk. 2 omtalte tidsrum kan afgrænses til myldretidstrafik, f.eks.  

 kl. 6-10 eller 6-15 mandag til fredag.
 Ad stk. 3. Der forudsættes etableret et elektronisk kontrolsystem, således  

 at betalingsringen ikke virker hæmmende for trafikafviklingen.
Til § 3 Afgiftens størrelse skal indrettes, så det sikres, at det f.eks. koster  

 mindst det samme, som det typisk koster at anvende den kollektive trafik.  

 Prisen for et evt. månedskort til betalingsringen bør således ikke være  

 mindre end prisen for et netkort til det pågældende områdes trafikselskab.
Til § 4 En adskillelse af trafikfonden og kommunens øvrige økonomi, herunder  

 driften af den kollektive trafik, skal sikres for at fremme formålet med  

 trafikfonden, jf. § 7.
Til § 5 Da de trafiktætte områder ikke altid er begrænset til een kommune og det  

 derfor kan være hensigtsmæssigt at lade ringen gennemskære flere kommuner,  

 åbnes der hermed mulighed for fælles beslutning herom mellem flere kommuner.
Til § 6 De kommuner og amtskommuner, hvis borgere i større omfang skal passere  

 betalingsringen, betragtes som berørte.
De bør derfor have mulighed for at få  

 indflydelse på den nærmere udformning af betalingsringen.
Hvis det i stk. 2  

 omtalte veto nedlægges og uenigheden ikke kan afklares gennem forhandling  

 mellem parterne, afgøres sagen af trafikministeren med henblik på at fremme  

 lovens formål.
Til § 7 Trafikfondens midler forudsættes primært anvendt til kvalitative  

 forbedringer af den kollektive trafik i området, f.eks. til investeringer i  

 ny infrastruktur og nyt materiel til den kollektive trafik.
Midlerne skal  

 således ikke anvendes til almindelig drift og vedligeholdelse.
En mindre del  

 af midlerne kan anvendes til afhjælpning af f.eks. støjgener.
Dog må det  

 understreges, at dette ikke berører statens og kommunens eksisterende  

 forpligtelser på dette område.
