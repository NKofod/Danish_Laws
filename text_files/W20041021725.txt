Ankestyrelsens principafgørelse D-4-04 om for sen anmeldelse af sygefravær - afslag på dispensation fra fristen for anmeldelse af refusionskrav - dagpenge Resume:
 En arbejdsgiver havde ikke ret til refusion af dagpenge i forbindelse med en lønmodtagers fravær på grund af sygdom, da fraværet var anmeldt for sent.
 Der blev ikke givet dispensation fra fristen for anmeldelse af refusionskrav, da arbejdsgiveren kunne have anmeldt sygefraværet direkte til kommunen uden lønmodtagerens underskrift.
Ankestyrelsen lagde endvidere vægt på, at det fremgår af blanket dp - 201 - anmodning om dagpenge ved sygdom samt ved anmeldelse af fravær og eventuel anmodning om dagpengerefusion - at blanketten indgives senest 4 uger efter 1. fraværsdag, når der udbetales løn under sygefraværet. *) Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 26 Lov om sygedagpenge - lov nr. 563 af 9. juni 2006 - § 54 Note:
*) SM D-17-00 ophæves * * * * * Sagsfremstilling:
 En lønmodtagers 1. fraværsdag var den 8. august 2003.
 Kommunen modtog den 8. september 2003 en anmeldelse af sygefraværet.
 Kommunen gav afslag på refusion i perioden fra den 22. august til den 7. september 2003 på grund af for sen anmeldelse af sygefraværet, og idet der ikke forelå særlige omstændigheder der gav grundlag for at dispensere fra fristen for anmeldelse af refusionskrav.
 Det sociale nævn tiltrådte kommunens afgørelse.
 Nævnet begrundede afgørelsen med, at kommunen med rimelighed havde kunnet undlade at dispensere for fristoverskridelsen efter dagpengebekendtgørelsens § 18, stk. 4.
 Arbejdsgiveren klagede over nævnets afgørelse.
I klagen til Ankestyrelsen var det anført, at arbejdsgiveren ikke havde været opmærksom på, at han kunne anmelde uden medarbejderens underskrift.
Med hensyn til fristen for anmeldelse havde arbejdsgiveren talt med lønmodtageren om hun kunne huske, hvornår hun sendte skemaet.
Arbejdsgiveren havde oplyst, at lønmodtageren havde oplyst, at hun ikke huskede det nøjagtigt.
Hun havde jo ingen bevis, men hun mente, at det blev sendt efter, at skemaet var underskrevet den 1. september 2003.
Sagen blev behandlet i principielt møde med henblik på at afklare, om muligheden for at dispensere fra anmeldelsesfristen som følge af lønmodtagerens forhold, jf. § 18, stk. 4, i dagpengebekendtgørelsen er begrænset i forhold til udmeldt praksis, jf.
Social Meddelelse D-17-00 som følge af, at arbejdsgiveren i dag kan anmelde lønmodtagerens sygefravær direkte til kommunen uden lønmodtagerens underskrift, jf. bekendtgørelsens § 19, stk. 2.
 Afgørelse:
 Arbejdsgiveren havde ikke ret til refusion af dagpenge i forbindelse med lønmodtagerens sygefravær i perioden fra den 22. august 2003 til den 7. september 2003.
 En arbejdsgiver har pligt til at anmelde sygefravær senest 4 uger efter 1. fraværsdag, hvis fraværet strækker sig ud over den periode, hvori arbejdsgiveren har pligt til at udbetale dagpenge, jf. dagpengebekendtgørelsens § 17, stk. 1.
 Arbejdsgiveren kan anmelde lønmodtagerens sygefravær direkte til kommunen uden lønmodtagerens underskrift, jf. dagpengebekendtgørelsens § 19, stk. 2.
 Hvis arbejdsgiveren ikke har anmeldt sygefraværet senest 4 uger efter 1. fraværsdag, kan der alene ydes refusion fra det tidspunkt, hvor sygefraværet er anmeldt, jf. dagpengebekendtgørelsens § 18, stk. 3, 1. pkt.
 Kommunen kan dog udbetale refusion, når overskridelsen af fristen skyldes forhold, som i det væsentlige må tilskrives lønmodtageren, skyldes forkert vejledning fra offentlige myndigheder eller andre, der må antages at have særligt kendskab til forholdene, eller når særlige omstændigheder i øvrigt taler derfor, jf. dagpengebekendtgørelsens § 18, stk. 4.
 Ankestyrelsen lagde vægt på, at lønmodtageren var fraværende på grund af sygdom fra 8. august til den 7. september 2003, og at sygefraværet først var anmeldt til kommunen den 8. september 2003.
 Ankestyrelsen fandt ikke, at der forelå særlige omstændigheder der gav grundlag for at dispensere fra overskridelsen af fristen for anmeldelse af refusionskrav.
 Ankestyrelsen lagde herved vægt på, at arbejdsgiveren kunne have anmeldt lønmodtagerens sygefravær direkte til kommunen uden hendes underskrift.
 Ankestyrelsen lagde endvidere vægt på, at det fremgår af blanket dp 201 - anmodning om dagpenge ved sygdom samt anmeldelse af fravær og evt. anmodning om dagpengerefusion, at blanketten indgives senest 4 uger efter 1. fraværsdag, når der udbetales løn under sygefraværet.
