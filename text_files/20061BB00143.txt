Fremsat den 30. marts 2007 af Kamal Qureshi (SF),  

 Ole Sohn (SF), Mette Frederiksen (S),  

 Charlotte Fischer (RV) og Line Barfod (EL) Forslag til folketingsbeslutning om  

 forsøg med lægeligt ordineret heroin til særlig hårdt belastede  

  

 stofmisbrugere Folketinget opfordrer regeringen til inden den 15. oktober  

 2007 at fremsætte lovforslag og/eller foretage de fornødne ændringer af  

 administrative forskrifter, der sikrer, at der kan igangsættes et  

 forsøg med heroinunderstøttet behandling.
 Forsøget skal tilrettelægges således, at det tilgodeser følgende  

 forhold:
   

 	  

 Forsøget skal have en  

 tidshorisont og et forsøgsdesign, som tilgodeser etiske og videnskabelige  

 kriterier for behandling og forsøg.
   

 	  

 Forsøget skal være  

 tilrettelagt således, at det rettes mod de særlig hårdt belastede  

 stofmisbrugere.
   

 	  

 Forsøget skal være  

 godkendt og underlagt løbende kontrol og evaluering fra relevante  

 myndigheder.
   

 	  

 Heroin skal være et  

 sekundært element i behandlingen, der skal understøttes af en tilstrækkelig  

 psykosocial behandling.
   

 	  

 Forsøget skal  

 gennemføres i sundhedsmæssigt forsvarlige faciliteter under overvågning og  

 støtte  

 fra sundhedsfagligt personale.
   

 	  

 Den lægeligt  

 ordinerede heroin må ikke kunne omsættes illegalt.
   

 	  

 Forsøget må ikke  

 omfatte unge under 18 år.
Bemærkninger til forslaget Baggrund Det er nødvendigt med nye tiltag i dansk narkopolitik, og det  

 er især nødvendigt at forbedre situationen på stofmisbrugsområdet for de  

 dårligst stillede stofmisbrugere.
Trods en økonomisk opprioritering og  

 udbygning  

 af behandlingsindsatsen fra midten af 1990erne er der i Danmark fortsat  

 en  

 lige så høj dødelighed som i 1995.
 Gennem en længere årrække har der været debat om muligheden for  

 at anvende lægeligt ordineret heroin i behandlingen af særlig udsatte  

 heroinmisbrugere, som ikke er i stand til at profitere af det eksisterende  

 behandlingssystem.  

 I debatten om anvendelse af heroin som behandlingselement har der været  

 anført  

 påstande om, at heroin skulle erstatte forebyggelse og behandling og kun er  

 skadereduktion.  

 Lægeordineret heroin skal imidlertid hverken erstatte forebyggelse eller  

 behandling, men skal anskues som et element i et samlet spekter af de midler,  

 der kan anvendes i stofmisbrugsbehandlingen.
 Folketingets høring om lægelig ordinering af heroin til hårdt  

 belastede narkomaner den 21. oktober 1998 og Folketingets Socialudvalgs  

 studierejse til Schweiz i 1996 og til Holland i 1998 nuancerede og  

 underbyggede  

 debattens betydning og viste et behov for øget viden om behandlingsformer,  

 der  

 kan hjælpe de hårdest belastede stofmisbrugere og sænke de alt for høje  

 dødstal  

 blandt stofmisbrugere i Danmark.
Den Danske Lægeforening har anbefalet, at man etablerer et  

 forsøg, og ser ingen sundhedsrisici for stofmisbrugeren eller etiske  

 konflikter  

 for sine medlemmer ved at deltage.
Der henvises til artiklen »Ja til  

 ordination  

 af heroin« af Jesper Poulsen, formand for Den Almindelige Danske  

 Lægeforening,  

 i Ugeskrift for Læger, 2001, 163(19):2609.
 Politiet er også fremkommet med positive tilkendegivelser om et  

 forsøg med heroin, hvis udleveringen sikres, så heroinen ikke kan forhandles  

 videre illegalt, og hvis forsøget nedsætter de kriminelle aktiviteter.  

 Ligeledes  

 har et utal af sociale organisationer og andre, der arbejder med de mest  

 udsatte narkomaner, ønsket et dansk forsøg.
Folketingets opgave er at skabe en narkopolitik, der etablerer  

 strafferetlige sanktioner over for producenter og distributører af narkotika  

 og  

 varetager de humanitære opgaver, der er forbundet med stofmisbrug.
De  

 humanitære mål i narkotikapolitikken skal være, at man gennem forebyggelse  

 begrænser  

 tilgangen af nye stofmisbrugere, at man gennem flere differentierede  

 behandlingstilbud understøtter, at flere stofmisbrugere kommer i og  

 gennemfører  

 en behandling, og at man  ud fra et princip om at reducere skaderne  

  yder tilstrækkelig  

 hjælp, så færre stofmisbrugere dør og flere får et bedre liv.
 De variationer, der er mellem, hvad man mener fagligt og  

 videnskabeligt, og hvad man mener politisk, er vigtige at få afklaret, og  

 etableringen af et dansk forsøg med lægeordineret heroin kan være med til at  

 belyse dette og give ny viden om behandlingen af heroinmisbrug.
En række europæiske lande har nu opnået gode erfaringer med  

 lægeordineret heroin.
Forslagsstillerne anerkender, at de sociokulturelle  

 forskelle landene imellem betyder, at erfaringerne fra de udenlandske forsøg  

 ikke blot kan overføres til Danmark, men at det er nødvendigt, at Danmark  

 igangsætter  

 sit eget forsøg.
Et eksempel på udsatte grupper af heroinafhængige, som et  

 behandlingsforsøg med heroin vil kunne omfatte, er stofmisbrugere, som ud  

 over  

 misbrug også har en psykisk lidelse, stofmisbrugere med flere mislykkede  

 behandlinger bag sig, og stofmisbrugere som er hiv-positive.
De eksisterende  

 tilbud  

 til disse grupper har vist sig utilstrækkelige.
Et forsøg med  

 heroinunderstøttet  

 behandling vil give mulighed for at udvikle behandlingstilbud, der tilgodeser  

 det nuværende, udækkede omsorgs- og behandlingsbehov, og vil tillige give ny  

 viden om de midler, der kan anvendes i behandling af stofmisbrug.
 Forsøget skal selvfølgelig være fagligt funderet i relation til  

 de hårdest belastede stofmisbrugere, og forslagsstillerne formoder, at et  

 dansk  

 forsøg i første omgang omhandler mellem ca. 100 og 200 deltagere.
For så vidt angår de økonomiske konsekvenser af et forsøg, er  

 disse omtalt af indenrigs- og sundhedsministeren i dennes svar af 9. februar  

 2007 på spørgsmål nr.
S 2468, idet det i svaret beskrevne forsøg dog bygger  

 på  

 andre forudsætninger end dette beslutningsforslag.
På baggrund af de  

 hollandske  

 erfaringer formoder forslagsstillerne endvidere, at forsøget kan gennemføres  

 billigere end vurderet af ministeren.
Under alle omstændigheder synes  

 beløbet dog  

 overkommeligt set i forhold til de enorme menneskelige omkostninger, der  

 gør sig gældende i dag for de hårdest belastede narkomaner, hvor  

 forsøget  

 ikke er gennemført.
Det er ikke muligt at konkludere entydigt på de etiske  

 aspekter, der er forbundet med at anvende det stof, som stofmisbrugeren er  

 afhængig af, i behandlingen af afhængigheden.
Sat over for de meget høje  

 dødstal og de menneskeligt fornedrende forhold, visse stofmisbrugere lever  

 under, er forslaget, der prioriterer menneskelig kontakt, omsorg og  

 værdighed,  

 efter forslagsstillernes opfattelse et etisk forsvarligt alternativ.
Stoffrihed har altid været det primære mål i den danske  

 narkotikapolitik og bør stadig være det, men narkotikapolitikken bør samtidig  

 anskues ud fra, at det ikke er det endegyldige, endsige realistiske, mål for  

 alle stofmisbrugere.
Til den gruppe, som ikke nås af det etablerede  

 behandlingssystem, er det nødvendigt at være åben over for etablering af  

 tilbud, der kan tilgodese denne gruppes behov for et værdigt liv og reducere  

 de  

 skader, som de ved deres stofafhængighed påfører sig selv og samfundet.
 Folketinget kan ved at vedtage dette beslutningsforslag være  

 med til at reducere og forebygge disse skader og samtidig øge muligheden for,  

 at de særlig udsatte stofmisbrugere ikke marginaliseres, men i stedet ydes  

 den  

 hjælp, et velfærdssamfund er forpligtet til at give borgere, der er kommet i  

 social og menneskelig nød.
 Forsøget skal tilrettelægges således, at det tilgodeser  

 følgende forhold:
   

 	  

 Forsøget  

 skal have en tidshorisont og et forsøgsdesign, som tilgodeser etiske og  

 videnskabelige kriterier for behandling og forsøg.
   

 	  

 Forsøget  

 skal være tilrettelagt således, at det rettes mod de særlig hårdt belastede  

 stofmisbrugere.
   

 	  

 Forsøget  

 skal være godkendt og underlagt løbende kontrol og evaluering fra relevante  

 myndigheder.
   

 	  

 Heroin  

 skal være et sekundært element i behandlingen, der skal understøttes af en  

 tilstrækkelig  

 psykosocial behandling.
   

 	  

 Forsøget  

 skal gennemføres i sundhedsmæssigt forsvarlige faciliteter under overvågning  

 og  

 støtte fra sundhedsfagligt personale.
   

 	  

 Den  

 lægeligt ordinerede heroin må ikke kunne omsættes illegalt.
   

 	  

 Forsøget  

 må ikke omfatte unge under 18 år.
Skriftlig fremsættelse Kamal Qureshi  

  

 (SF):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om forsøg med lægeligt ordineret heroin til særlig hårdt  

 belastede  

  

 stofmisbrugere.
(Beslutningsforslag nr.
B 143).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
