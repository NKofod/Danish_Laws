Betænkning afgivet af Forsvarsudvalget den 15. januar 2013 Betænkning over Forslag til folketingsbeslutning om dansk militært bidrag til støtte for indsatsen i Mali [af udenrigsministeren (Villy Søvndal)]:
1. Udvalgsarbejdet Beslutningsforslaget blev fremsat den 15. januar 2013 og var til 1. behandling den 15. januar 2013. Beslutningsforslaget blev efter 1. behandling henvist til behandling i Forsvarsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 32 spørgsmål til udenrigsministeren og 8 spørgsmål til forsvarsministeren til skriftlig besvarelse, som disse har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller beslutningsforslaget til vedtagelse uændret.
Dansk Folkepartis medlemmer af udvalget er af princip modstandere af, at Danmark intervenerer i andre landes borgerkrige, idet DF finder, at det er op til befolkningerne i hvert enkelt land, hvordan deres land skal indrettes.
DF må konstatere, at der er folkeslag som vort eget, som har valgt folkestyre og et sekulært retssamfund, og der er folkeslag, som  selv med stemmesedlen i hånden  vælger sharia.
Heller ikke når det gælder Mali, skal Danmark blande sig i lokale stridigheder om, hvem der har eller skal have magten.
Ikke desto mindre støtter Dansk Folkeparti helhjertet regeringens ønske om at bistå Frankrig militært i den mission, landet har indledt i Mali.
Begrundelsen er den samme, som DF anlagde, da regeringen Nyrup Rasmussen i 2001 bad om vores opbakning til at bistå USA og NATO militært i Afghanistan, nemlig at den vestlige civilisation og dermed Danmark var under angreb fra islamisterne.
Og dette er forklaringen på, at DF bakker op om dette forslag: Den vestlige civilisation, og dermed Danmark, trues med angreb, og den frie, civiliserede kultur i Afrika er under angreb.
Dansk Folkeparti betragter al Qaida som civilisationens fjende, og det hører til det frie Danmarks pligt at gøre al Qaida-terroristerne det forståeligt, at de ikke kan påregne fristeder på selv de usleste pletter på jordkloden, heller ikke i det fattige Mali i Vestafrika, for denne militære aktion gælder i høj grad Danmarks sikkerhed.
Frankrig har erklæret, at man har til hensigt at udslette al Qaidas træningslejre i det nordlige Mali, hvor al Qaida har fundet et foreløbigt fristed.
Vi takker franskmændene for dette, ikke bare fordi de har ment at kunne bruge Danmarks hjælp,  men mest fordi de nu har sat sig i førersædet for denne militære aktion mod al Qaida.
 Et mindretal i udvalget (EL) indstiller beslutningsforslaget til forkastelse.
Enhedslistens medlem af udvalget er meget bekymret for situationen i Mali og tager stærkt afstand fra de islamistiske oprørere.
Enhedslisten mener ikke, at Danmark bør deltage i den franske militære intervention.
Den franske intervention risikerer at optrappe konflikten, som i værste fald kan sprede sig til nabolandene.
Der er en alt for stor risiko for civile tab, når man bomber fra luften.
Det viser erfaringerne fra både Afghanistan, Irak og Libyen tydeligt.
Det kan styrke islamisterne og gøre konflikten langvarig.
Der er brug for en politisk løsning, hvor der tages hensyn til lokalbefolkningens interesser i den nordlige del af Mali.
Etableringen af en fredsbevarende styrke fra den Afrikanske Union under FNs mandat og kontrol kunne være en del af løsningen på konflikten.
Konkret bør Danmark støtte den humanitære indsats, som er stærkt påkrævet med hundredetusinder af maliske flygtninge i de omkringliggende lande.
Det er her, Danmark kan gøre en forskel, og derfor er det også her, vores indsats bør ligge.
 Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) nfmd.
Bjarne Laustsen (S) Jacob Bjerregaard (S) John Dyrby Paulsen (S) Karin Gaardsted (S) Trine Bramsen (S) Sofie Carsten Nielsen (RV) Rasmus Helveg Petersen (RV) Nadeem Farooq (RV) Ole Sohn (SF) Steen Gade (SF) Nikolaj Villumsen (EL) Jørgen Arbo-Bæhr (EL) Sara Olsvig (IA) Doris Jakobsen (SIU) Gitte Lillelund Bech (V) Jakob Ellemann-Jensen (V) Peter Juel Jensen (V) Karsten Lauritzen (V) Kristian Pihl Lorentzen (V) Karsten Nonbo (V) fmd.
Troels Lund Poulsen (V) Hans Christian Thoning (V) Marie Krarup (DF) Martin Henriksen (DF) Søren Espersen (DF) Hans Kristian Skibby (DF) Villum Christensen (LA) Lene Espersen (KF) Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 49 Bilagsnr.
