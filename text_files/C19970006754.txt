(overførsel af området for støtte til  

 høreapparater efter § 58 til amtskommunerne) (Til samtlige kommuner og amtskommuner  

 m.fl.) Folketinget har ved 3. behandling den 23. maj 1997 vedtaget L 250.
 Lovforslaget er vedlagt som bilag til denne skrivelse. (* 1) Teksten  

 svarer til den vedtagne lov.
Lovændringen indebærer, at ansvaret for bevilling af støtte til  

 høreapparater efter bistandslovens § 58 overføres til amtskommunerne med  

 virkning fra 1. juli 1997. Samtidig ændres finansieringsreglerne, således at  

 kommunerne ikke længere er medfinansierende for så vidt angår udgifter, der  

 er forbundet med bevilling af høreapparater.
Udgifterne afholdes fremover  

 fuldt ud af amtskommunerne.
Sigtet med lovændringen er at skabe mulighed for at ophæve det gældende  

 krav om, at behovet for høreapparat skal være konstateret ved en undersøgelse  

 på en audiologisk afdeling.
Derved får amterne bedre muligheder for at  

 tilpasse opgavevaretagelsen mellem f.eks. de audiologiske afdelinger og  

 høreinstitutterne, ligesom f.eks. praktiserende ørelæger vil kunne inddrages  

 i opgaveløsningen.
Opmærksomheden henledes på, at der i maj måned 1997 er afsluttet et  

 udvalgsarbejde under Sundhedsministeriet om høreomsorgen i Danmark.
Der er i  

 udvalgsrapporten, som Sundhedsministeriet har sendt til alle amter, bl.a.  

 skitseret en række organisatoriske modeller, som de enkelte amter vil kunne  

 bruge som inspiration ved tilrettelæggelsen af den amtslige høreomsorg.
 Som følge af lovændringen vil bestemmelsen om høreapparater i  

 Socialministeriets bekendtgørelse nr. 303 af 10. juni 1988 om ydelse af  

 hjælpemidler efter bistandslovens § 58 blive ændret. Ændringsbekendtgørelsen  

 er under udarbejdelse og vil blive udsendt snarest muligt.
