I.
Indledning 1. Ved lov nr. 264 af 8. juni 1983 om skattefri  

 virksomhedsomdannelse er der gennemført ændrede regler om omdannelse af  

 personligt drevne virksomheder til aktie- og anpartsselskaber.
 Lov nr. 265 af 8. juni 1983 om ændring af forskellige skattelove  

 indeholder endvidere visse ændringer vedrørende dødsboer i lov om beskatning  

 af fortjeneste ved afståelse af aktier m.v. og i kildeskatteloven i  

 konsekvens af de nye virksomhedsregler.
Princippet bag den nye ordning er, at virksomhedsomdannelse kan  

 gennemføres uden, at der samtidig udløses beskatning hos den tidligere ejer.  

 Ordningen bygger på et successionsprincip, hvorefter selskabet skattemæssigt  

 indtræder i den tidligere ejers sted.
Beskatning af de fortjenester, der i  

 princippet konstateres ved omdannelsen, finder sted, når den oprindelige ejer  

 af virksomheden afstår de aktier, der er ydet som vederlag for virksomheden,  

 eller når selskabet afhænder overtagne aktiver, eller afhænder hele  

 virksomheden eller likviderer.
 Omfattet af de nye regler er personligt ejede virksomheder - herunder  

 virksomheder, der drives af et dødsbo - samt visse interessentskaber m.v.  

 Reglerne finder tillige anvendelse, når et aktieeller anpartsselskab  

 udskiller en del af selskabet til et selvstændigt datterselskab.
 Omdannelse kan ske ved overdragelse enten til et nystiftet aktieeller  

 anpartsselskab eller til et allerede eksisterende selskab, dog bl.a. under  

 forudsætning af, at dette selskab ikke forud for overdragelsen har drevet  

 erhvervsmæssig virksomhed.
De nye regler om omdannelse af personligt ejede virksomheder finder  

 anvendelse på omdannelser, der finder sted med udgangen af indkomståret 1982  

 eller senere.
Omdannelsen kan dog fortsat ske til handelsværdier på grundlag  

 af skattelovgivningens almindelige regler (afståelsesprincippet).
 Når ikke andet er anført, henviser paragrafferne i det følgende til lov om  

 skattefri virksomhedsomdannelse.
II.
Lovens anvendelsesområde samt betingelserne for skattefri omdannelse 2. Omdannelse efter lov om skattefri  

 virksomhedsomdannelse kan ske af personligt ejede virksomheder, herunder  

 virksomheder, der drives af et dødsbo, samt i et vist omfang af virksomheder,  

 der drives af flere i forening.
De nærmere regler om omdannelse af  

 virksomheder, der drives af dødsboer, er omtalt under afsnit VII nedenfor.
 Reglerne om skattefri virksomhedsomdannelse finder tillige anvendelse,  

 hvor et selskab udskiller en bestående virksomhed til et selvstændigt  

 datterselskab.
 3. Omdannelse efter loven forudsætter i følge § 2,  

 stk. 1, litra a, at den tidligere personlige ejer på tidspunktet for  

 omdannelsen er underkastet fuld skattepligt i henhold til kildeskattelovens §  

 1. Spørgsmålet om beskatning ved den hidtidige indehavers salg af aktier  

 eller anparter i selskabet, efter at denne ikke længere er skattepligtig her  

 i landet eller alene begrænset skattepligtig, løses fortsat efter  

 skattelovgivningens almindelige bestemmelser om skattepligtsophør.
 Er der tale om udskillelse af en del af et selskab til et selvstændigt  

 datterselskab, jfr. § 1, stk. 3, må betingelsen i § 2, stk. 1, litra a,  

 forstås som et krav om, at moderselskabet skal være fuldt skattepligtigt i  

 henhold til selskabsskattelovens § 1.
 4. Mindst 75 pct. af vederlaget for virksomheden skal  

 efter § 2, stk. 1, litra b, ydes i form af aktier eller anparter i selskabet.  

 De resterende 25 pct. af vederlaget kan i henhold til § 5, stk. 1, erlægges i  

 form af et stiftertilgodehavende i selskabet, jfr. nærmere herom under afsnit  

 VI.
 Overdrages den personligt ejede virksomhed til et allerede registreret  

 selskab, jfr. nærmere nedenfor under punkt 10., er det ikke nødvendigt at  

 forhøje aktie- eller indskudskapitalen, idet vederlaget for virksomheden ydes  

 ved, at den indre værdi af aktierne eller anparterne i det allerede stiftede  

 selskab stiger tilsvarende.
5. Vederlaget for virksomheden, der således udgøres af  

 aktie- eller indskudskapitalen med tillæg af et eventuelt  

 stiftertilgodehavende, fastsættes på grundlag af de herom gældende regler i  

 selskabslovgivningen, herunder årsregnskabsloven.
Det selskabsretligt  

 opgjorte vederlag for virksomheden får i forbindelse med skattefri  

 virksomhedsomdannelse alene betydning ved afgørelsen af, hvor stor en del af  

 vederlaget for virksomheden der kan ydes i form af et stiftertilgodehavende.
Den selskabsretlige opgørelse af vederlaget for virksomheden afviger fra  

 opgørelsen af den skattemæssige værdi af virksomhedens aktiver og passiver,  

 som ifølge § 4, stk. 2, skal svare til aktiernes eller anparternes  

 skattemæssige anskaffelsesværdi.
Dette spørgsmål, der er af betydning for en  

 eventuel beskatning ved den oprindelige ejers afståelse m.v. af aktierne  

 eller anparterne, behandles nedenfor under afsnit IV.
De selskabsretlige regler forudsætter, at værdiansættelsen højst finder  

 sted på grundlag af den værdi, den overdragne virksomhed kan sælges til i  

 almindelig handel og vandel.
I nogle situationer fastsættes  

 overdragelsesværdierne (anskaffelsesprisen) imidlertid lavere, f.eks. til de  

 hidtil bogførte værdier.
Disse værdiansættelser er ikke nødvendigvis lig med  

 de skattemæssige værdiansættelser.
 Særligt for så vidt angår henlæggelser til investeringsfonds, som efter de  

 ændrede regler kan overføres til selskabet, gælder imidlertid, at disse  

 investeringsfondshenlæggelser skal indgå som et passiv ved opgørelsen af  

 virksomhedens skattemæssige værdi, jfr. nedenfor under pkt. 18. Efter de  

 selskabsretlige regler kræves henlæggelserne ikke specificeret i  

 åbningsstatus.
Udskudt skat, som overtages af selskabet ved omdannelsen, indgår efter de  

 selskabsretlige regler enten i egenkapitalen - og skal i så fald  

 beløbsmæssigt oplyses i noterne til regnskabet - eller angives under den  

 særlige passivpost: Hensættelse til eventualskat.
Medtages udskudt skat som  

 en passivpost, betyder dette en reduktion af det selskabsretligt opgjorte  

 vederlag for virksomheden, jfr. § 2, stk. 1, litra c, og dermed en reduktion  

 af størrelsen af et eventuelt stiftertilgodehavende.
Derimod får udskudt skat  

 ingen betydning ved opgørelsen af aktiernes eller anparternes skattemæssige  

 værdi.
6. Pålydendet af de aktier eller anparter, der ydes  

 som vederlag for virksomheden, skal svare til den samlede aktie- eller  

 indskudskapital, jfr. § 2, stk. 1, litra c.
Når virksomhedsomdannelsen  

 gennemføres som en skattefri disposition, er der derfor ingen mulighed for  

 samtidig at få tilført yderligere kapital fra andre end den hidtidige ejer.  

 Det samme gælder, hvor virksomheden overdrages til et allerede stiftet aktie-  

 eller anpartsselskab.
 En efterfølgende forhøjelse kan derimod ske efter reglerne herom i  

 selskabslovgivningen.
 7. Ud over de angivne betingelser for omdannelse af  

 enkeltmandsejede virksomheder kræves visse særlige betingelser opfyldt, hvor  

 en virksomhed med flere ejere omdannes efter lovens bestemmelser, jfr. § 2,  

 stk. 2 og 3.
For at sikre et entydigt successionsgrundlag kræves det, at samtlige ejere  

 af virksomheden anvender reglerne i lov om skattefri virksomhedsomdannelse,  

 at de anvender samme regnskabsperiode samt at alle ejere ved opgørelsen af  

 den skattepligtige indkomst har anvendt samme driftsregnskab og status for  

 virksomheden, herunder at de har foretaget forholdsmæssigt lige store  

 skattemæssige afskrivninger og nedskrivninger.
Desuden er omdannelse af  

 virksomheder med flere ejere efter lovens regler betinget af, at samtlige  

 ejere vederlægges i forhold til deres andele i den personligt drevne  

 virksomhed.
 Endelig er det en betingelse, at samtlige ejere er omfattet af § 4 i lov  

 om beskatning af fortjeneste ved afståelse af aktier (hovedaktionærreglen).  

 Denne betingelse er fastsat for - ved en senere afståelse af aktier eller  

 anparter, som den oprindelige ejer har modtaget for virksomheden at sikre  

 beskatning af den fortjeneste, som i princippet realiseres ved omdannelsen.
Ligningsrådet kan i særlige tilfælde i henhold til § 2, stk. 3, tillade  

 omdannelse af virksomheder med flere ejere, uanset at ikke samtlige de i § 2,  

 stk. 2, nævnte betingelser er opfyldt.
En forudsætning herfor er dog, at det  

 fortsat er muligt at opgøre et entydigt successionsgrundlag.
I almindelighed  

 vil sådanne fravigelser kun kunne forventes indrømmet, når der foreligger  

 forholdsvis små afvigelser fra de krav, der stilles i § 2, stk. 2.
 8. I lighed med hidtidig praksis efter statens  

 ligningsdirektorats cirkulære af 12. oktober 1962  

 (Firmaomdannelsescirkulæret) kan reglerne om skattefri virksomhedsomdannelse  

 også finde anvendelse i de situationer, hvor et aktie- eller anpartsselskab  

 udskiller en del af selskabet til et selvstændigt datterselskab, således at  

 det oprindelige selskab som vederlag for den udskilte virksomhed modtager  

 aktier eller anparter og dermed bliver eneaktionær i det nystiftede selskab.
9. Både i situationer, hvor der er tale om et aktie-  

 eller anpartsselskabs udskillelse af en virksomhed til et datterselskab, og  

 hvor der er tale om omdannelse af en personlig drevet virksomhed, er  

 skattefri virksomhedsomdannelse betinget af, at overdragelse sker af en  

 bestående virksomhed.
Loven finder ikke anvendelse ved delvis omdannelse af  

 en virksomhed, hvor alene et eller flere aktiver søges overført til et aktie-  

 eller anpartsselskab.
Det må afgøres ud fra en konkret vurdering, om der  

 foreligger en række selvstændige virksomheder, eller om der foreligger en  

 enkelt virksomhed, i hvilken der indgår flere aktiviteter.
Den praksis  

 vedrørende dette spørgsmål, der er udviklet efter det tidligere gældende  

 firmaomdannelsescirkulære, er ikke tilsigtet ændret og kan derfor betragtes  

 som vejledende.
Vejledende er tillige gældende praksis ved afgørelsen af, om  

 fortjeneste eller tab ved afhændelse af et driftsmiddel skal indgå i den  

 særlige indkomst, jfr. lov om særlig indkomst, § 2, nr. 1.
Må det efter en konkret vurdering lægges til grund, at den skattepligtige  

 driver to eller flere selvstændige virksomheder, er det muligt at omdanne  

 hver af virksomhederne til et selvstændigt aktie- eller anpartsselskab.
Flere  

 virksomheder kan imidlertid også indskydes i eet selskab.
Loven åbner derimod  

 ikke mulighed for at foretage omdannelser af to virksomheder, således at det  

 ene selskab bliver moderselskab for det andet.
 Den virksomhed, der består i deltagelse i et interessentskab eller et  

 kommanditselskab, kan ikke indskydes i et aktie- eller anpartsselskab som en  

 selvstændig virksomhed, medmindre betingelserne i lovens § 2 er opfyldt.
 10. Skattefri omdannelse af personligt ejede  

 virksomheder kan ske til aktie- eller anpartsselskaber, som registreres her i  

 landet, jfr. § 1, stk. 1. Overdragelse kan derimod ikke ske til eksempelvis  

 brugsforeninger, indkøbs-, produktions- eller salgsforeninger eller skattefri  

 institutioner m.v.
I henhold til § 1, stk. 2, kan omdannelse tillige ske ved overdragelse til  

 et selskab, som allerede er stiftet på tidspunktet for omdannelsen.  

 Overdragelse til et eksisterende selskab er dog betinget af, at den  

 oprindelige ejer af den personligt drevne virksomhed besidder hele aktie-  

 eller anpartskapitalen, samt at selskabet ikke forud for omdannelsen har  

 drevet erhvervsmæssig virksomhed.
Det er således en forudsætning, at  

 selskabet fra stiftelsen indtil omdannelsen har været uden anden aktivitet  

 end forrentning af indskudskapitalen.
Virksomhedens overskud efter  

 omdannelsen vil således ikke kunne udlignes ved fremførsel efter  

 ligningslovens § 15 af underskud hidrørende fra det selskab, hvortil  

 virksomheden er overdraget.
III.
Omdannelsesdatoen 11. Datoen for den åbningsstatus, der udarbejdes i  

 forbindelse med omdannelsen, anses i skattemæssig henseende for  

 omdannelsesdatoen, jfr. § 3, stk. 1. Omdannelsesdatoen er den dag, som følger  

 efter statusdagen for det sidste årsregnskab i den personligt drevne  

 virksomhed.
Reglen er en følge af princippet om skattemæssig succession.
Selskabets første regnskabsperiode skal løbe fra omdannelsesdatoen og skal  

 udgøre 12 måneder.
Denne regel gælder også, hvor overdragelse sker til et  

 allerede stiftet selskab.
Hvis dette selskabs regnskabsår er forskelligt fra  

 den oprindelige ejers, er det derfor nødvendigt at omlægge selskabets  

 regnskabsår.
Ligningsrådet kan dog i særlige tilfælde fravige kravet om, at  

 selskabets første regnskabsår skal udgøre en periode af 12 måneder.
I overensstemmelse med hidtil gældende praksis kan omdannelsen i  

 skattemæssig henseende tillægges virkning fra et tidspunkt, der ligger forud  

 for overdragelsen af virksomheden.
I følge § 2, stk. 1, litra d, skal  

 overdragelsen dog havde fundet sted senest 6 måneder efter omdannelsesdatoen.
 Er indkomståret f.eks. sammenfaldende med kalenderåret, er  

 omdannelsesdatoen den 1. januar og omdannelsen - dvs. stiftelsen eller  

 overdragelsen - skal ske inden den 1. juli i det kalenderår, som bliver  

 selskabets første regnskabsår.
IV.
Retsvirkningerne af virksomhedsomdannelsen for den oprindelige ejer 12. Omdannelse af en virksomhed efter lov om skattefri  

 virksomhedsomdannelse medfører ingen beskatning hos den oprindelige ejer af  

 virksomheden, jfr. § 4, stk. 1. Således indgår hverken fortjeneste eller tab,  

 der i princippet konstateres ved omdannelsen, i den oprindelige ejers  

 almindelige eller særlige indkomst.
Beskatning af eventuel fortjeneste eller tab, der efter  

 skattelovgivningens almindelige regler skulle have fundet sted ved  

 overdragelsen, sker derimod ved en efterfølgende afståelse af aktierne eller  

 anparterne i selskabet.
Omfanget af beskatningen ved en senere afståelse af  

 aktier eller anparter afhænger af disses skattemæssige anskaffelsessum, som i  

 henhold til § 4, stk. 2, svarer til den skattemæssige værdi af virksomhedens  

 aktiver og passiver på omdannelsesdatoen.
 Den skattemæssige værdi af virksomhedens aktiver og passiver på  

 omdannelsesdatoen opgøres i følge § 4, stk. 3, til det kontante beløb, som  

 ville være opnået ved sædvanligt salg af virksomheden til en uafhængig part  

 (handelsværdien) med fradrag af den skattepligtige fortjeneste, der ville  

 være konstateret ved et sådant salg.
 Det sikres herved, at den fortjeneste, som ikke beskattes ved omdannelsen,  

 i princippet er skattepligtig ved en senere afhændelse af aktierne eller  

 anparterne.
Aktiernes eller anparternes anskaffelsessum bestemmes således ud fra  

 virksomhedens skattemæssige værdi opgjort som nævnt ovenfor.
Opgørelsen af  

 anskaffelsessummen har alene betydning ved en eventuel efterfølgende  

 beskatning i forbindelse med afståelse af aktierne eller anparterne.
Derimod  

 fastsættes vederlaget - herunder forholdet mellem den del af vederlaget, som  

 skal ydes i form af aktier eller anparter, og den del, som kan ydes i form af  

 et stiftertilgodehavende - på grundlag af de selskabsretlige regler, jfr. §  

 2, stk. 1, litra b, og § 5, stk. 1, samt pkt. 5 ovenfor.
 13. For at sidestille den, som modtager hele  

 vederlaget for virksomheden i form af aktier eller anparter, med den, som  

 modtager en del i form af et stiftertilgodehavende, bestemmes i § 4, stk. 2,  

 sidste pkt., at pålydendet af et modtaget stiftertilgodehavende skal fragå i  

 den skattemæssige værdi af virksomhedens aktiver og passiver - og dermed i  

 aktiernes eller anparternes skattemæssige anskaffelsesværdi.
 14. I de tilfælde, hvor virksomheden overdrages til et  

 allerede eksisterende selskab, skal til aktiernes eller anparternes  

 anskaffelsessum - udover den skattemæssige værdi af virksomhedens aktiver og  

 passiver med fradrag af et eventuelt stiftertilgodehavende - medregnes den  

 oprindelige anskaffelsessum for aktierne eller anparterne i det allerede  

 stiftede selskab, jfr. § 4, stk. 4. Disse aktier anses i skattemæssig  

 henseende først for erhvervet på det tidspunkt, hvor virksomhedsoverdragelsen  

 finder sted.
15. Nedenfor er angivet, hvorledes den skattemæssige  

 værdi af en række aktiver skal opgøres.
Der er tale om værdier før fradraget  

 for passiverne.
16. Såfremt handelsværdien på omdannelsesdatoen er  

 lavere end den skattemæssigt bogførte værdi - f.eks. fordi der ikke er  

 foretaget af- og nedskrivninger svarende til den faktiske værdiforringelse -  

 skal der ikke ske tillæg til handelsværdien for dette forventede tab.
I disse  

 tilfælde kan der således ikke opnås en højere anskaffelsessum for aktierne  

 eller anparterne end svarende til handelsværdien af virksomhedens aktiver og  

 passiver.
Opgørelsen af den skattemæssige værdi af virksomheden sker isoleret for  

 hvert aktiv, der behandles særskilt i den skattemæssige opgørelse.
Et  

 forventet tab i forbindelse med overdragelse af et aktiv kan således ikke  

 modregnes i en forventet fortjeneste ved overdragelse af et andet aktiv.
 17. Den skattemæssige værdi af virksomhedens passiver  

 opgøres på tilsvarende vis efter et kontantprincip.
For passiver, der overføres til selskabet ved omdannelsen, vil pålydendet  

 normalt svare til kontantværdien.
Dette gælder således, hvor der er tale om  

 kassekreditter eller gæld vedrørende anskaffelser af driftsmidler og  

 varelager.
Det samme er tilfældet, hvis der er tale om skyldige  

 lønomkostninger og anden gæld vedrørende virksomhedens drift.
 Prioritetsgæld vil derimod normalt skulle kursansættes.
18. Som omtalt nedenfor under pkt. 22 kan ubenyttede  

 henlæggelser til investeringsfonds, som er foretaget af den oprindelige ejer,  

 helt eller delvis overføres til aktie- eller anpartsselskabet, jfr. § 7. Ved  

 fastsættelsen af den skattemæssige værdi af virksomhedens aktiver og passiver  

 - og dermed aktiernes eller anparternes skattemæssige anskaffelsessum, jfr. §  

 4 - skal det fulde beløb, der er henlagt til investeringsfonds, og som  

 overføres til selskabet, indgå som et passiv.
Indskud efter  

 investeringsfondsloven § 5 i et pengeinstitut på konto for investeringsfonds,  

 der knytter sig til det overførte beløb, skal derimod indgå som et aktiv ved  

 fastsættelsen af virksomhedens skattemæssige værdi.
 19. Til belysning af, hvorledes princippet efter  

 lovens § 4 fungerer, vises i eksemplet nedenfor i grove træk de opgørelser,  

 der skal foretages i forbindelse med en virksomhedsdannelse.
 Tabellens første og anden kolonne angiver henholdsvis værdier opgjort  

 efter principperne i årsregnskabsloven og de skattemæssigt bogførte værdier  

 af aktiver og passiver i følge den personligt drevne virksomheds sidste  

 balance.
side 30 I tabellens tredie og fjerde kolonne er de tilsvarende værdier i  

 selskabets åbningsbalance angivet.
 Tabellens femte kolonne angiver den skattemæssige værdi af virksomhedens  

 aktiver og passiver, som i henhold til lovens § 4, stk. 2, er bestemmende for  

 de i forbindelse med omdannelsen udstedte aktiers eller anparters  

 anskaffelsessum.
 Det fremgår, at de skattemæssigt bogførte værdier (anden kolonne) som  

 udgangspunkt svarer til den skattemæssige værdi af virksomhedens aktiver og  

 passiver (femte kolonne).
Værdien ifølge årsregnskabet af de samlede fordringer på varedebitorer er  

 reduceret med 100, idet der er foretaget nedskrivning til imødegåelse af  

 forventede tab.
Skattemæssigt kan fordringen imidlertid først nedskrives, når  

 tabet er konstateret eller dog sandsynliggjort.
Handelsværdien er lavere end  

 den skattemæssigt bogførte værdi.
Der skal ikke ske tillæg med det forventede  

 tab - jfr. pkt. 16 - og varedebitorerne indgår derfor ved beregning af  

 aktiernes eller anparternes skattemæssige værdi med værdien ifølge  

 årsregnskabet (1.068).
 Forudbetalte omkostninger er ikke skattemæssigt bogført, idet det  

 bagvedliggende krav ikke er forfaldent til betaling.
Varelageret indgår ved beregningen af den skattemæssige værdi af  

 selskabets aktiver med den skattemæssigt bogførte værdi, idet denne er lavere  

 end værdien i følge balancen.
Tilsvarende indgår driftsmidler med den  

 skattemæssigt bogførte værdi, da denne er lavere end værdien ifølge balancen.
 Automobiler indgår ved opgørelsen af den skattemæssige værdi af selskabets  

 aktiver med værdien ifølge årsregnskabet, idet denne er lavere end den  

 skattemæssigt bogførte værdi.
Fast ejendom indgår ved opgørelsen af den skattemæssige værdi af  

 selskabets aktiver med værdien ifølge årsregnskabet med fradrag af 80, som  

 forudsættes at være skattepligtige genvundne afskrivninger på bygning og  

 installationer.
Der forudsættes ikke at foreligge nogen fortjeneste på  

 ejendommen, som skal beskattes ved omdannelse af virksomheden inden 7 år  

 efter ejendommens erhvervelse.
 Passiverne indgår ved opgørelsen af aktiernes eller anparternes  

 anskaffelsessum med pålydende, idet prioritetsgælden dog kursansættes.
Overførte investeringsfondshenlæggelser (25 henlagt i 1977 og 200 henlagt  

 i 1982) indgår med det fulde henlæggelsesbeløb som passiv.
De hertil svarende  

 indskud på konto for investeringsfonds - 16 - indgår som et aktiv.
Pr. 1/1  

 1983 var der endnu ikke sket indskud på kontoen i pengeinstituttet i  

 anledning af henlæggelsen i 1982, jfr. investeringsfondslovens § 5.
Værdien af de til selskabet overdragne aktiver og passiver, der er  

 afgørende for størrelsen af et eventuelt stiftertilgodehavende, opgøres efter  

 de selskabsretlige regler.
Den samlede nettoværdi udgør i eksemplet 1.396.  

 Mindst 75 pct. af det herved opgjorte vederlag for virksomheden skal ydes i  

 form af aktier eller anparter.
Dvs. at aktiekapitalen eller anpartskapitalen  

 som minimum skal udgøre 1.047, medens den restende del af vederlaget - 349  

 kan ydes i form af et stiftertilgodehavende, jfr. § 2, stk. 1, litra b, og §  

 5, stk. 1.
Den skattemæssige anskaffelsessum for aktierne eller anparterne opgjort  

 efter lovens § 4 udgør i eksemplet 1.028. Den del af det samlede vederlag for  

 virksomheden, som er ydet i form af et stiftertilgodehavende, skal i henhold  

 til § 4, stk. 2, sidste pkt., fragå i anskaffelsessummen for aktierne eller  

 anparterne.
Følgelig bliver anskaffelsessummen for aktierne eller anparterne  

 (1.028 349) = 679.
 20. I forbindelse med indgivelse af selvangivelse for  

 det indkomstår, hvor omdannelsen har fundet sted, skal den oprindelige ejer  

 af den personligt drevne virksomhed i henhold til lovens § 4, stk. 5,  

 indsende en meddelelse om omdannelsen bilagt genpart af åbningsstatus samt en  

 opgørelse over anskaffelsessummen for aktierne eller anparterne opgjort efter  

 reglerne i lovens § 4, stk. 2-4, som beskrevet ovenfor i pkt. 12 til 19.
Ligningsmyndigheden efterprøver, om betingelserne for lovens anvendelse er  

 opfyldt.
Tilsvarende efterprøves opgørelsen af aktiernes eller anparternes  

 anskaffelsessum.
Ligningsmyndighedens ansættelser - herunder skønsmæssige  

 ansættelser - som i følge § 4, stk. 2, skal foretages pr. omdannelsesdatoen,  

 bør finde sted snarest muligt efter omdannelsen.
 Hvis de i § 4, stk. 5, nævnte bilag m.v. ikke fremkommer fra den  

 oprindelige ejer af virksomheden, bør ligningsmyndigheden af egen drift søge  

 fremskaffet de oplysninger m.v., der er fornødne for, at en afgørelse kan  

 træffes.
 Vilkårene for en virksomhedsomdannelse kan ændres eller suppleres på et  

 eller flere punkter, såfremt den påtænkte ændring ligeledes lader sig  

 gennemføre med civilretlig bindende virkning. Ændringer kan tillades efter de  

 sædvanlige for omgørelse gældende regler, dvs. inden for den i  

 skattestyrelseslovens § 29 nævnte frist.
V.
Retsvirkningerne af omdannelsen for selskabet 21. Lovens § 6 fastlægger retsvirkningerne for aktie-  

 eller anpartsselskabet ved skattefri virksomhedsomdannelse. § 6 indeholder  

 således bestemmelsen om, at selskabet i skattemæssig henseende succederer i  

 den hidtidige ejers stilling.
Bestemmelsen er udformet på linie med  

 princippet i fusionslovens § 8.
Ifølge § 6, stk. 1, skal formuegoder, som aktie- eller anpartsselskabet  

 overtager fra den personligt ejede virksomhed i forbindelse med omdannelsen,  

 ved opgørelsen af selskabets skattepligtige indkomst behandles, som var de  

 erhvervet af selskabet på de tidspunkter, hvor de er erhvervet af den  

 oprindelige ejer, og for de anskaffelsessummer, hvortil goderne er erhvervet  

 af denne.
Eventuelle skattemæssige afskrivninger og nedskrivninger, som den  

 oprindelige ejer af den personligt drevne virksomhed har foretaget før  

 omdannelsen, anses for foretaget af selskabet i de pågældende indkomstår.  

 Eventuelle pristalsreguleringer af anskaffelsessummer og af de foretagne  

 afskrivninger henføres ligeledes til selskabet.
Hvis blandede driftsmidler erhvervet før den 17. maj 1983 (jfr. § 7 i lov  

 nr. 201 af 25. maj 1983) overdrages til et aktie- eller anpartsselskab, skal  

 overdragelsen af den privat benyttede del anses for en sædvanlig afståelse,  

 som ikke omfattes af lovens regler, idet der ikke er tale om overdragelse af  

 en del af virksomheden.
Selskabet kan i disse tilfælde afskrive på grundlag  

 af saldoværdien af den erhvervsmæssigt benyttede del af aktivet med tillæg af  

 værdien af den overdragne tidligere privatbenyttede del.
 Hvis værdien af et aktiv ifølge årsregnskabet er lavere end den  

 skattemæssigt bogførte værdi jfr. ovenfor under pkt. 16 - kan selskabet  

 foretage skattemæssige afskrivninger på grundlag af den tidligere - højere -  

 bogførte værdi.
 I følge § 6, stk. 2, skal selskabet beskattes ved afståelse af  

 formuegoder, som den oprindelige ejer har erhvervet i spekulationshensigt  

 eller som et led i næring efter de regler, der gælder, når erhvervelsen er  

 sket på den nævnte måde.
 Hvis den oprindelige ejer af den personligt drevne virksomhed ved  

 opgørelsen af den skattepligtige indkomst har medregnet ikke realiseret  

 fortjeneste eller tab på værdipapirer eller fremmed valuta, eller foretaget  

 periodicering af samtlige renteindtægter og renteudgifter, skal der forholdes  

 på tilsvarende måde ved opgørelsen af selskabets skattepligtige indkomst,  

 jfr. § 6, stk. 3.
 Fortjeneste eller tab ved afhændelse eller indfrielse af offentlige  

 obligationer, private pantebreve eller fordringer, som ved omdannelsen er  

 overtaget fra den oprindelige ejer, behandles i følge § 6, stk. 4, efter  

 samme regler, som ville være bragt i anvendelse, såfremt gevinsten eller  

 tabet var realiseret hos den tidligere ejer.
 Hvis aktie- eller anpartsselskabet som et normalt led i den almindelige  

 virksomhed anbringer midler i offentlige obligationer eller private  

 pantebreve og fordringer, og således omfattes af ligningslovens § 4,  

 beskattes også indfrielsesgevinster eller tab på værdipapirer, der er  

 overtaget fra den personligt ejede virksomhed, jfr. ligningslovens § 4.
22. Successionsprincippet gælder også for så vidt  

 angår ikke benyttede henlæggelser til investeringsfonds, jfr. § 7. Ubenyttede  

 henlæggelser samt de hertil knyttede indskud i pengeinstitutter på konti for  

 investeringsfonds, som er foretaget af den oprindelige ejer, kan overføres  

 helt eller delvis til aktie- eller anpartsselskabet.
Såfremt kun en del af  

 henlæggelserne overføres til selskabet, anses de først foretagne henlæggelser  

 for overført til selskabet.
Sker der ingen eller kun delvis overførsel af  

 henlæggelser til investeringsfonds, skal den oprindelige ejer fortsat drive  

 erhvervsmæssig virksomhed for at kunne opretholde henlæggelserne, jfr.  

 investeringsfondslovens §§ 2 og 10. I modsat fald sker der efterbeskatning af  

 henlæggelsen.
 De overførte henlæggelser betragtes som foretaget af selskabet i de  

 respektive henlæggelsesår, jfr. § 7, stk. 2. Dette gælder også, hvor der i  

 henhold til investeringsfondslovens § 10, stk. 1 og 2, på grund af selskabets  

 konkurs eller virksomhedens ophør eller afhændelse m.v. - skal ske  

 efterbeskatning hos selskabet af ikke anvendte midler, der er henlagt i  

 indkomstår, der ligger forud for selskabets stiftelse.
23. Lovens § 8 hindrer overførsel af et ikke udnyttet  

 underskud oparbejdet i den personligt ejede virksomhed i tiden før  

 omdannelsen til aktie- eller anpartsselskabet.
Herved modvirkes en  

 sammenblanding af underskud hidrørende fra den omdannede virksomhed med den  

 oprindelige ejers øvrige økonomi.
 Bestemmelsen, som svarer til reglen i fusionslovens § 8, stk. 6, berører  

 ikke den tidligere ejers ret til at fradrage underskud, der foreligger på  

 statusdagen for sidste årsregnskab, i den personlige indkomst - herunder  

 fremføre det ikke udnyttede underskud til senere indkomstår.
VI.
Stiftertilgodehavender 24. Som tidligere omtalt bestemmes størrelsen af  

 vederlaget for virksomheden på grundlag af selskabsretlige regler.
Størrelsen  

 af dette vederlag har i forbindelse med skattefri virksomhedsomdannelse alene  

 betydning ved fastsættelsen af forholdet mellem værdien af selskabets aktie-  

 eller anpartskapital og et eventuelt stiftertilgodehavende.
Minimum 75 pct.  

 af det selskabsretligt opgjorte vederlag for virksomheden skal ydes i form af  

 aktier eller anparter eller ved, at værdien af aktier eller anparter i et  

 allerede registreret selskab stiger som følge af virksomhedsoverdragelsen -  

 medens de resterende 25 pct. af vederlaget kan ydes i form af et  

 stiftertilgodehavende, jfr. § 5, stk. 1.
Stiftertilgodehavendets pålydende skal svare til den del af vederlaget,  

 som ikke ydes i form af aktier.
Ved fastsættelsen af vederlaget for  

 virksomheden skal stiftertilgodehavendet således optages til pari, uanset de  

 vilkår der i øvrigt er fastsat for tilgodehavendet.
Bestemmelsen i § 5, stk.  

 1, hindrer derimod ikke kursansættelse af stiftertilgodehavendet ved  

 fastsættelse af den oprindelige ejers skattepligtige formue eller ved  

 opgørelsen af selskabets indre værdi, jfr. ligningslovens § 21 A, stk. 2.
Ved omdannelse efter skattelovgivningens almindelige regler  

 (afståelsesprincippet) berøres adgangen til at opnå stiftertilgodehavender  

 ikke.
I disse omdannelsessituationer forhindrer § 5, stk. 1, ikke, at  

 stiftertilgodehavendets pålydende overstiger 25 pct. af de værdier, der  

 overføres til selskabet, ligesom kursregulering i disse tilfælde heller ikke  

 udelukkes af bestemmelsen.
25. Hvis stiftertilgodehavendet er udstedt med en  

 klausul om indeksregulering, indebærer dette i henhold til § 5, stk. 2, at  

 udbetalinger til den oprindelige ejer eller dennes ægtefælle, der skyldes  

 sådanne opreguleringer, skal medregnes hos modtageren som skattepligtig  

 almindelig indkomst.
Denne bestemmelse svarer til, hvad der normalt var  

 gældende efter praksis før lovens ikrafttræden, idet indekstillæg til  

 fordringer udstedt til en hovedaktionær i forbindelse med en  

 virksomhedsomdannelse er anset for udlodning af udbytte, jfr. ligningslovens  

 § 16 A.
Udbetalingen anses for en udlodning fra selskabet.
Udbetalinger til  

 andre end de i § 5, stk. 2, nævnte skattepligtige, vil ikke medføre  

 beskatning, medmindre dette følger af skattelovgivningen i øvrigt,  

 eksempelvis kildeskattelovens § 5, stk. 2.
VII.
Dødsboer 26. Skattefri omdannelse af en personligt ejet  

 virksomhed til et aktie- og anpartsselskab efter lovens regler kan også finde  

 sted, hvor virksomheden drives af et dødsbo.
Lov om beskatning af fortjeneste  

 ved afståelse af aktier m.v. som ændret ved lov nr. 265 af 8. juni 1983 har i  

 § 10 særlige regler om succession i aktierne eller anparterne, jfr. nedenfor  

 pkt. 29.
Virksomheden indskydes i selskabet af dødsboet.
Efter omdannelsen er det  

 ikke længere virksomhedens enkelte aktiver, der indgår i boet, men aktier  

 eller anparter m.v. i selskabet.
Loven stiller intet krav om, hvem der  

 optræder som stifter af det aktie- eller anpartsselskab, som virksomheden  

 overdrages til.
Dødsboer kan hverken i henhold til aktie- eller  

 anpartsselskabslovene optræde som stiftere.
For så vidt angår stiftelse af  

 aktieselskaber har dette imidlertid mindre betydning, idet  

 aktieselskabslovens § 3 intet krav stiller om, at stifterne tillige tegner  

 aktiekapitalen helt eller delvis.
Anpartsselskabslovens § 3 kræver derimod,  

 at stifterne også tegner anpartskapitalen.
Omdannelse af en virksomhed, der  

 drives af et dødsbo, til et anpartsselskab kan derfor kun ske ved  

 overdragelse til et af de i § 1, stk. 2, omtalte allerede stiftede selskaber,  

 som forinden er overtaget af dødsboet.
27. På opgørelsen efter § 14, stk. 3, i  

 kildeskatteloven er det virksomhedens enkelte aktiver, der medtages, idet  

 omdannelsen først finder sted i dødsboet.
Man medtager ikke aktierne eller  

 anparterne.
28. Lovens § 3, stk. 1, hvorefter omdannelsesdatoen er  

 den dag, der følger efter statusdagen for sidste årsregnskab i den personligt  

 ejede virksomhed, gælder tilsvarende, hvor virksomheden drives af et dødsbo.  

 Dette medfører, at dagen efter dødsfaldet kan benyttes som omdannelsesdato,  

 idet mellemperioden er afdødes sidste indkomstår.
Havde afdøde  

 kalenderårsregnskab, kan omdannelsesdatoen tillige være den 1. januar i året  

 efter dødsåret, hvis dødsboet endnu eksisterer, idet perioden fra dødsfaldet  

 indtil 31. december er boets første indkomstår.
Endelig kan dødsboet anvende  

 dagen efter skæringsdagen i den endelige boopgørelse som omdannelsesdato.  

 Dagen efter skæringsdagen for et ae conto udlæg kan ikke anvendes.
 Selskabets første regnskabsår skal udgøre 12 måneder, jfr. § 3, stk. 2.  

 For selskaber, hvor dagen efter dødsdagen eller skæringsdagen i den endelige  

 boopgørelse er anvendt som omdannelsesdato, er der mulighed for at søge om  

 ligningsrådets tilladelse efter § 3, stk. 3, til at lade selskabets første  

 regnskabsperiode løbe indtil 31. december.
Lovens regel i § 2, stk. 1, litra d, hvorefter omdannelse kan ske med  

 tilbagevirkende kraft i indtil 6 måneder efter omdannelsesdatoen, gælder også  

 for dødsboer.
Dog kan omdannelse aldrig ske i dødsboet fra et tidspunkt, der  

 ligger før dagen efter dødsfaldet.
29. Selvom aktier eller anparter fra en skattefri  

 virksomhedsomdannelse udlægges fra dødsboet indenfor tre år fra erhvervelsen,  

 kan en udlægsmodtager succedere.
Der henvises til § 10, stk. 4, i lov om  

 beskatning af fortjeneste ved afståelse af aktier som ændret ved lov nr. 265  

 af 8. juni 1983. Det er en forudsætning, at de almindelige betingelser for  

 succession er opfyldt.
Retsstillingen er her forskellig fra, hvad der gælder ved  

 hovedaktionæraktier i øvrigt.
Hvis disse udlægges inden 3 år efter  

 erhvervelsen, behandles de som almindelige aktier uden adgang til succession.
 Såfremt aktierne eller anparterne udlægges med succession, skal disse  

 herefter anses for erhvervet til de værdier, der svarer til den skattemæssige  

 værdi af virksomhedens aktiver og passiver på omdannelsesdatoen, jfr. lov om  

 skattefri virksomhedsomdannelse, § 4.
Den skattemæssige værdi af virksomhedens aktiver og passiver opgjort efter  

 lovens regler kan ikke uden videre sættes lig med den skattemæssige værdi i  

 opgørelsen efter kildeskattelovens § 14, stk. 3, over aktiver og passiver ved  

 dødsfaldet.
Forskellen viser sig bl.a. ved stiftertilgodehavendet, der i  

 henhold til § 4, stk. 2, skal fradrages i den skattemæssige værdi af  

 virksomhedens aktiver og passiver.
 Passivpost beregnes med op til 30 pct.
30. For så vidt angår aktier eller anparter, der på  

 udlægstidspunktet har været i afdødes og boets samlede besiddelsestid i  

 mindst 3 år, gælder samme regler om succession og anskaffelsessum.
Passivpost  

 beregnes med op til 25 pct.
31. Som anført nedenfor under pkt. 37 kan  

 skattelovgivningens almindelige regler om overdragelse af virksomheder til  

 trediemand fortsat benyttes.
Dette gælder også, hvor omdannelsen foretages af  

 et dødsbo.
 Såfremt boet vælger at omdanne efter de almindelige regler, vil  

 fortjeneste eller tab opgjort på grundlag af værdien ved omdannelsen indgå i  

 boets skattepligtige indkomst, svarende til at fortjeneste eller tab ville  

 have været skattepligtig hos den oprindelige ejer, såfremt denne havde valgt  

 at omdanne efter de almindelige regler.
 Ved udlæg af aktier eller anparter anvendes de fortsat gældende regler i  

 aktieavancebeskatningslovens § 10, stk. 2, hvorefter den, der som ægtefælle,  

 arving eller legatar har fået udlagt aktier eller anparter fra et dødsbo,  

 anses for at have erhvervet disse til de værdier, de er opført med i den  

 endelige boopgørelse, når udlægget finder sted inden 3 år efter afdødes eller  

 boets omdannelse af virksomheden.
 Er der forløbet mere end 3 år efter omdannelsen, succederer udlægsmodtager  

 i boets skattemæssige stilling, hvis boet ikke kræver sig beskattet af  

 fortjenesten.
32. Virksomheder, der drives af skattefri dødsboer,  

 kan omdannes efter lov om skattefri virksomhedsomdannelse.
Det bemærkes dog,  

 at udlægsmodtagere i disse tilfælde aldrig kan succedere i de overdragne  

 aktier eller anparter.
33. I henhold til lovens § 7 kan ubenyttede  

 henlæggelser til investeringsfonds og de dertil knyttede indskud i  

 pengeinstitutter helt eller delvis overføres til aktie- eller  

 anpartsselskabet.
I henhold til investeringsfondslovens § 10, stk. 1, skal  

 der ske efterbeskatning af ikke anvendte henlæggelser til investeringsfonds  

 ved kontohaverens død.
I tilfælde, hvor dagen efter dødsdagen bruges som  

 omdannelsesdato, kan boet dog beslutte, at henlæggelserne overføres til  

 aktie- eller anpartsselskabet uden efterbeskatning.
Hvis omdannelsen sker fra  

 en senere dato, kan henlæggelserne ikke overføres.
I stedet medfører  

 dødsfaldet, at der sker efterbeskatning.
En ægtefælle eller enearving kan dog  

 efter § 10, stk. 4, overtage henlæggelsen under visse nærmere betingelser.
34. Et dødsbo succederer i bygningsafskrivninger.
Ved  

 ikke pristalsregulerede bygningsafskrivninger på bygninger, der er anskaffet  

 før 1. januar 1982, har successionsreglerne for dødsboer en særlig  

 udformning.
Afskrivningsgrundlaget er de nedskrevne værdier ved dødsfaldet,  

 og man er på ny berettiget til de såkaldte høje bygningsafskrivninger i 10  

 år.
Selvom virksomhedsomdannelsen sker med dagen efter dødsfaldet som  

 omdannelsesdato, er det dødsboets afskrivninger, som aktie- eller  

 anpartsselskabet indtræder i, således at afskrivningsgrundlaget i denne  

 situation er de nedskrevne værdier ved dødsfaldet, og de høje  

 begyndelsesafskrivninger kan anvendes i selskabets første 10 indkomstår.
35. På boopgørelsen medtages aktierne eller  

 anparterne, med mindre de er solgt af boet til en uvedkommende tredjemand.
De  

 medtages principielt til handelsværdien.
Ved unoterede aktier anvender man i almindelighed formueskattekursen, når  

 værdien i handel og vandel skal fastsættes, jfr. pkt. 17 i  

 skattedepartementets cirkulære nr. 185 af 17. november 1982 om  

 værdiansættelsen af aktiver og passiver i dødsboer og ved  

 gaveafgiftsberegningen.
Dette gælder imidlertid ikke ved  

 virksomhedsomdannelse i dødsboet.
Efter ligningsrådets anvisninger kan  

 formueskattekursen for nystiftede selskaber sættes til 100. Denne kurs kan  

 ikke antages at være udtryk for værdien i handel og vandel, og må derfor ikke  

 bruges ved værdiansættelsen i boopgørelsen, idet man ikke kan ændre  

 værdiansættelsesgrundlaget ved at foretage en virksomhedsomdannelse.
 Der vil i stedet være en formodning for, at aktiernes eller anparternes  

 værdi svarer til værdien i handel og vandel af selskabets enkelte aktiver og  

 passiver.
Hvis omdannelsen sker ved overdragelse til et allerede stiftet selskab,  

 jfr. § 1, stk. 2, køber boet aktierne eller anparterne i dette.
Aktie- eller  

 indskudskapitalen m.v. fra stiftelsen, som ikke er indskudt af boet,  

 medregnes som aktiv ved værdiansættelsen af aktierne eller anparterne.  

 Værdien kan sættes til den pris, som boet har måttet betale for at erhverve  

 disse.
Denne pris fradrages samtidig som et passiv i boopgørelsen.
Indgår der henlæggelser til investeringsfonds ved omdannelsen, kan  

 henlæggelserne ved opgørelsen af aktiernes eller anparternes værdi medtages  

 med et fradrag beregnet som 25 pct. af den samlede henlæggelse.
Fradraget  

 svarer til den skønsmæssige belastning som følge af en eventuel  

 efterbeskatning, jfr. pkt. 47 i.f. i skattedepartementets cirkulære nr. 185  

 af 17. november 1982 om værdiansættelse af aktiver og passiver i dødsboer og  

 ved gaveafgiftsberegning.
Ved opgørelsen af værdien i handel og vandel på grundlag af aktiverne  

 tages ikke hensyn til passivposter, der kunne beregnes på de enkelte aktiver,  

 hvis virksomheden blev udlagt uden omdannelse.
Skal der beregnes  

 passivposter, skal de beregnes af aktiernes eller anparternes værdi opgjort  

 efter foranstående og i øvrigt efter kildeskattelovens almindelige regler.
VIII.
Andre bestemmelser, ikrafttræden 36. I henhold til lovens § 4, stk. 6, finder  

 skattelovgivningens almindelige regler om selvangivelse, skatteansættelse,  

 klageadgang og revision m.m. også anvendelse for ligningsmyndighedens  

 ansættelser og afgørelser efter loven om skattefri virksomhedsomdannelse.
 37. Loven om skattefri virksomhedsomdannelse trådte i  

 kraft den 1. juli 1983, jfr. § 9. Loven kan finde anvendelse på omdannelser,  

 der har fundet sted med udgangen af indkomståret 1982 eller senere.
 Skattelovgivningens almindelige regler kan fortsat benyttes, således at  

 fortjeneste eller tab opgjort på grundlag af handelsværdier ved omdannelsen  

 indgår i den oprindelige ejers skattepligtige indkomst, samtidig med at  

 aktiverne og passiverne anses for overtaget af aktie- eller anpartsselskabet  

 for det tilsvarende beløb.
 Der er ikke adgang til for visse aktivers vedkommende at anvende reglerne  

 om skattefri virksomhedsomdannelse og for andre aktiver anvende de  

 almindelige regler (afståelsesprincippet).
 Statens ligningsdirektorats cirkulære af 12. oktober 1962  

 (Firmaomdannelsescirkulæret) er ophævet ved statsskattedirektoratets  

 cirkulære nr. 43 af 8. december 1983 med virkning fra og med 1. juli 1983.
