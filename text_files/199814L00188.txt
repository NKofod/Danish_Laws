Betænkning afgivet af Retsudvalget den 17. december  

 1998 Betænkning over Forslag til lov om  

 ændring af dyreværnsloven (Oprettelse af et råd vedrørende hold af  

 særlige dyr m.v.) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
Et af udvalgets spørgsmål til  

 justitsministeren og dennes svar herpå er optrykt som bilag til  

 betænkningen.
 Endvidere har udvalget modtaget skriftlige og/eller  

 mundtlige henvendelser fra:
Aktive Herpetologers Sammenslutning og Landsorganisationen Danske Fugleforeninger Der er af justitsministeren stillet ændringsforslag,  

 hvorom henvises til de ledsagende bemærkninger.
 Herefter indstiller udvalget lovforslaget til vedtagelse med  

 det af justitsministeren stillede ændringsforslag.
For så vidt angår den fremtidige  

 administration af loven, har udvalget lagt vægt på  

 justitsministerens svar på et spørgsmål om, hvem der skal  

 være medlem af det uafhængige råd.
Det fremgår heraf,  

 at ministeren vil tilstræbe at sikre den bredest mulige faglige  

 ekspertise og kendskab til hold af de dyrearter, der vil være omfattet  

 af rådets kompetence.
 Udvalget har her særligt noteret sig, at det  

 på den baggrund ikke vil være udelukket at udpege en person fra  

 en zoologisk have som medlem af rådet.
Ændringsforslag Af justitsministeren, tiltrådt af udvalget:
Til ' 2 1) Paragraffen affattes således:
+' Loven træder i kraft den 1. marts 1999.* Bemærkninger Til nr. 1 Det foreslås, at lovens ikrafttræden udskydes  

 fra den 1. januar 1999 til den 1. marts 1999.
Lissa Mathiasen (S) fmd.  

Per Kaalund (S)    Dorte Bennedsen (S)  

  Frederik Nørgaard (S)  

 Jan Petersen (S)    Anne Baastrup (SF) nfmd.  

Sonja Albrink (CD)    Elisabeth Arnold (RV)  

 Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  

  Karen Rønde (V)  

 Tom Behnke (FP)    Bendt Bendtsen (KF)  

  Pernille Sams (KF)    Peter Skaarup (DF)  

 Jann Sjursen (KRF) Bilag Et af udvalgets spørgsmål til  

 justitsministeren og dennes svar herpå Spørgsmål:
Vil ministeren præcisere bestemmelsen om, at  

 ministeren kan fastsætte regler om betaling for omkostninger i  

 forbindelse med tilladelser m.v., herunder om der er tale om et gebyr, og i  

 givet fald hvad definitionen på et gebyr er? Svar:
 I lovforslagets pkt. 7 foreslås det, at der i  

 kapitel 8 indsættes en ny bestemmelse, § 31 a, som bemyndiger  

 justitsministeren til at fastsætte regler om betaling for  

 omkostninger i forbindelse med tilladelser, godkendelser, autorisationer  

 eller dispensationer m.v., der meddeles i medfør af loven eller  

 regler, der er fastsat i henhold til loven, eller i forordninger udstedt af  

 Det Europæiske Fællesskab.
Lovforslaget indeholder endvidere i pkt. 6 forslag om, at  

 der i overskriften til kapitel 8 i dyreværnsloven tilføjes ordet  

 "gebyr". Overskriften bliver herefter "Straf, gebyr m.v." Der er således tale om en bemyndigelse for  

 justitsministeren til at fastsætte regler om opkrævning af  

 gebyrer i de situationer, der er anført i ' 31 a.
 Dyreværnsloven indeholder en række  

 bestemmelser, hvorefter der kan meddeles tilladelse, godkendelse,  

 autorisation eller dispensation, eller som bemyndiger justitsministeren til  

 at fastsætte regler herom, jf. eksempelvis §§ 4, 6, 15, 17 og 18. I  

 takt med at disse bestemmelser anvendes i højere grad, er det  

 Justitsministeriets opfattelse, at der bør være adgang til at  

 fastsætte regler om brugerbetaling for omkostningerne ved udstedelse af  

 sådanne tilladelser og godkendelser m.v.
 Afgrænsningen af, hvornår der er tale om en  

 skat, der efter grundlovens § 43 alene kan pålægges ved lov,  

 eller et gebyr eller lignende, der kan pålægges administrativt  

 med hjemmel i lov, er ikke nærmere præciseret i grundloven eller  

 forarbejderne hertil.
Med støtte i den statsretlige litteratur (Alf Ross,  

 Dansk Statsforfatningsret II, 3. udgave v.
Ole Espersen, 1980, side 488 f og  

 side 836 ff., og Henrik Zahle, Dansk Statsforfatningsret I, 1989, side 361)  

 antages det i almindelighed, at et gebyr er en betaling af et normalt mindre  

 beløb for en enkeltstående ekspedition, der har karakter af  

 myndighedsudøvelse.
Størrelsen af et gebyr må ikke  

 overstige de modsvarende udgifter, dvs. de omkostninger, der medgår til  

 administrationen af det pågældende område.
Det kan undertiden give anledning til tvivl, hvilke  

 omkostninger det ved gebyrfastsættelsen vil være tilladeligt at  

 indregne i de modsvarende udgifter, når der i en lov er hjemmel til  

 administrativt at fastsætte gebyrer.
I en dom af 29. juni 1993 fastslog  

 Højesteret, at grundlovens '  

 43 ikke er til hinder for, at der ved fastsættelsen af gebyrer for pas,  

 kørekort og nummerplader også kan tages hensyn til de udgifter  

 af mere generel art, som efter et rimeligt skøn medgår til  

 administrationen af det pågældende forvaltningsområde,  

 herunder til kontrolforanstaltninger, som har en naturlig tilknytning til den  

 ydelse, for hvilken gebyret er betaling.
Justitsministeriet vil i forbindelse med  

 fastsættelsen af gebyrer i henhold til dyreværnsloven alene  

 inddrage omkostninger forbundet med udstedelsen af de nævnte  

 tilladelser, godkendelser, autorisationer eller dispensationer m.v.
Udgifter  

 til kontrolforanstaltninger og lignende vil således ikke blive  

 inddraget.
