Fremsat den 5. oktober 2000 af  

 miljø- og energiministeren (Svend Auken) Forslag til Lov om ændring af lov om udnyttelse  

 af vandkraften i Gudenåen § 1 I lov nr. 184 af 20. marts 1918 om udnyttelse af vandkraften i  

 Gudenåen ændres i § 1 »80 år« til:  

» 82 år«.
§ 2 Loven træder i kraft den 8. januar 2001.
Bemærkninger til lovforslaget Almindelige bemærkninger 1. Indledning Gudenåen er Danmarks længste vandløb og  

 afvander et areal på ca. 260.000 ha fra udspringet i Tinnet Krat i  

 Vejle Amt og frem til udløbet i Randers Fjord.
Vandsystemet rummer et  

 alsidigt plante- og dyreliv.
Bl.a. er der registreret ca. 30 fiskearter i  

 Gudenåen og dens tilløb.
Gennem tiderne har der været et  

 betydeligt fiskeri efter bl.a. ål, laks, ørred og helt.  

 Gudenåen har desuden haft stor betydning som transportvej (pramfart),  

 ligesom dens vandkraft har været udnyttet siden middelalderen  

 først til at drive vandmøller, senere under 1800-tallets  

 industrialisering til at drive fabrikkernes maskineri og endelig siden 1.  

 verdenskrig og frem til i dag til at producere elektricitet.
Tangeværket blev anlagt i årene 1918-21 med  

 udgangspunkt i et forslag fra 1904 om at udnytte den vedvarende energi i  

 Gudenåen til elproduktion.
Efter ansøgning fra Århus  

 Kommune og Viborg Amtsråd fik Gudenaacentralen (Tangeværket) den  

 11. juli 1918 meddelt koncession i medfør af lov nr. 184 af 20. marts  

 1918 om udnyttelse af vandkraften i Gudenåen (Folketingstidende  

 1917-18, spalte 3226, Landstingstidende 1917-18, spalte 1843). Koncessionen  

 blev i overensstemmelse med loven meddelt for en periode på 80 år  

 fra den dag, værket blev taget i brug, dvs. fra den 8. januar 1921.
Værket omfatter som anlæg den 800 m lange  

 hoveddæmning, der opstemmer Gudenåen mellem Kongensbro og  

 Bjerringbro til Tange Sø, to mindre sekundære dæmninger,  

 indløbskanalen og kraftværket.
Med opførelsen af  

 hoveddæmningen på tværs af Gudenå-dalen opstod Tange  

 Sø, og ca. 13 km af Gudenåens oprindelige hovedløb  

 forsvandt.
Nedstrøms Tangeværket blev Gudenåen uddybet ca.  

 1 m med henblik på at øge vandets faldhøjde gennem  

 turbinerne til ca. 10 m.
Tangeværket er Danmarks største  

 vandkraftværk.
Værket, som har en installeret effekt på 3,3  

 MW, er et af de 20 vandkraftværker, som blev opført i  

 tiåret omkring 1. verdenskrig.
Fem af værkerne - herunder  

 Tangeværket   er markant større end de øvrige  

 værker, og elproduktionen fra disse fem værker udgør godt  

 85 pct. af den samlede elproduktion fra de danske vandkraftværker.  

 Tangeværkets produktion er omkring det dobbelte af det  

 næststørste anlæg, Karlsgårde.
Udnyttelsen af  

 vandkraft i Danmark bidrager sammen med de øvrige, vedvarende  

 energikilder til en renere energiforsyning med hensyn til  

 CO2-udslip mv., men den samlede energiforsyning fra de  

 nuværende vandkraftanlæg er ubetydelig.
Tangeværkets andel  

 af landet samlede elproduktion er kun ca. 0,3  .
 Værket ejes af Gudenaacentralen A.m.b.a., som pt.  

 har følgende andelshavere: Århus Kommune, Ebeltoft Kommune,  

 Energiselskabet ARKE, Galten Elværk, Grenå Kommune, Midtjysk  

 Elforsyning, SE-Energi, Skanderborg Kommune og Viborg Kommune.
 Laksefiskeriet i Gudenåen er veldokumenteret gennem  

 tiden, men allerede i sidste halvdel af 1800-tallet skete der et fald i dette  

 fiskeri, hvilket bl. a. kan forklares med et forudgående kraftigt  

 fiskeri samt bortgravning af gydebanker i forbindelse med pramfarten.
I forbindelse med Tangeværkets opførelse blev  

 der etableret en fisketrappe ved værket, der skulle sikre, at fiskene,  

 bl.a. laks og ørred, fortsat kunne vandre frit i Gudenåen.  

 Fisketrappen virkede dog ikke efter hensigten, hvilket medførte, at  

 fiskene blev afskåret fra at vandre opstrøms Tange Sø.  

 Konsekvenserne heraf blev katastrofale for laks og havørred, da de  

 blev forhindret i at vandre op til gydeområderne, der lå  

 opstrøms Tange Sø. Omkring 1930 blev den sidste laks fanget i  

 Gudenåen, hvorefter den oprindelige Gudenå-laksestamme  

 betragtedes som uddød.
Havørredbestanden i tilløbene  

 opstrøms Tangeværket opretholdes alene gennem udsætninger,  

 idet smoltdødeligheden ved træk gennem Tange Sø er  

 så høj, at der ikke er mulighed for artens selvreproduktion.  

 Samtidig indebærer Tangeværket under de nuværende forhold  

 en spærring for en række andre fisk, som vandrer op- og  

 nedstrøms i Gudenåen, herunder truede arter som stamsild og  

 lampretter.
Omkring 1980 blev fisketrappen ved Tangeværket  

 ombygget, og i 1993 blev der i forbindelse med fisketrappen etableret et  

 skråtstillet gitter med henblik på at forbedre fisketrappens  

 virkning.
Siden 1990 er der gennem udsætninger gjort forgæves  

 forsøg på at genindføre en naturlig, selvreproducerende  

 laksebestand i Gudenåen.
Sideløbende er der foretaget flere  

 fysiske tiltag i Gudenåen og dens tilløb med henblik på at  

 forbedre forholdene for fiskebestandene generelt.
Det omfatter bl.a.  

 etablering og forbedring af fiskepassager (fx. ved Vestbirk  

 Vandkraftværk, Ry Mølle og Klostermølle), af gyde- og  

 opvækstområder samt regulering af fiskeriet i Gudenåen og i  

 Randers Fjord.
Det knytter sig betydelige kulturhistoriske interesser til  

 det samlede anlæg ved Tangeværket, som i de første  

 år efter anlæggelsen forsynede store dele af Midtjylland med  

 elektricitet.
Værket og dets omgivelser, herunder Danmarks  

 største kunstigt skabte sø, Tange Sø, udgør et  

 sammenhængende kulturmiljø med hoveddæmningen med  

 frisluse, de to sekundære dæmninger, indløbskanalen mellem  

 Tange Sø og værket, selve kraftværket med stigbord samt  

 transformatortårne og funktionærboliger.
Med dæmningen opstod Tange Sø. I og omkring  

 søen er der i årenes løb opstået et alsidigt  

 plante- og dyreliv.
Der er endvidere store rekreative interesser knyttet til  

 søen, bl.a. fiskeri, sejlads, fugleobservationer mv., og området  

 er et populært udflugts- og vandreområde.
Søen passeres  

 hvert år af ca. 5.500 kanoer.
I 1995 igangsatte Skov- og Naturstyrelsen en  

 temagennemgang med henblik på evt. bygningsfredning af  

 vandkraftværker.
Gennemgangen resulterede i rapporten Vanddrevne  

 elværker i Danmark, 1890-1940, som omfatter omkring 110 værker.  

 På grundlag af rapporten har Det Særlige Bygningssyn indstillet 4  

 værker til fredning, bl.a.
Tangeværket, hvor Bygningssynet har  

 indstillet, at hoveddæmningen med frisluse, de to sekundære  

 dæmninger, indløbskanalen mellem Tange Sø og  

 kraftværket samt kraftværket med stigbord bygningsfredes.  

 Bygningssynet har endvidere anbefalet, at der udarbejdes en bevarende  

 lokalplan til beskyttelse af den del af det samlede kulturmiljø ved  

 Tangeværket, som ikke er omfattet af forslaget om bygningsfredning.  

 Fredningssagen er endnu ikke igangsat.
2. Hovedtræk i lovforslaget Med lovforslaget gives der hjemmel til at forlænge  

 den koncession, som Gudenaacentralen har til udnyttelse af vandkraften i  

 Gudenåen i medfør af den særlige koncessionslov fra 1918,  

 med 2 år, dvs. indtil den 8. januar 2003. 1918-lovens § 1  

 fastlægger, at koncessionen gælder i 80 år fra den dag, da  

 Tangeværket åbnes for drift, hvilket skete den 8. januar  

 1921.
3. Baggrund for lovforslaget I forsommeren 2000 sendte Miljø- og  

 Energiministeriet et lovudkast i offentlig høring, som indebar en  

 ophævelse af 1918-loven samt forlængelse af koncessionen i 2½  

 år.
Baggrunden herfor var, at 1918-lovens § 1, litra p,  

 fastsætter, at det skal afgøres ved lov, hvordan der skal  

 forholdes med Tangeværket, når koncessionen udløber.
Det  

 bemærkes i denne forbindelse, at Gudenaacentralens særlige  

 rettigheder til opstemning efter 1918-loven ophører, når  

 koncessionen udløber.
Ophævelse af 1918-loven uden samtidig vedtagelse af  

 en ny speciel lov for Tangeværket ville indebære, at reguleringen  

 af værket fremover skulle ske ved den almindelige lovgivning på  

 området, primært vandløbsloven, naturbeskyttelsesloven og  

 elforsyningsloven.
Begrundelsen for at forlænge koncessionen i 2½  

 år var at give Viborg Amtsråd som myndighed efter  

 vandløbsloven og naturbeskyttelsesloven den nødvendige tid til  

 at fastsætte vilkårene for Tangeværkets fremtidige  

 drift.
Høringssvarene har ikke entydigt tilsluttet sig  

 denne model.
Regeringen finder derfor, at der er behov for at foretage en  

 nærmere undersøgelse af konsekvenserne af to af de  

 løsningsmodeller, der har været fremme i debatten om den  

 fremtidige ordning omkring Tange Sø og Tangeværket, nemlig dels  

 et kort omløbsstryg uden om Tangeværket, dels et langt  

 omløbsstryg uden om Tange Sø, idet ingen af de fremførte  

 modeller har været tilstrækkeligt belyst til, at der kunne  

 træffes afgørelse om, hvilken løsning af  

 passagemulighederne, som bør gennemføres.
Regeringen anser det  

 for et overordnet mål bedst muligt at genskabe et naturligt dyre- og  

 planteliv i Gudenåen.
Endvidere bør Tange Sø bevares af  

 hensyn til de rekreative værdier og det dyre- og planteliv, der er  

 opstået i og omkring søen.
Et kort omløbsstryg (ca. 1½ km) uden om  

 Tangeværket kan etableres som et stenstryg, hvor vandindtaget til  

 stryget placeres i hoveddæmningen tæt ved frislusen og udmunder i  

 Gudenåen umiddelbart nedstrøms værket.
Der kan evt. gennem  

 udlægning af grusbanker etableres nye gyde- og  

 opvækstområder for bl.a. havørred.  

 Vandføringsforholdene gennem omløbsstryget er en  

 væsentlig faktor for fiskenes muligheder for passage forbi  

 værket.
 Et langt omløbsstryg (10-15 km) uden om Tange  

 Sø bør tage udgangspunkt i en løsning, der omfatter  

 etablering af et vandløb, der i princippet skal erstatte den del af  

 Gudenåen, der befinder sig på bunden af Tange Sø. Det vil  

 sige et vandløb, der kan føre hele Gudenåens  

 vandføring med et "naturligt" slynget forløb, gode fysiske  

 forhold, der indeholder gyde- og opvækstområder for bl.a.  

 ørred, jævnt fald på hele forløbet og eliminering  

 af stuvningspåvirkningen af Gudenåen fra Tange Sø.
Ved at forlænge koncessionen for Tangeværket i  

 2 år gives der mulighed for at få en grundig belysning af  

 konsekvenserne af disse to modellers betydning for vandkvaliteten i  

 åforløbet samt for op- og nedstrømspassage-, sprednings-  

 og reproduktionsmuligheder for fisk og andet dyre- og planteliv.
Der skal  

 tillige tilvejebringes en nøjere vurdering af konsekvenserne på  

 det omkringliggende landskab af de to modeller og en vurdering af de  

 kulturhistoriske forhold.
Endelig skal der gennemføres en analyse af  

 de økonomiske konsekvenser, som må antages at være  

 væsentligt forskellige for de to modeller.
Der nedsættes en arbejdsgruppe bestående af  

 Miljø- og Energiministeriet, Fødevareministeriet, Viborg Amt og  

 Århus Amt.
Arbejdsgruppen skal udarbejde grundlaget for  

 undersøgelsen af den fremtidige ordning og vil blive inddraget i det  

 videre arbejde.
Det er formålet med undersøgelsen at  

 tilvejebringe et samlet beslutningsgrundlag for den fremtidige ordning  

 omkring Tange Sø og Tangeværket.
 Det er hensigten, at der efter ca. 1 års  

 forløb skal foretages en midtvejsstatus med henblik på, at  

 regeringen kan beslutte, hvilken ordning, som ud fra en samlet afvejning af  

 de forskellige interesser og konsekvenser anses for at være den  

 optimale, således at der i folketingsåret 2002-03 kan  

 fremsættes lovforslag om den permanente, fremtidige ordning.
4. Forholdet til anden lovgivning Da lovforslaget ikke medfører ændringer af  

 bestående forhold, har det ikke egentlige relationer til anden  

 lovgivning.
Det bemærkes dog, at fiskeriloven (jf. lov nr. 281 af 12.  

 maj 1999) gælder for anlægget ved Tangeværket.
I  

 bekendtgørelse nr. 498 af 14. december 1999 om ålepas,  

 ungfiskesluser samt afgitringer i ferske vande, der er udstedt med hjemmel i  

 fiskeriloven, er der fastsat bestemmelser om, at der skal være  

 afgitring ved indløbet til turbiner med en gitterafstand på  

 højst 10 mm og ved udløbet med en gitterafstand på  

 højst 20 mm.
Afgitringen ved indløbet til Tangeværkets  

 turbiner har hidtil ikke opfyldt disse bestemmelser, da der har været  

 givet dispensation.
Ministeriet for Fødevarer, Landbrug og Fiskeri har  

 imidlertid stillet krav om, at der etableres afgitring efter de generelle  

 regler.
5. Lovforslagets økonomiske og administrative konsekvenser for  

 det offentlige Lovforslaget har ikke økonomiske konsekvenser for  

 kommuner.
Udgifterne ved undersøgelsen af de to  

 løsningsmodeller, der er nævnt ovenfor under afsnit 3,  

 skønnes at udgøre 2-4 mio. kr. og vil blive afholdt af  

 Fødevareministeriet og Miljø- og Energiministeriet, herunder de  

 berørte forskningsinstitutioner, inden for de eksisterende  

 bevillingsmæssige rammer samt i mindre omfang Viborg Amt, der er  

 vandløbsmyndighed på den pågældende strækning  

 af Gudenåen.
 Forslaget medfører ikke administrative konsekvenser  

 for hverken staten, amter eller kommuner.
6. Lovforslagets økonomiske og administrative forhold for  

 erhvervslivet Lovforslaget har ikke konsekvenser for erhvervslivet.
7. Miljømæssige konsekvenser af lovforslaget Da lovforslaget alene indebærer en forlængelse  

 af den 80 år gamle koncession, har det ikke miljø- eller  

 naturmæssige konsekvenser.
I forbindelse med den undersøgelse af  

 de to løsningsmodeller, der er nævnt ovenfor i afsnit 3, vil  

 bl.a. de miljø- og naturmæssige konsekvenser blive vurderet, og  

 konsekvenserne vil blive gengivet i det lovforslag, der i  

 folketingsåret 2002-03 skal fremsættes om den fremtidige  

 løsning.
8. Forholdet til EU-retten Forslaget indeholder ikke EU-retlige aspekter.
9. Høring over lovforslaget Det oprindelige lovudkast har været til  

 høring hos en række myndigheder og organisationer.
 Kommentarer i forbindelse med høringen er modtaget  

 fra følgende: Ministeriet for Fødevarer, Landbrug og Fiskeri,  

 Kulturministeriet, Finansministeriet, Viborg Amt, Århus Amt, Randers  

 Kommune, Gudenaacentralen, Gudenåsammenslutningen Lakseprojektet,  

 Friluftsrådet, Danmarks Sportsfiskerforbund, Danmarks  

 Idræts-Forbund, Elmuseet, Danmarks Naturfredningsforening, Dansk  

 Ornitologisk Forening, Ferskvandsfiskeriforeningen for Danmark og  

 Advokatrådet.
Vurdering af konsekvenserne af lovforslaget Positive konsekvenser/mindre udgifter Negative konsekvenser/merudgifter Økonomiske konsekvenser for stat, kommuner og  

 amtskommuner Ingen 2-4 mio. kr., jf. almindelige bemærkninger afsnit  

 5 Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Indeholder ikke EU-retlige aspekter Bemærkninger til lovforslagets enkelte  

 bestemmelser Til § 1 Med denne bestemmelse foreslås hjemmel i 1918-loven  

 til at forlænge Tangeværkets koncession i 2 år med henblik  

 på at foretage nærmere undersøgelser   såvel  

 økonomisk som miljø-, natur- og landskabsmæssigt   af de  

 to løsningsmodeller, der er omtalt ovenfor i de almindelige  

 bemærkninger afsnit 3. Formelt vil koncessionen blive forlænget  

 ved en administrativ afgørelse fra Miljø- og  

 Energiministeriet.
Til § 2 Det foreslås, at loven træder i kraft den  

 dato, da den koncession, som er meddelt Tangeværket i medfør af  

 1918-loven, udløber, dvs. 80 år efter at værket blev taget  

 i brug den 8. januar 1921.
Bilag 1 Gældende formulering Lovforslaget § 1. Ministeren for offentlige arbejder bemyndiges til at meddele  

 Viborg Amtsråd og Århus Byråd samt de andre amtsråd  

 og byråd i Viborg, Århus og Randers amter, som måtte slutte  

 sig til det fra de fornævnte kommunale bestyrelser allerede fremkomne  

 andragende, koncession på udnyttelse af vandkraften i Gudenå ved  

 anlæg af et elektricitetsværk ved Tange og et mindre værk i  

 nærheden af Kongensbro og ved disse værkers drift i 80 år  

 fra den dag at regne, da værket ved Tange åbnes for drift.
 § 1. Ministeren for offentlige arbejder bemyndiges til at meddele  

 Viborg Amtsråd og Århus Byråd samt de andre amtsråd  

 og byråd i Viborg, Århus og Randers amter, som måtte slutte  

 sig til det fra de fornævnte kommunale bestyrelser allerede fremkomne  

 andragende, koncession på udnyttelse af vandkraften i Gudenå ved  

 anlæg af et elektricitetsværk ved Tange og et mindre værk i  

 nærheden af Kongensbro og ved disse værkers drift i 82 år  

 fra den dag at regne, da værket ved Tange åbnes for drift.
