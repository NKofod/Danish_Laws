Skriftlig fremsættelse (12. december 2018) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af kriminallov for Grønland og retsplejelov for Grønland (Seksualforbrydelser m.v.) (Lovforslag nr.
L 123) Som led i regeringens løbende arbejde med opdatering af lovgivningen for Grønland på Justitsministeriets område foreslås det at gennemføre en generel revision af kriminallovens regler om seksualforbrydelser, så de får et løft der svarer til de løft, som straffelovens regler om seksualforbrydelser fik ved lov nr. 319 af 28. april 2009 og lov nr. 633 af 12. juni 2013.
 Det foreslås, at reglerne om børnepornografi i kriminalloven opdateres, bl.a. ved at forbuddet mod besiddelse af børnepornografisk materiale udvides til også at omfatte tilfælde, hvor en person forsætligt skaffer sig adgang til børnepornografisk materiale på internettet mv., selvom materialet ikke lagres f.eks. på den pågældendes computer, og selv om der ikke betales vederlag for at få adgang til materialet.
 Det foreslås endvidere, at reglerne om seksualforbrydelser i familieforhold i kriminalloven opdateres, bl.a. ved at bestemmelsen om blodskam udvides til også at omfatte adopterede slægtninge i nedstigende linje, og at reglerne om seksualforbrydelser, der gælder uden for ægteskab, udvides til også at omfatte forhold begået inden for ægteskab.
 Det foreslås desuden, at reglerne om voldtægt i kriminalloven opdateres, bl.a. ved at voldtægtsbestemmelsen udvides til også at omfatte at skaffe sig seksuelt forhold ved at udnytte, at forurettede befinder sig i en situation, hvor den pågældende er ude af stand til at modsætte sig handlingen, og til at omfatte seksuelt forhold til børn under 12 år.
 Som noget nyt foreslås det at kriminalisere at skaffe sig seksuelt forhold ved groft misbrug af behandlings- eller plejemæssig afhængighed, ligesom det foreslås, at begrebet samleje i kriminalloven skal anvendes som samlebetegnelse for vaginalt samleje og analt samleje, og således at de gældende bestemmelser om anden heteroseksuel kønslig omgængelse end samleje og kønslig omgængelse mellem personer af samme køn slås sammen til en samlet bestemmelse om andet seksuelt forhold end samleje.
 Endelig foreslås det, at der i den grønlandske retsplejelov indsættes en adgang til beskikkelse af en bisidder, når den forurettede har været udsat for menneskehandel.
 Lovforslaget følger op på mødet i Rådet for Grønlands Retsvæsen i 2016.
 Lovforslaget kan ikke stå alene og skal ses i sammenhæng med den indsats, som rigsmyndighederne allerede gør i forhold til sager om seksualforbrydelser, og med Naalakkersuisuts strategi for 2018-2022 mod seksuelle overgreb (Killiliisa  Lad os sætte grænser).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
