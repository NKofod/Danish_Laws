 En klager, der arbejdede på boreplatforme i mellemøsten med  

 turnusarbejde i 28 dage og fri i 28 dage, var tidligere for årene 1979-1983  

 inkl. alene anset for begrænset skattepligtig til Danmark.
Klageren havde i august 1984 sammen med en herboende kvinde fået en  

 datter, hvortil moderen havde forældremyndighed og klageren betalte bidrag.  

 Da klageren endvidere havde postadresse hos barnets mor, havde fast ejendom  

 og pengeindeståender i Danmark og havde opholdt sig her i det meste af de  

 arbejdsfri perioder, blev han anset for fuldt skattepligtig til Danmark fra  

 barnets fødsel.
Han blev anset for at have såvel bopæl som ophold her.
 A klagede over, at de stedlige skattemyndigheder i henhold til  

 kildeskattelovens § 1, nr. 1, havde anset ham for fuldt skattepligtig her til  

 landet i indkomstårene 1984 og 1985.
Det var oplyst, at klageren arbejdede for et dansk firma på forskellige  

 boreplatforme, i 1984 og 1985 i Ægypten og Saudi-Arabien, hvortil han havde  

 betalt skat.
Klageren arbejdede i 28 dage, hvorefter han havde 28 dage fri,  

 dog således at eventuelt overarbejde reducerede fridagene.
I august 1984 havde klageren sammen med B fået en datter.
Det var oplyst,  

 at B ejede en fast ejendom i X, og at klageren havde haft postadresse der.  

 Klageren havde familie i X, ligesom han havde ejendomsbesiddelser og  

 pengeindeståender i Danmark.
I Ægypten og Saudi-Arabien havde klageren haft et værelse eller  

 hotelværelse stillet til rådighed af arbejdsgiveren.
Sine fridage havde  

 klageren fortrinsvis tilbragt i Danmark sammen med sin datter og B.
Derudover  

 havde klageren også opholdt sig i Norge og i Sverige i en ejendom, som han  

 havde erhvervet i 1986 og indtil da havde lånt.
Ud fra sine arbejdssedler  

 havde klageren udarbejdet en oversigt over mulige opholdsdage i Danmark, uden  

 at disse dog havde kunnet dokumenteres.
Ifølge disse opgørelser havde  

 klageren opholdt sig i Danmark maksimalt 131 dage i 1984 og 149 dage i 1985.
 Det var endvidere til sagen oplyst, at klageren ifølge  

 bidragsresolutionen, der var gældende, indtil andet blev aftalt, var pligtig  

 at udrede normalbidraget plus 200% til B, som havde forældremyndigheden over  

 datteren.
Landsskatteretten havde ved kendelse af 20. februar 1986 taget stilling  

 til, hvorvidt klageren for indkomstårene 1979 til 1983 inkl. var fuldt  

 skattepligtig til Danmark.
I henhold til denne kendelse var klageren alene  

 begrænset skattepligtig til Danmark i de pågældende indkomstår, idet han ikke  

 var anset for at have haft bopæl i Danmark.
De stedlige skattemyndigheder havde anset klagerens fulde skattepligt til  

 Danmark genindtrådt pr. 1. januar 1984. Der var herved henset til klagerens  

 ejendomsbesiddelser og pengeindeståender i Danmark, postadresse hos B, med  

 hvem han havde haft et ægteskabslignende forhold og en datter.
Der var videre  

 henset til, at klageren ikke havde haft en bopælsmæssig tilknytning til et  

 andet land, hvorfor centrum for klagerens livsinteresser havde været i  

 Danmark.
Told- og Skattestyrelsen har under sagens hehandling påstået den  

 fulde skattepligt genindtrådt først fra barnets fødsel i august 1984.
Klagerens advokat påstod i overensstemmelse med den tidligere afsagte  

 landsskatteretskendelse, at klageren alene var begrænset skattepligtig til  

 Danmark.
Det blev gjort gældende, at der for klageren var tale om en  

 tilflyttersituation, idet han ikke havde haft bopæl i Danmark siden 1968,  

 hvor han havde påbegyndt arbejde på boreplatforme.
Endvidere havde de  

 faktiske forhold siden 1983 alene ændret sig for så vidt angik datterens  

 fødsel i august 1984.
Advokaten fandt ikke, at dette i sig selv kunne statuere skattepligt.  

 Endvidere kunne klageren ikke siges at have haft bopæl hos B, idet han ikke  

 havde adkomst til huset og heller ikke havde haft personlige effekter eller  

 møbler i huset.
Da klageren ydermere var bidragspligtig, mente advokaten  

 ikke, at klageren kunne siges at have været samboende med B.
 Såfremt Landsskatteretten kom frem til, at klageren havde haft bopæl i  

 Danmark i henhold til kildeskattelovens § 1, nr. 1, var dette dog ikke  

 tilstrækkeligt til at statuere skattepligt, da der var tale om en  

 tilflyttersituation, og klageren skulle derfor også have haft ophold i  

 Danmark, jf. kildeskattelovens § 7, stk. 1. Klageren havde alene opholdt sig  

 i Danmark under ferieophold, som ikke havde været af 3 måneders samlet  

 varighed eller 180 dage i løbet af et år.
To retsmedlemmer, herunder retsformanden, bemærkede, at der ved  

 fortolkningen af begrebet bopæl i kildeskattelovens § 1, nr. 1, var tale om  

 et bredt begreb, idet bopæl ikke var lig bolig.
Der skulle derimod være tale  

 om en tilknytning i bred forstand, hvori bolig naturligvis indgik, men der  

 måtte også henses til personlige tilknytningsmomenter.
Da klageren kunne  

 anses for at have været samlevende med B, men hvem han havde en datter, og da  

 hans ophold i Danmark ikke kunne betegnes som ferie - set fra en bopæl i  

 udlandet, eftersom han havde opholdt sig i Danmark i hovedparten af den tid,  

 arbejdet havde levnet mulighed herfor - måtte klageren anses for at have haft  

 centrum for sine livsinteresser i Danmark.
Disse retsmedlemmer fandt således,  

 at klageren havde haft bopæl såvel i Danmark i henhold til kildeskattelovens  

 § 1, nr. 1, som ophold i henhold til samme lovs § 7, stk. 1, hvorfor klageren  

 var fuldt skattepligtig til Danmark fra august 1984. Det bemærkedes dog, at  

 klageren var berettiget til creditlempelse i medfør af ligningslovens § 33.
Et retsmedlem anså klageren for at have haft bopæl på boreplatformene.  

 Endvidere fandt dette medlem, som anført af advokaten, at et barns fødsel  

 ikke kunne statuere skattepligt, når hertil kom, at B havde  

 forældremyndigheden, og klageren var bidragspligtig.
Dette medlem fandt  

 således ikke, at klageren var fuldt skattepligtig til Danmark.
 Der blev truffet afgørelse efter stemmeflertallet, hvorefter klageren fra  

 august 1984 var fuldt skattepligtig til Danmark.
 LV 1989, DA 1.1.
