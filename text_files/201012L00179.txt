Fremsat den 30. marts 2011 af undervisningsministeren Forslag til Lov om ændring af SU-loven (Fribeløb i forbindelse med SU til uddannelsessøgende ved politiets grunduddannelse) § 1 I lov om statens uddannelsesstøtte (SU-loven), jf. lovbekendtgørelse nr. 661 af 29. juni 2009, som ændret ved § 1 i lov nr. 1524 af 27. december 2009, § 1 i lov nr. 78 af 27. januar 2010, § 1 i lov nr. 581 af 1. juni 2010 og § 3 i lov nr. 1567 af 21. december 2010, foretages følgende ændringer:
 1. I § 24, stk. 2, nr. 4, ændres »nr. 5« til: »nr. 4 og 6«.
 2. I § 24, stk. 3, indsættes efter nr. 3 som nyt nummer:
»4) ved politiets grunduddannelse gennemgår perioder med praktik, der ikke giver ret til uddannelsesstøtte, eller har lønnet orlov fra uddannelsen,« Nr. 4-6 bliver herefter nr. 5-7.
 3. I § 24 indsættes efter stk. 7 som nyt stykke:
»Stk. 8. Årsfribeløbet eller uddannelsesfribeløbet kan for uddannelsessøgende ved politiets grunduddannelse efter ansøgning forhøjes med den indtægt, som den uddannelsessøgende modtager ved udførelse af særlige politiopgaver.« Stk. 8-10 bliver herefter stk. 9-11.
§ 2 Stk. 1. Loven træder i kraft den 1. juli 2011.
 Stk. 2. Loven finder anvendelse for uddannelsessøgende, der påbegynder politiets grunduddannelse den 1. juli 2011 eller senere.
Bemærkninger til lovforslaget Almindelige bemærkninger Indholdsfortegnelse 1. Indledning 2. Politielevers uddannelsesforløb m.v. samt overgang til SU i skoleperioder 2.1. Politielevers grunduddannelse 2.2. Politielevers aflønnings- og ansættelsesform 3. Lovforslagets hovedpunkter 3.1. Højeste fribeløb i uddannelsesperioder med praktik 3.1.1. Gældende ret 3.1.2. Den foreslåede ordning 3.2. Forhøjelse af årsfribeløbet eller uddannelsesfribeløbet ved udførelse af særlige politiopgaver 3.2.1. Gældende ret 3.2.2. Den foreslåede ordning 4. Økonomiske og administrative konsekvenser for stat, regioner og kommuner 5. Økonomiske og administrative konsekvenser for erhvervslivet 6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer 10. Sammenfattende skema 1. Indledning Det følger af Finansloven for 2011 (Aftale mellem regeringen, Socialdemokraterne, Dansk Folkeparti, Socialistisk Folkeparti, Det Radikale Venstre og Kristendemokraterne om politiets og anklagemyndighedens økonomi i 2011 (politiforliget af 6. november 2010)), at aflønningen af politielever skal ændres, så de overgår til statens uddannelsesstøtte (SU) i skoleperioder.
Aftalen følger på dette punkt anbefalingen i rapporten fra Udvalget for en budgetanalyse af politiet 2009-2010 afsnit, 2.2.12. Aftalen forudsættes gennemført for politielever, der starter på politiets grunduddannelse på Politiskolen i 2011.
Lovforslaget indeholder et forslag om, at det højeste fribeløb, jf.
SU-lovens § 24, finder anvendelse i de måneder, hvor politieleverne er i praktik og dermed modtager løn, eller hvor politieleven har lønnet orlov fra uddannelsen, f.eks. i forbindelse med barselsorlov.
Hermed kommer politieleverne ikke i en situation, hvor deres indtjening i perioder med løn under uddannelsen overstiger det fribeløb, som de efter SU-reglerne kan tjene, uden at det får indflydelse på den uddannelsesstøtte, der tildeles.
Endvidere indeholder lovforslaget en adgang til at søge fribeløbet forhøjet med den indtægt, som opnås ved politielevers deltagelse i særlige politiopgaver.
Hermed sikres det, at der kan dispenseres for en eventuel overskridelse af årsfribeløbet, hvis overskridelsen skyldes deltagelse i særlige politiopgaver.
2. Politielevers uddannelsesforløb m.v. samt overgang til SU i skoleperioder I overensstemmelse med den terminologi, der i øvrigt anvendes i SU-loven, vil politielever, der påbegynder politiets grunduddannelse efter 1. juli 2011, i det følgende blive betegnet som uddannelsessøgende.
2.1. Politielevernes grunduddannelse Politiets grunduddannelse er en offentligt anerkendt heltidsuddannelse med en samlet varighed af 3 år.
Uddannelsen er opdelt i tre moduler, hvoraf modul et og tre er skolemoduler, der gennemføres på Politiskolen, og modul to er et praktikmodul, der afvikles i en politikreds.
Uddannelsen giver i dag ikke ret til SU, idet politieleverne modtager løn under hele uddannelsesforløbet.
Politielevernes overgang til SU i skoleperioder forudsætter, at politiets grunduddannelse godkendes som SU berettigende uddannelse efter § 3, stk. 1, i SU-loven med virkning for uddannelsessøgende, der starter på uddannelsen efter 1. juli 2011. Det er Uddannelsesstyrelsen, der står for godkendelsesproceduren.
Fra og med 2014 forventes uddannelsen desuden godkendt og udbudt som en professionsbacheloruddannelse i politivirksomhed med fem moduler, heraf tre skolemoduler og to praktikmoduler.
Uddannelsen vil fortsat have en samlet varighed af tre år.
Rigspolitiet forventer dog allerede fra et tidligere tidspunkt, end uddannelsen er godkendt som professionsbachelor, at omlægge grunduddannelsen til en fem moduls uddannelse.
2.2. Politielevers aflønnings- og ansættelsesform Politieleverne er i dag ansat i politiet som tjenestemænd på prøve og modtager under hele uddannelsen en gennemsnitlig grundløn på ca. 310.000 kr. pr. år (inkl. indbetaling til tjenestemandspension). Herudover modtager de uddannelsessøgende i deres praktikperioder tillæg for skiftende tjeneste.
Dette medfører et væsentligt højere indkomstniveau end for studerende på andre uddannelser, hvor de studerende modtager ca. 65.800 kr. årligt i SU.
Udvalget for en budgetanalyse af politiet 2009-2010 anbefaler derfor i sin rapport, at politielevernes aflønning ændres, og at dette sker efter en model, hvor politieleverne modtager SU i skoleperioderne og løn i praktikperioderne.
I dag betragtes politieleverne  særligt i praktikperioderne  som en ressource for politiet og en del af politiets generelle beredskab.
Under skoleperioderne anvendes politieleverne normalt ikke til operativt politiarbejde, medmindre der er tale om såkaldte honnøropgaver eller opgaver med særligt store mandskabsmæssige behov.
Ændringen i aflønningen af de uddannelsessøgende, der starter på politiets grunduddannelse på Politiskolen i 2011, som blev besluttet i forbindelse med aftalen om politiets økonomi for 2011, vedrører alene skoleperioderne, mens der ikke er forudsat ændringer i aflønningen i praktikperioderne.
Endvidere er det intentionen, at de uddannelsessøgende i skoleperioderne med SU også fremover skal kunne anvendes - mod en given honorering - til særlige politiopgaver.
Formålet med lovforslaget er at undgå, at uddannelsessøgende på politiets grunduddannelse tvinges til at fravælge måneder med SU for ikke at blive mødt med krav om tilbagebetaling af for meget modtaget støtte alene på grund af for høj indkomst i de måneder under uddannelsen, hvor de modtager løn.
Endvidere har lovforslaget til formål at give mulighed for at søge om forhøjelse af årsfribeløbet eller uddannelsesfribeløbet, hvis de uddannelsessøgende ved udøvelse af særlige politiopgaver, herunder særlige politiopgaver som politieleverne skal deltage i løsningen af under skoleperioderne, har haft en indkomst, der overstiger fribeløbene.
3. Lovforslagets hovedpunkter 3.1. Højeste fribeløb i uddannelsesperioder med praktik 3.1.1. Gældende ret Det følger af lov om statens uddannelsesstøtte (SU-loven), at SU udbetales med foreløbige beløb i støtteåret.
Støtten tildeles med endelige beløb efter støtteårets afslutning, jf. § 28 i SU-loven.
Den endelige tildeling sker efter udgangen af hvert støtteår i forbindelse med indkomstkontrollen.
Her sammenholder styrelsen den uddannelsessøgendes egenindkomst i støtteåret, jf. § 23 i SU-loven, med årsfribeløbet eller uddannelsesfribeløbet, jf. § 24. Overstiger egenindkomsten den uddannelsessøgendes årsfribeløb eller uddannelsesfribeløb, skal den uddannelsessøgende tilbagebetale en del af eller hele den modtagne støtte, jf. §§ 22, 22 a og 30 i SU-loven.
Årsfribeløbet eller uddannelsesfribeløbet, som egenindkomsten sammenholdes med, er sammensat af 12 månedlige fribeløb, jf.
SU-lovens § 24:
  Det laveste fribeløb på 8.625 kr. (2011 sats), der gælder i måneder, hvor den uddannelsessøgende modtager SU indenfor klippekortet, herunder slutlån.
  Det mellemste fribeløb på 17.432 kr. (2011 sats), der blandt andet gælder i de måneder, hvor den uddannelsessøgende har valgt SU og studielån fra, har orlov fra uddannelsen eller har været i praktik, der ikke giver ret til uddannelsesstøtte.
  Det højeste fribeløb på 33.552 kr. (2011 sats), der blandt andet gælder i måneder, hvor den uddannelsessøgende er udenfor uddannelse.
 Indeholdt arbejdsmarkedsbidrag fradrages i egenindkomsten efter § 23 i SU-loven.
 Det bemærkes, at politieleverne i dag ikke har adgang til SU, da de som ovenfor beskrevet får løn under hele uddannelsen.
3.1.2. Den foreslåede ordning Det foreslås, at det højeste fribeløb (33.552 kr. i 2011) anvendes i de måneder, hvor de uddannelsessøgende ved politiets grunduddannelse er i praktik, der ikke giver ret til uddannelsesstøtte eller har lønnet orlov fra uddannelsen.
Uddannelsessøgende, der som led i uddannelse har været i praktik, der ikke giver ret til uddannelsesstøtte, eller har lønnet orlov fra uddannelsen, har efter de gældende regler ret til det mellemste fribeløb (17.432 kr. i 2011) i måneder med praktik eller lønnet orlov.
De uddannelsessøgende ved politiets grunduddannelse vil i praktikperioder modtage en løn, der fastsættes efter aftale mellem Rigspolitiet og Politiforbundet.
Lønnen udgør for tiden ca. 25.000 kr. pr. måned samt et tillæg i praktikken på ca. 3.000 kr. pr. måned.
I praktikperioderne udfører de uddannelsessøgende ved politiets grunduddannelse i stort omfang politiopgaver svarende til opgaver, fastansatte politifolk varetager, og indgår som en ressource i politikredsen.
Endvidere tages der med reglen hensyn til eventuelle perioder, hvor den uddannelsessøgende har orlov fra uddannelsen, men stadig modtager løn.
Sådanne lønnede orlovsperioder vil f.eks. kunne forekomme, såfremt den uddannelsessøgende har krav på løn under barsel.
I den udstrækning den uddannelsessøgende har orlov i forbindelse med fødsel eller adoption og i den forbindelse har krav på løn, tildeles den pågældende ikke også fødselsklip.
Den høje indkomst i de lønnede praktikperioder samt i eventuelle perioder med lønnet orlov vil umiddelbart betyde, at egenindkomsten - med et fribeløb svarende til mellemste fribeløb, som sædvanligvis gælder i disse perioder - som udgangspunkt vil overskride årsfribeløbet.
For at undgå krav om tilbagebetaling af for meget udbetalt støtte, vil den uddannelsessøgende derfor være nødt til at framelde måneder med SU.
Der er i dag ingen regler for, hvor meget politieleverne må have af indtægt ud over deres indtægt ved politiet.
Med den foreslåede ordning, hvorefter de uddannelsessøgende ved politiets grunduddannelse har det højeste fribeløb i måneder med praktik og i eventuelle perioder med lønnet orlov, vil indtægten herved kunne rummes indenfor årsfribeløbet uden fravalg af SU-klip.
Med det nuværende lønniveau vil der også være mulighed for, at de uddannelsessøgende ved politiet fortsat vil kunne have arbejde af et vist omfang ved siden af uddannelsesstøtten.
De uddannelsessøgendes egenindkomst forudsættes opgjort efter SU-lovens almindelige bestemmelser herom.
3.2. Forhøjelse af årsfribeløbet eller uddannelsesfribeløbet ved udførelse af særlige politiopgaver 3.2.1. Gældende ret Det følger af § 24 i SU-loven, at årsfribeløbet eller uddannelsesfribeløbet i visse tilfælde kan forhøjes.
Det gælder blandt andet for uddannelsessøgende, der har indgået kontrakt med forsvaret om deltagelse i konfliktforebyggende, fredsbevarende, fredsskabende, humanitære og andre lignende opgaver i udlandet, og som indtjener løn og tillæg m.v. som følge af deltagelse i ovennævnte tjenester.
Også uddannelsessøgende, der fx modtager legater eller lignende (givet med uddannelsesformål for øje), udbetalinger i henhold til lov om arbejdsskadesikring, lov om arbejdsskadeforsikring og lov om erstatningsansvar, kan efter ansøgning få forhøjet årsfribeløbet eller uddannelsesfribeløbet.
Som beskrevet indledningsvis modtager politieleverne i dag ikke SU.
3.2.2. Den foreslåede ordning Det foreslås, at uddannelsessøgende ved politiets grunduddannelse efter ansøgning kan få forhøjet årsfribeløbet eller uddannelsesfribeløbet, hvis egenindkomsten overstiger årsfribeløbet eller uddannelsesfribeløbet som følge af, at de uddannelsessøgende har udført særlige politiopgaver.
Politiet kan i visse situationer være nødsaget til at iværksætte et særligt beredskab, hvorunder også de uddannelsessøgende benyttes til udførelse af særlige politiopgaver.
Det kan være i forbindelse med særlige begivenheder som fx COP15, men behovet vil også kunne opstå i forbindelse med andre former for assistancer, herunder katastrofesituationer.
I de tilfælde, hvor de uddannelsessøgende under skoleperioderne anmodes om at yde assistance til løsning af en politiopgave, vil der altid være tale om udførelse af en særlig politiopgave som nævnt i bestemmelsen.
Som følge heraf vil indtægten forbundet hermed altid kunne medføre forhøjelse af årsfribeløbet eller uddannelsesfribeløbet.
Hvis der til udførelse af særlige politiopgaver deltager uddannelsessøgende, der i den pågældende periode er i praktik, vil indtægten forbundet hermed også kunne begrunde en ansøgning om forhøjelse af årsfribeløbet eller uddannelsesfribeløbet.
Det forudsætter dog, at der sker særskilt honorering heraf i form af udbetaling af afspadseringsfrihed.
Derimod vil indtægt  herunder overarbejdsgodtgørelse eller anden godtgørelse for ændringer i tjenesten  for udførelse af almindelige politiopgaver under praktikperioder ikke kunne medføre forhøjelse af årsfribeløbet eller uddannelsesfribeløbet.
4. Økonomiske og administrative konsekvenser for stat, regioner og kommuner Det skønnes at udgifter, som følge af øget behov for vejledning og sagsbehandling i forbindelse med dispensationsansøgninger i Uddannelsesstyrelsen, vil udgøre 0,2 mio. kr. i 2012 og 0,3 mio. kr. om året fra og med 2013.
 Desuden skønnes det, at ændringer i Uddannelsesstyrelsens eksisterende fagsystem vil andrage 0,2 mio. kr. i 2012.
 Endvidere skønnes lovforslaget at medføre udgifter hos politiet til administration af dispensationsreglen og vejledning af de studerende på 0,1 mio. kr. i 2012, 0,3 mio. kr. i 2013 og 0,2 mio. kr. i 2014 og frem.
Der vil blive taget højde for disse udgifter ved fastlæggelsen af den endelige besparelse forbundet med politielevernes overgang til SU i skoleperioderne.
Finansieringen af myndighedernes udgifter ved den foreslåede ændring vil ligeledes indgå i forbindelse med fastlæggelsen af politiets økonomi efter udløbet af den nuværende aftale for 2011.
Ved et fribeløb på 17.432 kr. pr. måned og en praktikløn på 27.253 kr. pr. måned i en periode på op til 37 uger i et kalenderår ville den uddannelsessøgende efter de nugældende bestemmelser i SU-loven få et tilbagebetalingskrav på op til 84.172 kr. (med mindre der blev fravalgt SU-klip), dvs. et krav om tilbagebetaling af op til ca. 36 pct. af lønnen.
Dog kan tilbagebetalingskravet aldrig overstige årets tildelte SU-støtte.
Lovforslaget indebærer imidlertid et fribeløb i måneder med praktik og lønnet orlov på 33.552 kr., hvilket gør at de uddannelsessøgende ved politiets grunduddannelse ikke ved deres indtjening i perioder med praktik eller lønnet orlov vil komme i en situation, hvor de må fravælge eller tilbagebetale SU.
Lovforslaget vil derfor formentlig indebære, at de uddannelsessøgende ikke, som andre SU-modtagere, vil skulle tilbagebetale 1,2 pct. af de tildelte stipendier.
I fx 2014 forventes der tildelt ca. 35 mio. kr. i stipendier.
De 1,2 pct. udgør ca. 0,4 mio. kr., som ikke vil blive krævet tilbagebetalt.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget vil betyde, at uddannelsessøgende på politiets grunduddannelse, hvis egenindkomst overstiger årsfribeløbet eller uddannelsesfribeløbet, skal ansøge om et forhøjet fribeløb for at undgå tilbagebetalingskrav.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
9. Hørte myndigheder og organisationer Lovforslaget har været sendt i høring til følgende myndigheder, organisationer m.m.:
 Akademikernes Centralorganisation, Ankenævnet for Uddannelsesstøtten, Danmarks Evalueringsinstitut, Danmarks Medie og Journalisthøjskole, Dansk Arbejdsgiverforening, Danske Handicaporganisationer (DH), Danske Regioner, Danske Studerendes Fællesråd, Danske Universiteter, Datatilsynet, Det Centrale Handicapråd, Forbundet af Offentlige Ansatte (FOA), Foreningen af Offentlige Anklagere, Funktionærernes og Tjenestemændenes Fællesråd (FTF), Landsklubben for HK Politiet, Kommunernes Landsforening, Konkurrence- og forbrugerstyrelsen, Landsorganisationen i Danmark (LO), Uddannelsesforbundet, Politidirektørforeningen, Politiforbundet, Politilederforeningen, Professionshøjskolernes rektorkollegiums sekretariat, Rigsadvokaten, Rigspolitiet, Rigsrevisionen, SU-rådet.
10. Sammenfattende skema Bemærkninger til lovforslagets enkelte bestemmelser Til § 1 Til nr. 1 og 2 Den foreslåede ændring af § 24, stk. 3, indebærer, at uddannelsessøgende, der gennemgår politiets grunduddannelse, har ret til det højeste fribeløb, jf. § 24, stk. 3, i perioder med praktik, der ikke giver ret til uddannelsesstøtte, eller har lønnet orlov fra uddannelsen.
Det er med ændringen forudsat, at politiets grunduddannelse giver ret til uddannelsesstøtte, jf.
SU-lovens § 3, og at de uddannelsessøgende, der starter på politiuddannelsen efter 1. juli 2011, vil modtage SU i skoleperioderne og løn i praktikperioderne.
Endvidere indebærer den foreslåede regel, at det er det højeste fribeløb, der anvendes såfremt den uddannelsessøgende har orlov fra uddannelsen med løn.
Sådanne lønnede orlovsperioder vil f.eks. kunne forekomme, såfremt den uddannelsessøgende har krav på løn i forbindelse med fødsel eller adoption.
Til nr. 3 Den foreslåede ændring af § 24 indebærer, at der indsættes et nyt stykke, der giver mulighed for, at årsfribeløbet eller uddannelsesfribeløbet efter ansøgning kan forhøjes, hvis egenindkomsten overstiger årsfribeløbet eller uddannelsesfribeløbet. Årsfribeløbet eller uddannelsesfribeløbet vil blive forhøjet med den indtægt, som er optjent ved udførelse af særlige politiopgaver.
Hermed sikres det, at uddannelsessøgende ved politiets grunduddannelse, som under uddannelsen benyttes ved løsning af særlige politiopgaver med særlige mandskabsmæssige behov, f.eks. større topmøder og katastrofesituationer, ikke vil komme i en situation, hvor de - grundet udførelsen af denne opgave - bliver stillet overfor et krav om at tilbagebetale SU eller fravælge SU for at undgå at komme i denne situation.
I de tilfælde, hvor de uddannelsessøgende under skoleperioderne anmodes om at yde assistance til løsning af en politiopgave, vil der altid være tale om udførelse af en særlig politiopgave som nævnt i bestemmelsen.
Som følge heraf vil indtægten forbundet hermed altid kunne medføre forhøjelse af årsfribeløbet eller uddannelsesfribeløbet.
Hvis der til udførelse af særlige politiopgaver deltager uddannelsessøgende, der i den pågældende periode er i praktik, vil indtægten forbundet hermed også kunne begrunde en ansøgning om forhøjelse af årsfribeløbet eller uddannelsesfribeløbet.
Det forudsætter dog, at der sker særskilt honorering heraf i form af udbetaling af afspadseringsfrihed.
Derimod vil indtægt  herunder overarbejdsgodtgørelse eller anden godtgørelse for ændringer i tjenesten  for udførelse af almindelige politiopgaver under praktikperioder ikke kunne medføre forhøjelse af årsfribeløbet eller uddannelsesfribeløbet.
 I forbindelse med ansøgning om forhøjelse vil den uddannelsessøgende skulle godtgøre, at beløbet er optjent i forbindelse med deltagelse i særlige politiopgaver med særlige mandskabsmæssige behov.
Til § 2 Det foreslås, at loven træder i kraft den 1. juli 2011, og at ændringen har virkning for uddannelsessøgende, der starter på politiets grunduddannelse på Politiskolen den 1. juli 2011 eller senere.
