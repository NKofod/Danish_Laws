Afgørelse af klage  overskridelse af klagefrist Afvisning af at behandle klage om tilvirkning af fødevarer i rytterstuen De har ved brev af 19. januar 2008 klaget over afgørelser af 19. og 20. december 2007 fra Fødevareregion Nord, Kontrolafdeling Århus, om påbud om egenkontrol og forbud mod tilvirkning af visse fødevarer i rytterstuen.
 Det kan oplyses, at klagen pr. 1. februar 2008 er overdraget fra Fødevarestyrelsen til Sekretariatet for Fødevare- og Veterinærklager, der er en nyoprettet selvstændig myndighed, som fremover vil behandle alle klagesager på fødevare- og veterinærområdet.
 Sekretariatet for Fødevare- og Veterinærklager beklager at måtte meddele, at Deres klage ikke vil blive behandlet, da klagefristen er overskredet.
 Dette betyder, at De skal følge kontrolafdelingens afgørelse.
 De kan læse mere om afgørelsen og begrundelsen for afgørelsen nedenfor.
Sagens omstændigheder Fødevareregion Nord, Kontrolafdeling Århus forbød ved afgørelse af 19. december 2007 tilvirkning af fødevarer i rytterstuen ud over simpel opvarmning af toasts m.v.
 Fødevareregion Nord, Kontrolafdeling Århus påbød Dem ved afgørelse af 20. december 2007 at udarbejde udvidede egenkontrolprocedurer.
 Det fremgår af afgørelserne, at de er sendt anbefalet.
 Kontrolafdelingen har telefonisk oplyst, at begge afgørelser blev sendt samlet den 20. december 2007.
 Følgende enslydende klagevejledning fremgik af begge afgørelser:
»De kan påklage afgørelsen til Fødevarestyrelsen, centralt inden 4 uger fra modtagelsen af dette brev.
Hvis De vælger at klage, skal De sende klagen til fødevareregionen.
 Klagen skal være modtaget i fødevareregionen inden fristen udløb.
Klager modtaget efter fristens udløb vil normalt ikke blive behandlet« De klagede over afgørelserne ved brev af 19. januar 2008. De skrev bl.a. følgende:
»Der var ingen i KARR til modtagelse af de anbefalede breve af h.h.v. 19. og 20.12.2007, hvorfor der blev lagt en seddel om, at disse kunne afhentes på det lokale postkontor.
Fredag den 21.12.2007 henvendte XX fra NN sig på det lokale postkontor for at afhente brevene, men de var blevet væk! Brevene kunne således først afhentes mellem jul og nytår, og blev derfor først afhentet enten torsdag den 27.12 eller fredag den 28.12.2007.
Klagefristen på 4 uger er således overholdt.« Regelgrundlag Ifølge § 25, stk. 1, 1. pkt., i forvaltningsloven1)skal en klagevejledning indeholde oplysning om en eventuel frist for indgivelse af klage.
Loven præciserer ikke nærmere om fristens beregning, men det fremgår af den juridiske litteratur, at klagefristen begynder at løbe fra det tidspunkt, hvor meddelelsen om afgørelsen er kommet frem2).
Sekretariatet for Fødevare- og Veterinærklagers bemærkninger De oplyser, at de henvendte dem på postkontoret den 21. december 2007. Det lægges derfor til grund, at meddelelsen (seddelen) fra postvæsenet, om at afgørelserne var kommet, blev afleveret til NN senest den 21. december 2007.
Som nævnt ovenfor begynder klagefristen at løbe fra det tidspunkt, hvor meddelelsen om afgørelsen er kommet frem.
Klagefristen er derfor i dette tilfælde 4 uger regnet fra fredag den 21. december 2007, hvor meddelelsen kom frem til NN.
 En klage skulle derfor være kommet frem senest fredag den 18. januar 2007 for at være rettidig.
 Deres klage er dateret lørdag den 19. januar 2008 og det lægges derfor til grund, at den tidligst kan være kommet frem mandag den 21. januar 2008. Dette fremgår også af sagens akter, idet Deres klagebrev er modtagestemplet den 21. januar 2008. Klagen er derfor kommet frem efter klagefristens udløb.
Udgangspunktet er, at klagemyndigheden skal afvise at behandle klager, der er kommet for sent frem.
Det fremgår dog af § 3, stk. 2, i bekendtgørelse om Sekretariatet for Fødevare- og Veterinærklager opgaver og beføjelser3), at der kan ses bort fra en vis overskridelse af klagefristen, når overskridelsen af særlige grunde er undskyldelig.
Sekretariatet for Fødevare- og Veterinærklagers afgørelse Da Deres klage er kommet for sent frem, og der ikke er oplyst tilstrækkelige grunde hertil, afviser Sekretariatet for Fødevare- og Veterinærklager at behandle Deres klage.
 Denne afgørelse kan ikke påklages til anden administrativ myndighed.
 Fødevareregion Nord, Kontrolafdeling Århus, modtager kopi af denne afgørelse.
