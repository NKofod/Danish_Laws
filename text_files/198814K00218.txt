Nr BTL 218 Betænkning over Forslag til lov om ændring af lov om radio- og  

 fjernsynsvirksomhed (Reklame i lokal-tv m.v.)   

 Nr L 218 1988-89, 1. samling Afgivet af Kulturudvalget Afgivet: 19890412 Udvalget har behandlet lovforslaget i en række møder og har herunder stillet spørgsmål til kommunikationsministeren, som denne har besvaret skriftligt.
 Udvalget har endvidere modtaget mundtlig og/eller skriftlig henvendelse  

 fra:
Dansk Annoncørforening, TV-Næstved og TV-Aalborg.
 Der er af kommunikationsministeren og af forskellige mindretal stillet  

 ændringsforslag, hvorom henvises til de ledsagende bemærkninger.
Kommunikationsministeren har oplyst, at den foreslåede ændrede affattelse  

 af lovens § 4 om Danmarks Radios og TV 2's betaling for Post- og  

 Telegrafvæsenets ydelser vedrørende etablering og drift af sendernet ikke  

 indebærer nogen ændring af det grundlæggende princip, at der alene er tale om  

 en dækning af P & T's omkostninger i denne forbindelse.
Omkostningerne  

 vil kunne omfatte anlægs- og projekteringsudgifter, driftsudgifter,  

 finansieringsomkostninger og generalomkostninger.
 Kommunikationsministeren har endvidere tilkendegivet, at reklametiden på  

 TV 2's landsdækkende program vil blive fordelt, således at to blokke placeres  

 i tilknytning til den primære nyhedsudsendelse, medens yderligere een blok  

 placeres i den øvrige aftensendeflade.
Endelig er det blevet oplyst, at det er hensigten i løbet af foråret at  

 give Kulturudvalget en redegørelse for de lokale radio- og tv-stationers  

 benyttelse af ydelser fra de regionale televirksomheder og Statens  

 Teletjeneste.
I redegørelsen vil indgå overvejelser af mulighederne for  

 forbedring og billiggørelse af betjeningen af de lokale stationer.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse med de af kommunikationsministeren  

 stillede ændringsforslag.
Et mindretal inden for flertallet (Det Konservative Folkepartis, Venstres  

 og Det Radikale Venstres medlemmer af udvalget) er særdeles tilfreds med, at  

 det nu er lykkedes at få skabt flertal for forbedrede finansieringsmuligheder  

 for TV 2 og for lokal-tv.
Vi konstaterer, at Socialdemokratiets holdning til  

 reklamefinansiering af elektroniske medier nu er ændret.
Partierne håber, at reklameindtægtsmuligheden i lokal-tv vil bidrage til  

 den tiltrængte større mangfoldighed på området.
Partierne har med loven  

 villet indskærpe forbudet mod networking og tilkendegive et ønske om, at  

 forbudet håndhæves, hvorfor vi henviser til ministerens besvarelse af  

 spørgsmål 5, 6 og 7 (optrykt som bilag til betænkningen). Samtidig har det  

 været væsentligt for partierne at understrege ønsket om, at  

 lokal-tv-stationer med høj egenproduktion skulle belønnes i forhold til  

 stationer med ringe egenproduktion.
På baggrund af de erfaringer, der frem  

 til lovrevisionen i folketingsåret 1990-91 gøres på lokal-tv-området, vil  

 partierne til den tid overveje muligheden for at give egenproduktionen en  

 endnu tydeligere vægt ved tildeling af reklameminutter.
 Hvad TV 2 angår, ønsker partierne at fremhæve, at TV 2's reklameselskab,  

 TVR, har oplyst, at tre blokke i stedet for to i sig selv vil betyde en  

 merindtjening til tv-stationen, således at forbrugerne, uden at det koster  

 ekstra licenskroner, får mere fjernsyn og kvalitet.
Endelig ønsker partierne at fremhæve, at i lyset af, at TV 2-loven skal  

 revideres om kun godt et år, har vi prioriteret at koncentrere kræfterne om  

 hurtigt at skabe flertal for de mest påkrævede ændringer.
Det betyder  

 imidlertid ikke, at andre emner nu er glemt, hvilket f.eks. formuleringen om  

 sponsorerede udsendelser viser.
 Et andet mindretal inden for flertallet (Socialdemokratiets medlemmer af  

 udvalget) udtaler:
 På baggrund af de løfter, der blev givet lokal-tv om, da loven om reklamer  

 i lokal-radioerne blev behandlet i juni 1988, at reklamer i lokal-tv ville  

 blive tilladt fra 1. marts 1989, finder Socialdemokratiet det rigtigt, at  

 lokal-tv nu får tilladelse til at bringe reklamer som led i deres  

 finansiering.
 Socialdemokratiet finder fortsat, at reklamefinansiering ikke alene er et  

 tilstrækkeligt finansieringsgrundlag for hverken lokalradioer eller -tv,  

 fordi det ikke imødekommer mindre og ikke-kommercielle stationers  

 eksistensgrundlag.
På den anden side har vi måttet erkende, at det ikke med det nuværende  

 Folketings sammensætning er muligt at gennemføre en bedre og delvis offentlig  

 finansieringsform for de lokale medier.
Socialdemokratiet var imod den  

 lokalradiofond med en 10 pct.-afgift, som blev etableret for lokalradioerne,  

 fordi omgåelsesmulighederne var for store og på grund af den bureaukratiske  

 administration.
Vore synspunkter har vist sig at være rigtige.
Derfor har vi  

 ikke ønsket, at der for lokal-tv's vedkommende blev etableret en tilsvarende  

 fond og afgift.
 Derimod mener Socialdemokratiet, at de lokale mediers betaling for  

 tjenesteydelser fra telefonselskaberne og fra Statens Teletjeneste bør  

 billiggøres og navnlig fritages for de aktuelle planlagte store stigninger.  

 Derfor er vi tilfredse med, at kommunikationsministeren over for udvalget har  

 givet løfte om en redegørelse om dette forhold med henblik på en  

 billiggørelse af disse tjenesteydelser til lokalradioer og -tv.
 Socialdemokratiet er meget tilfreds med, at regeringen trækker forslaget  

 om sponsorering af udsendelserne i TV 2 tilbage og præciserer, at den ekstra  

 reklameblok i TV 2 skal placeres imellem to udsendelser på aftensendefladen.  

 Vi mener, at det er betænkeligt, at der tillades en yderligere drastisk  

 kommercialisering af TV 2, og navnlig, at der finder en afgørende  

 konkurrenceforvridning sted i forhold til Danmarks Radio.
 I øvrigt finder vi, at det nuværende meget beskedne erfaringsgrundlag med  

 reklamer i TV 2 ej heller berettiger til en gennemgribende diskussion og  

 beslutning om TV 2's organisation og finansiering, men at det bør vente til  

 den berammede revision i folketingsåret 1990-91.
 Derfor kan Socialdemokratiet stemme for lovforslaget med de af  

 kommunikationsministeren stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af  

 kommunikationsministeren under nr. 2 og 9 stillede ændringsforslag og de af  

 mindretallet under nr. 3, 6 7 og 8 stillede ændringsforslag.
Mindretallet ønsker at bemærke, at det er overflødigt at revidere loven om  

 TV 2 så hurtigt efter dens ikrafttræden.
På det foreliggende grundlag er det  

 nemlig ikke muligt at vurdere, hvorvidt TV 2 vil kunne eksistere videre på de  

 betingelser, som loven stiller for dets virksomhed.
Hvis TV 2 f.eks. havde  

 skønnet rigtigt og ikke placeret sine nyhedsudsendelser på præcis samme  

 tidspunkt som Danmarks Radios nyhedsudsendelser, ville det måske slet ikke  

 være kommet i en situation, hvor annoncørerne på grund af lave seertal ville  

 have overvejet at nedsætte deres reklameudgifter i forhold til tv-mediet.
Mindretallet finder endvidere, at flertallet med dette lovforslag  

 overlader lokal-tv til en død i stilhed.
De reklameindtægter, som man for  

 ikke at tage reklamepenge fra TV 2 vil give lokal-tv-stationerne mulighed for  

 at opnå, er så begrænsede, at de næppe vil kunne sikre en blot kummerlig  

 overlevelse for de fleste stationer.
Rent bortset fra, at SF tager afstand  

 fra at kommercialisere de lokale medier med reklameindtægter, så forekommer  

 lovforslaget her at være et udtryk for, at flertallet i det store og hele er  

 ligeglad med lokal-tv-stationernes muligheder og indsats i lokalmiljøet.  

 Havde man ment noget andet, burde man for længst have udformet en offentlig  

 støtteordning, der gav både lokalradioer og lokal-tv-stationer muligheder for  

 at blive kulturelle »kraftcentre« i lokalsamfundene.
 Et andet mindretal (Fremskridtspartiets medlem af udvalget)  

 indstiller lovforslaget til vedtagelse med de af mindretallet under  

 nr. 1 og 4, det af kommunikationsministeren under nr. 5 og det af et  

 mindretal under nr. 6 stillede ændringsforslag.
 Fremskridtspartiet så helst et helt frit tv-reklamemarked, hvor såvel  

 Danmarks Radio og TV 2 som de lokale tv-stationer kan finansiere deres  

 udsendelser ved hjælp af reklameindtægter og sponsoraftaler.
 Imidlertid mener det store folketingsflertal, at det bedst ved, hvad folk  

 kan tåle af reklamer i tv, og derfor fortsætter man med offentlig styring,  

 kontrol og forbud.
 Fremskridtspartiet har med sine ændringsforslag fjernet de to værste ting  

 ved lovforslaget.
Når Fremskridtspartiet indstiller lovforslaget til vedtagelse, betyder det  

 ikke, at Fremskridtspartiet giver samtykke til TV 2's fortsatte eksistens  

 under de nuværende forhold.
Fremskridtspartiet accepterer først TV 2 den dag,  

 stationen er helt fri af tvangslicens og skatteydermidler.
 At regeringen har valgt Socialdemokratiet som samarbejdspartner på dette  

 lovforslag om reklamer i lokal-tv viser, at de ellers erklærede borgerlige og  

 liberale partier Venstre og Det Konservative Folkeparti ikke vil tillade  

 frihed og selvforvaltning hos befolkningen, når det kommer til konkrete  

 initiativer.
 Trangen til offentlig kontrol og styring er der fortsat.
Det er selvfølgelig skuffende for Fremskridtspartiet, at udviklingen er  

 blevet den aktuelle.
Den 24. juli 1988 indgik Fremskridtspartiet et forlig  

 med regeringen om, at der skulle indføres reklamer i lokal-tv fra 1. marts  

 1989. Det forlig brød regeringen groft.
Derefter lovede regeringen, at de med  

 dette lovforlag ville tillade reklamer i lokal-tv fra 1. april 1989.
Igen blev de gode lokale kræfter holdt for aprilsnar.
Der skete intet.
Den  

 tredje bannerflugt foretog regeringen, da den den 5. april 1989 indgik forlig  

 med Socialdemokratiet.
 Folketinget har et ikke-socialistisk flertal bestående af 6 partier, men  

 regeringen vælger bestandig at se til venstre i salen, når der skal indgås  

 forlig.
Ændringsforslag Til § 1 Af et mindretal (FP):
 1) I den under nr. 2 foreslåede nye affattelse af § 3 b, stk.  

 1, indsættes som nyt sidste pkt.:
»Udvidelser af fællesantenneanlæg og andre kabelanlæg, som følge af  

 oprettelsen af nye lokale eller regionale tv-stationer, skal ske i samråd med  

 brugerne.« Af kommunikationsministeren, tiltrådt af et flertal (udvalget med  

 undtagelse af FP):
 2) Nr. 21 udgår.
 Af et mindretal (SF):
 3) I det under nr. 24 foreslåede nye § 19 b, stk. 4, udgår  

nr. 2.
 Af et mindretal (FP):
 4) Det under nr. 24 foreslåede nye § 19 b, stk. 4, nr. 2,  

 affattes således:
»2) Inden for lokal fjernsynsvirksomhed 10 pct. af den del af den  

 daglige sendetid, der anvendes til udsendelser af egenproduktion eller  

 udsendelser, som har tilknytning til det lokale område.
Hver tilladelseshaver  

 må maksimalt udsende to reklameblokke pr. dag, svarende til maksimalt 10  

 minutter.« Af kommunikationsministeren, tiltrådt af et flertal  

 (udvalget med undtagelse af SF):
 5) Det under nr. 24 foreslåede nye § 19 b, stk. 4, nr. 2, 1.  

 pkt., affattes således:
»Inden for lokal fjernsynsvirksomhed 10 pct. af den del af hver  

 tilladelseshavers daglige sendetid, der anvendes til udsendelser af  

 egenproduktion eller udsendelser, som har tilknytning til det lokale  

 område.« Af et mindretal (SF), tiltrådt af et mindretal (FP):
 6) I det under nr. 24 foreslåede nye § 19 c, stk. 2, ændres  

 »fjernsyn« til: »TV 2«.
 Af et mindretal (SF):
 7) I den under nr. 24 foreslåede nye § 19 e ændres i stk.  

 3, 2. pkt., og i stk. 4, 1. pkt., ordene »lokal radio- eller  

 fjernsynsvirksomhed« til: »lokal radiovirksomhed«.
 8) Efter nr. 24 indsættes som nyt nummer:
 » 01. Efter kapitel 3 a indsættes:
»Kapitel 3 b Finansiering af lokal fjernsynsvirksomhed § 19 f.
På de årlige finanslove afsættes 50 mio. kr. til støtte for lokal  

 fjernsynsvirksomhed.«» Til § 2 Af kommunikationsministeren, tiltrådt af et flertal  

 (udvalget med undtagelse af FP):
 9) Datoen »1. april 1989« ændres til: »1. maj 1989«.
Bemærkninger Til nr. 1 Forslagsstilleren finder ikke, at det er rimeligt, at antenneforeninger og  

 kabelsammenslutninger tvinges til at udvide deres sendenet og tekniske  

 udstyr, hver gang der opstår en ny lokal tv-station.
 Lokale tv-stationer kan også gå konkurs, og i den situation kan  

 antenneforeninger m.v. komme til at foretage mange uønskede  

 fejlinvesteringer, hvis der er tale om et påbud.
 Ændringsforslaget betyder, at brugerne af fællesantenneanlægget eller  

 kabelanlægget får medindflydelse på, om de overhovedet ønsker at modtage tv  

 fra de nye stationer.
Til nr. 2 Det foreslås, at lovforslagets § 15 w, stk. 2, udgår, således at  

 kommunikationsministeren ikke nu får mulighed for at fastsætte regler om,  

 hvorledes udsendelser, hvortil der ydes tilskud, kan indgå i TV 2's  

 udsendelser.
 Når der er sket en afklaring af spørgsmålene vedrørende sponsorering på  

 europæisk plan, vil der efter forudgående høring af Danmarks Radios og TV 2's  

 bestyrelser over et udkast til regelsæt blive fremsat forslag til lov om  

 sponsorering i tv.
Til nr. 3, 7 og 8 SF har flere gange sammen med Socialdemokratiet eller alene fremsat  

 forslag om en offentlig finansiering af lokalradio og lokal-tv.
Baggrunden  

 for disse forslag og for nærværende ændringsforslag er, at lokalradio og  

 lokal-tv, der er uafhængigt af kommerciel støtte, kan være en kulturel  

 berigelse af lokalsamfundet.
De kan informere de lokale borgere om  

 begivenheder og aktiviteter der, hvor de bor, og de kan være talerør for  

 mange børn og voksne, som ikke har adgang til de landsdækkende eller  

 regionale medier.
Ændringsforslagene indebærer, at der årligt stilles 50 mio. kr. til  

 rådighed til støtte for de lokal-tv-stationer, som bringer meget lokalt stof,  

 men som i øvrigt økonomisk står svagt.
Det er en forudsætning for tildeling  

 af tilskud, at stationen selv via støtteforening, kommunale tilskud,  

 foreningstilskud eller lignende kan godtgøre den lokale interesse for  

 virksomheden.
Udgangspunktet for tildelingen bør i øvrigt være, at der til  

 lokalt stof pr. sendetime bevilges 5.000 kr.
Beløbene reguleres på de årlige  

 finanslove.
Til nr. 4 Ændringsforslaget betyder, at de lokale tv-stationer får en ærlig chance  

 for at finansiere deres virksomhed gennem reklameindtægter.
Regeringens  

 forslag om maksimalt 5 minutters reklame pr. sendedag betyder, at  

 sekundprisen bliver meget høj, når de 5 minutter skal finansiere hele  

 stationen.
Derved afskærer man de lokale handlende osv. fra at kunne betale  

 reklameindslag.
Tilbage er der så kun de store landsdækkende firmaer, hvis  

 reklamebudgetter regeringen ellers gerne så anvendt på TV 2.
 Ændringsforslaget, der giver adgang til 10 minutters reklame - dog  

 maksimalt 10 pct. af egenproduktionen - betyder, at sekundprisen falder, og  

 at annoncørgrundlaget bliver væsentligt udvidet, hvilket kun kan være i alles  

 interesse.
Til nr. 5 Det foreslås, at den andel af sendetiden i lokal-tv, som må anvendes til  

 reklamer, hæves fra 5 pct. til 10 pct. af den del af sendetiden, som medgår  

 til udsendelse af egen produktion og lokalt stof.
Samtidig præciseres det, at  

 bestemmelsen vedrører den enkelte tilladelseshavers adgang til at sende  

 reklamer.
Til nr. 6 Det forekommer urimeligt, at lokal-tv-stationerne skal miste de indtægter,  

 de kan få ved at sælge sendetid til politiske partier, religiøse bevægelser,  

 stedlige organisationer m.v.
En sådan virksomhed kan efter SF's mening ikke  

 opfattes som reklame, men må defineres som informationsvirksomhed.
Til nr. 9 Det foreslås, at tidspunktet for lovens ikrafttræden ændres fra den 1.  

 april til den 1. maj 1989, der vil være det tidligste praktisk mulige  

 tidspunkt.
Ole Bernt Henriksen (KF) Connie Hedegaard (KF) Flemming Jensen (KF) Povl  

 Brøndsted (V) Helge Sander (V) nfmd.
Behnke (FP) Marianne Jelved (RV)  

 Duetoft (CD) Lysholm Christensen (KRF) Hanne Andersen (S) Søren Hansen (S)  

 Qvist Jørgensen (S) Lissa Mathiasen (S) Jimmy Stahr (S) Birthe Hansen (SF)  

 Ingerlise Koefoed (SF) fmd.
Stillinger (SF) Bilag Nogle af udvalgets spørgsmål til kommunikationsministeren og dennes svar  

 herpå Spørgsmål nr. 5:
»Ministeren bedes redegøre for begrebet »network« i  

 forbindelse med radio- og tv-virksomhed.' Spørgsmål nr. 6:
»Ministeren bedes redegøre for, hvad der menes med  

 »network«-samarbejde i lovens bemærkninger.' Spørgsmål nr. 7:
»Ministeren bedes nærmere redegøre for baggrund og konsekvenser af  

 ændringerne og bemærkningerne vedrørende network.« Svar:
 Med begrebet network sigtes der til den form for fast samarbejde med  

 deltagelse af flere stationer, som resulterer i, at disse udsender de samme  

 programmer.
 Lovforslagets præcisering af forbudet mod denne form for samarbejde er en  

 præcisering af gældende ret.
Der lægges ikke op til et forbud mod samarbejde i almindelighed, men  

 kravet er, at den enkelte tilladelsesindehaver under alle omstændigheder skal  

 bevare sin fulde redaktionelle frihed.
Der kan således ikke indgås aftaler,  

 som indskrænker denne frihed.
Dette hindrer ikke, at flere  

 tilladelsesindehavere kan danne en forening, f.eks. med henblik på at  

 foretage gunstige programindkøb.
Fysisk network i form af samtidig udsendelse af identiske programmer vil  

 fortsat være forbudt.
Det samme gælder med hensyn til udsendelser, der blot  

 foregår med en mindre tidsforskydning, dvs. en form for omgåelse af forbudet  

 mod samtidig udsendelse.
