Landmandsuddannelse fra 1963, 6 måneders uddannelse, tab af indtægt Ankenævnet har behandlet Deres klage på møde den 12. marts 2008.
Nævnet traf denne A F G Ø R E L S E Nævnet finder ikke, at Deres landbrugsuddannelse på 6 måneder som De gennemførte i 1963 overstiger niveauet for erhvervsuddannelse.
De er således omfattet af den personkreds, der kan modtage voksen- og efteruddannelsesgodtgørelse (VEU-godtgørelse).
 Nævnet ændrer således a-kassens afgørelse af 28. december 2007 for så vidt angår spørgsmålet om, hvorvidt Deres uddannelse overstiger niveauet for erhvervsuddannelse.
 Nævnet hjemviser samtidig sagen til a-kassen med henblik på, at a-kassen tager stilling til om De opfylder, de øvrige betingelser, herunder betingelsen om, hvorvidt De har haft tab af indtægt under kursusdeltagelsen.
 De vil høre nærmere fra a-kassen.
BEGRUNDELSE Efter reglerne er det en betingelse for at opnå voksen- og efteruddannelsesgodtgørelse, at ansøgeren ikke har en erhvervsrettet uddannelse, der med hensyn niveau og varighed overstiger niveauet for erhvervsuddannelser, medmindre uddannelsen ikke har været anvendt i de sidste 5 år.
Nævnet har lagt til grund, at De i 1963 gennemførte en landmandsuddannelse på 6 måneder.
Det er videre lagt til grund, at De er selvstændig landmand, og at De har anvendt uddannelsen inden for de sidste 5 år.
 Nævnet har lagt vægt på, at Deres landmandsuddannelse på 6 måneder ikke kan anses for at overstige niveauet for erhvervsuddannelser.
 De er således omfattet af den personkreds, der kan modtage VEU-godtgørelse ved deltagelse i kursus såfremt betingelsen om tab af indtægt under kursusdeltagelsen er opfyldt.
 De vil høre nærmere fra a-kassen.
Ankenævnet henviser til  § 1, § 2, stk. 1 og 2, § 3, stk. 1, nr. 1 og § 4 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007, og  § 1, stk. 1, nr. 1, § 2, stk. 1, nr. 2 og § 4 i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse.
 Sagen er afgjort på grundlag af de akter som nævnet har modtaget fra a-kassen samt sekretariatets kontorrapport af 21. januar 2008.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 8 nævnte forløb udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 2. Der kan ikke opnås godtgørelse efter stk. 1 i følgende tilfælde:
 1) Hvis der er ret til løn fra en arbejdsgiver under uddannelsen som følge af en uddannelsesaftale, indgået i henhold til lov.
 2) Hvis der er adgang til at opnå godtgørelse fra andre godtgørelsesordninger.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 4. Ved deltidsundervisning beregnes godtgørelsen i forhold til antallet af undervisningstimer.
Stk. 5. For deltagere, der har et delvist tab af indtægt eller arbejdsmulighed, nedsættes godtgørelsen forholdsmæssigt.
Det er en betingelse for at oppebære godtgørelse, at deltagerens tab af indtægt eller arbejdsmulighed vedrører den pågældende beskæftigelse.
 Stk. 6. Undervisningsministeren kan fastsætte nærmere regler om godtgørelse.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 2) selvstændige erhvervsdrivende, jf. dog § 3, og § 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
