Bilag 1 Bekendtgørelse om Sikkerhedsstyrelsens bemyndigelse af kontrolinstanser til godkendelse og overvågning af kvalitetsstyringssystemer for autoriserede og godkendte virksomheder I medfør af § 9, stk. 6, i lov om gasinstallationer og installationer i forbindelse med vand- og afløbsledninger, jf. lovbekendtgørelse nr. 988 af 8. december 2003, som ændret ved § 1 i lov nr. 1601 af 20. december 2006, og § 5 a, stk. 4, i lov om autorisation af elinstallatører m.v., jf. lovbekendtgørelse nr. 989 af 8. december 2003, som ændret ved § 2 i lov nr. 1601 af 20. december 2006, fastsættes efter bemyndigelse:
Anvendelsesområde § 1.  Sikkerhedsstyrelsen kan efter ansøgning bemyndige kontrolinstanser til at godkende og efterprøve kvalitetsstyringssystemer for autoriserede og godkendte kompetente virksomheder på vegne af Sikkerhedsstyrelsen, jf. § 20 i lov om gasinstallationer og installationer i forbindelse med vand- og afløbsledninger og § 13b i lov om autorisation af elinstallatører m.v.
Stk. 2. Denne bekendtgørelse gælder for de kontrolinstanser, der skal godkende og efterprøve kvalitetsstyringssystemer hos autoriserede elinstallatører, vvs-installatører, vand- og sanitetsmestre, kloakmestre og godkendte kompetente virksomheder.
Bekendtgørelsen indeholder regler for, hvilke krav en kontrolinstans skal opfylde for at blive bemyndiget som kontrolinstans, regler for udførelse af arbejdet som kontrolinstans og for samspillet med Sikkerhedsstyrelsen, samt regler for Sikkerhedsstyrelsens bemyndigelse af kontrolinstanserne.
Krav til kontrolinstanser § 2. Kontrolinstanserne skal være organiseret og udøve deres virksomhed således, at der skabes tillid til deres virksomhed, og kontrolinstanserne skal efterleve de krav, der fremgår af denne bekendtgørelse samt:
 1) Den internationale standard for »Overensstemmelsesvurdering  Krav til organer der foretager audit og certificering af ledelsessystemer« DS/EN ISO/IEC 17021 eller tilsvarende anerkendt standard.
2) »Sikkerhedsstyrelsens krav til kontrolinstanser, der skal varetage opgaven med godkendelse og overvågning af autoriserede og godkendte virksomheders kvalitetsstyringssystemer«.
Kravene er medtaget som bilag 1 til denne bekendtgørelse.
 § 3.  Kontrolinstansen skal være upartisk i udførelsen af sin virksomhed.
 Stk. 2. Kontrolinstansen skal være en selvstændig juridisk enhed med eget CVR-nummer.
Stk. 3. Kontrolinstansen må ikke yde konkret rådgivning om opbygning af en virksomheds kvalitetsstyringssystem.
Kontrolinstansen må alene give generel information og vejledning til virksomhederne om kravene til kvalitetsstyringssystemer.
 Stk. 4. Kontrolinstansen er forpligtet til at identificere og analysere potentielle interessekonflikter, som kan påvirke dens upartiskhed.
 Stk. 5. Sikkerhedsstyrelsen kan dispensere fra kravene i stk. 1-4, såfremt det kan dokumenteres, at kravene er opfyldt på tilsvarende vis.
§ 4. Kontrolinstansen skal have en leder, som er ansvarlig for beslutninger om godkendelse eller tilbagetrækning af godkendelser af kvalitetsstyringssystemer.
Den ansvarlige leder skal endvidere påse, at kontrolinstansen opbygger og anvender et kvalitetsstyringssystem i henhold til bestemmelserne i § 6.
 § 5. Kontrolinstansens personale skal have de nødvendige kompetencer til at kunne varetage opgaven som kontrolinstans indenfor det af Sikkerhedsstyrelsen godkendte forretningsområde.
 Stk. 2. Auditorer skal have bestået en prøve som auditor, og have et fagligt kendskab til den branche, der auditeres, på et niveau, der kan sidestilles med den viden, der kræves for at drive virksomhed som henholdsvis elinstallatør, vvs-installatør, vand- og sanitetsmester, kloakmester eller godkendt kompetent virksomhed.
 Stk. 3. Sikkerhedsstyrelsen kan dispensere fra kravene i stk. 1-2, såfremt det kan dokumenteres, at kravene er opfyldt på tilsvarende vis.
 § 6. Kontrolinstansen skal opbygge og anvende et kvalitetsstyringssystem, der understøtter og viser, at kontrolinstansen opfylder kravene i § 2. Kvalitetsstyringssystemet skal sikre kvaliteten i udførelsen af de opgaver, Sikkerhedsstyrelsen har bemyndiget kontrolinstansen til at varetage.
 Stk. 2. Kvalitetsstyringssystemet skal dokumenteres i form af en manual eller en samling af dokumenter, der på systematisk og overskuelig måde redegør for procedurer, instruktioner og forholdsregler.
Stk. 3. Kvalitetsdokumentationen kan udformes og opbevares elektronisk.
Kontrolinstansen skal opbevare kvalitetsdokumentationen i mindst 5 år.
§ 7. Kontrolinstansen kan vælge helt eller delvist at uddelegere auditeringsarbejdet til anerkendte certificeringsorganer under forudsætning af Sikkerhedsstyrelsens godkendelse.
Kontrolinstansen opretholder dog det fulde ansvar for uddelegerede opgaver og for at godkende, efterprøve og tilbagetrække godkendelser af kvalitetsstyringssystemer.
 § 8. Kontrolinstanserne skal behandle ansøgningerne i den rækkefølge, de modtages.
 § 9. Dokumentation i form af modtaget materiale, resultater af de gennemførte efterprøvninger og dokumentation for anvendelse af kvalitetsstyringssystemet skal efter anmodning stilles til rådighed for Sikkerhedsstyrelsen.
Samarbejde med Sikkerhedsstyrelsen § 10. Sikkerhedsstyrelsen etablerer et administrationssystem, som kontrolinstanserne skal anvende.
Kontrolinstanserne skal indberette oplysninger om 1) virksomhedernes navn, adresse mv., 2) status for forhåndsgodkendelse, godkendelse og efterprøvning af virksomhedernes kvalitetsstyringssystemer, 3) oplysninger om ændringer i virksomhedernes navn, adresse mv., og 4) oplysninger om eventuelle afslag og tilbagekaldelser.
Stk. 2. Sikkerhedsstyrelsen opretholder via administrationssystemet en fortegnelse over de enkelte kontrolinstanser og de virksomheder, der er tilknyttet den enkelte kontrolinstans.
Kontrolinstanserne har alene adgang til at se oplysninger vedrørende de virksomheder, der er tilknyttet den pågældende kontrolinstans.
Bemyndigelse (godkendelse) af kontrolinstanser § 11. Sikkerhedsstyrelsens bemyndigelse efter § 1, stk. 1, sker i form af en godkendelse af kontrolinstansen, såfremt kontrolinstansen opfylder betingelserne i denne bekendtgørelse.
Stk. 2. Godkendelse af kontrolinstansens kvalitetsstyringssystem kan helt eller delvist bygge på 1) et godkendt kvalitetsstyringssystem fra et anerkendt certificeringsorgan, eller 2) en akkreditering meddelt af Den Danske Akkrediterings- og Metrologifond (DANAK) eller af et tilsvarende akkrediteringsorgan, som er medunderskriver af EAs (European co-operation for Accreditation) multilaterale aftale om gensidig anerkendelse.
 Stk. 3. Sikkerhedsstyrelsen udsteder et godkendelsesbevis til kontrolinstansen, der angiver omfanget af kontrolinstansens arbejde og vilkårene herfor.
 Stk. 4. Sikkerhedsstyrelsen foretager periodevise efterprøvninger af kontrolinstansens arbejde.
 § 12. Såfremt en kontrolinstans ikke opfylder betingelserne i henhold til godkendelsesvilkårene og denne bekendtgørelse, kan Sikkerhedsstyrelsen trække bemyndigelsen (godkendelsen) som kontrolinstans tilbage.
 § 13. Kontrolinstanserne kan kræve betaling for deres ydelser til de enkelte virksomheder.
 § 14. Sikkerhedsstyrelsen kan kræve betaling for afholdte omkostninger i forbindelse med godkendelse og efterprøvning af kontrolinstanserne.
 § 15. Sikkerhedsstyrelsens afgørelser truffet efter denne bekendtgørelse kan ikke indbringes for anden administrativ myndighed.
 § 16. Bekendtgørelsen træder i kraft den 1. december 2007.
 Stk. 2. Bekendtgørelse nr. 1040 af 8. december 2003 om Sikkerhedsstyrelsens bemyndigelse af kontrolinstanser til godkendelse og overvågning af kvalitetsstyringssystemer for autoriserede og godkendte virksomheder ophæves.
