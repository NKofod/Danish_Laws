 Vejledning om behandlingen af sager om  

 opholdstilladelse på grund af udsendelseshindringer,  

 jf. udlændingelovens § 9, stk. 2, nr. 4.
1. Baggrund Ved lov nr. 473 af 1. juli 1998 om ændring af  

 udlændingeloven og straffeloven (Tidsubegrænset  

 opholdstilladelse, asyl, familiesammenføring og udvisning m.v.) blev  

 udlændingelovens § 9, stk. 2, nr. 4, ændret.
 Der kan herefter efter ansøgning gives  

 opholdstilladelse til udlændinge, hvis ganske særlige grunde i  

 øvrigt taler derfor, herunder at udsendelse, jf. § 30, ikke har  

 været mulig i mindst 18 måneder.
 Denne vejledning indeholder en redegørelse for  

 reglerne for Rigspolitiets og Udlændingestyrelsens behandling af sager  

 om opholdstilladelse på grund af udsendelseshindringer, jf.  

 udlændingelovens § 9, stk. 2, nr. 4, som affattet ved lov nr.  

 473 af 1. juli 1998.
2. Udlændingens pligt til at udrejse og til at  

 medvirke ved udsendelsesbestræbelser efter udløbet af  

 udrejsefristen Når en udlænding meddeles afslag på en  

 ansøgning om asyl efter udlændingelovens § 7 eller afslag  

 på en ansøgning om opholdstilladelse på andet grundlag,  

 fastsætter udlændingemyndighederne en udrejsefrist, jf.  

 udlændingelovens § 33, stk. 1.
 En udlænding, som har fået endeligt afslag  

 på en ansøgning om asyl og eventuelt tillige på en  

 ansøgning om opholdstilladelse på andet grundlag, er forpligtet  

 til at udrejse af landet, jf. udlændingelovens § 30,  

 stk. 1.
Politiet gennemfører udrejsekontrol i  

 overensstemmelse med Indenrigsministeriets cirkulære nr. 16 af 12.  

 februar 1997 om forkyndelser og udrejsekontrol i asylsager.
Udrejser  

 udlændingen ikke frivilligt, drager politiet omsorg for udrejsen, jf.  

 udlændingelovens § 30, stk. 2.
Det påhviler således udlændingen selv at  

 udrejse af landet inden udløbet af udrejsefristen.
Også efter  

 udløbet af udrejsefristen har udlændingen selvsagt fortsat pligt  

 til at udrejse af landet.
Drager politiet omsorg for udrejsen, skal  

 udlændingen meddele de nødvendige oplysninger hertil og medvirke  

 til tilvejebringelse af nødvendig rejselegitimation og visum og til  

 udrejsen i øvrigt, jf. udlændingelovens § 40, stk. 3,  

 1. pkt.
Politiet anmoder udlændingen om at underskrive en  

 erklæring om at ville medvirke ved udrejsen.
Har udlændingen mulighed for at udrejse frivilligt  

 af landet, har udlændingen pligt hertil.
Undladelse af frivillig  

 udrejse vil i så fald blive betragtet som manglende medvirken til  

 udrejsen.
 Retten kan på begæring af politiet, hvis det  

 skønnes fornødent, bestemme, at en udlænding, der ikke  

 ønsker at medvirke ved udrejsen, skal fremstilles for hjemlandets  

 eller et andet lands repræsentation, eller at udlændingens  

 fingeraftryk, der er optaget i medfør af udlændingelovens  

 § 40 a, stk. 1 og 2, kan videregives til hjemlandets eller et andet  

 lands repræsentation, jf. herved udlændingelovens § 40,  

 stk. 3, 2. pkt.
I tilfælde, hvor politiet drager omsorg for  

 udrejsen, og udlændingen ikke medvirker hertil, kan udlændingen  

 pålægges visse motivationsfremmende foranstaltninger.
Politiet  

 kan pålægge udlændingen meldepligt, jf.  

 udlændingelovens § 34, stk. 2, nr. 5, således at  

 udlændingen skal give møde hos politiet på nærmere  

 angivne tidspunkter.
Endvidere kan Udlændingestyrelsen bestemme, at den  

 pågældende ikke skal have dækket udgifter til underhold  

 bortset fra kost, logi og sundhedsmæssige ydelser, jf. herved  

 udlændingelovens § 42 a, stk. 6, nr. 7.
3. Rigspolitiets forelæggelsespligt i sager, hvor  

 udsendelse, jf. udlændingelovens § 30, ikke har været mulig  

 i mindst 18 måneder Efter de forarbejder, der knytter sig til ændringen  

 af udlændingelovens § 9, stk. 2, nr. 4, ved lov nr. 473 af 1.  

 juli 1998, skal Rigspolitiet forelægge de sager for  

 Udlændingestyrelsen, hvor der er forløbet mindst 18  

 måneder efter udløbet af den seneste udrejsefrist, og hvor  

 udsendelse efter politiets vurdering må anses for udsigtsløs.  

 Forelæggelsen sker med henblik på Udlændingestyrelsens  

 vurdering af, om den pågældende udlænding skal meddeles  

 opholdstilladelse efter § 9, stk. 2, nr. 4, jf. afsnit 4.
 Indenrigsministeriet har udsendt en  

 cirkulæreskrivelse til Rigspolitichefen om Rigspolitiets  

 forelæggelse for Udlændingestyrelsen af sager om  

 opholdstilladelse på grund af udsendelseshindringer, jf.  

 udlændingelovens § 9, stk. 2, nr. 4.  

 Cirkulæreskrivelsen har bl.a. følgende indhold:
 "Rigspolitiets forelæggelse for  

 Udlændingestyrelsen skal ske i alle sager, snarest efter at der er  

 forløbet 18 måneder fra udløbet af den udrejsefrist, som  

 blev fastsat i forbindelse med et endeligt afslag på asyl efter  

 udlændingelovens § 7 eller et eventuelt umiddelbart  

 efterfølgende afslag på humanitær opholdstilladelse efter  

 udlændingelovens § 9, stk. 2, nr. 2.
Fremgår det af sagens akter eller af  

 Udlændingeregistret, at udlændingemyndighederne i forbindelse med  

 en ansøgning om opholdstilladelse på et andet grundlag end asyl  

 undtagelsesvis har udsat udrejsefristen i en periode og herefter fastsat en  

 ny udrejsefrist, skal Rigspolitiet anføre dette i forbindelse med den  

 forelæggelse for Udlændingestyrelsen, der sker, snarest efter at  

 der er forløbet 18 måneder fra den udrejsefrist, der blev  

 fastsat i forbindelse med et endeligt afslag på asyl eller et eventuelt  

 umiddelbart efterfølgende afslag på humanitær  

 opholdstilladelse.
Rigspolitiet skal i sådanne tilfælde efter  

 konkret anmodning fra Udlændingestyrelsen herom på ny  

 forelægge sagen for Udlændingestyrelsen, snarest efter at der er  

 forløbet 18 måneder fra udløbet af den seneste  

 udrejsefrist.
 Rigspolitiets forelæggelse for  

 Udlændingestyrelsen skal ske i alle de nævnte sager, uanset om  

 udlændingen har undladt at medvirke ved  

 udsendelsesbestræbelserne.
I forbindelse med forelæggelsen skal Rigspolitiet  

 redegøre for de hidtidige udsendelsesbestræbelser, herunder for  

 om det har været muligt for udlændingen at udrejse frivilligt, om  

 udlændingen i så fald aktivt har søgt at udnytte en  

 sådan mulighed for frivillig udrejse, om udlændingen har  

 underskrevet "erklæringen om medvirken til udsendelse af  

 Danmark", om udlændingen reelt har medvirket til udsendelsen, og  

 om denne reelle medvirken har været konstant siden udløbet af  

 udrejsefristen.
Rigspolitiet kan i den forbindelse henvise til vedlagte  

 kopier af udsendelsessagens akter.
 Redegørelsen skal endvidere indeholde Rigspolitiets  

 vurdering af de fremtidige udsendelsesmuligheder, herunder om udsendelse for  

 tiden må anses for udsigtsløs.
Sker der efter forelæggelsen relevante  

 ændringer i de oplysninger, som har betydning for  

 Udlændingestyrelsens afgørelse efter udlændingelovens  

 § 9, stk. 2, nr. 4, skal Rigspolitiet snarest underrette  

 Udlændingestyrelsen herom." 4. Udlændingestyrelsens behandling af sager om  

 opholdstilladelse på grund af udsendelseshindringer Udlændingestyrelsen træffer afgørelse  

 om, hvorvidt udlændingen på grund af udsendelseshindringer skal  

 meddeles opholdstilladelse efter udlændingelovens § 9,  

 stk. 2, nr. 4, både i den situation, hvor udlændingen  

 indgiver ansøgning om opholdstilladelse efter udlændingelovens  

 § 9, stk. 2, nr. 4, og i den situation, hvor Rigspolitiet  

 forelægger sagen, uanset om udlændingen har indgivet  

 ansøgning om opholdstilladelse eller ej, jf. afsnit 3.
 Kan Udlændingestyrelsen ikke på baggrund af de  

 foreliggende oplysninger give opholdstilladelse, underretter  

 Udlændingestyrelsen udlændingen eller dennes eventuelle advokat  

 om, at Udlændingestyrelsen har spørgsmålet om meddelelse  

 af opholdstilladelse på grund af udsendelseshindringer under  

 behandling, ligesom Udlændingestyrelsen i det omfang, dette  

 følger af forvaltningslovens § 19, eller hvor der i øvrigt  

 må antages at foreligge en pligt hertil, foretager partshøring  

 af den pågældende vedrørende Rigspolitiets  

 forelæggelse af sagen.
Der kan efter de forarbejder, der knytter sig til  

 ændringen af udlændingelovens § 9, stk. 2, nr. 4, ved  

 lov nr. 473 af 1. juli 1998, tidligst meddeles opholdstilladelse efter  

 udlændingelovens § 9, stk. 2, nr. 4, når der er  

 forløbet 18 måneder efter udløbet af den seneste  

 udrejsefrist.
Dette gælder, uanset om udlændingen medvirker ved  

 udsendelsesbestræbelserne, og uanset om udsendelse må anses for  

 udsigtsløs på et tidligere tidspunkt.
 Er der på det tidspunkt, hvor en udlænding  

 indgiver ansøgning om opholdstilladelse efter udlændingelovens  

 § 9, stk. 2, nr. 4, under henvisning til udsendelseshindringer,  

 endnu ikke forløbet 18 måneder fra udløbet af den  

 udrejsefrist, som blev fastsat i forbindelse med et endeligt afslag på  

 asyl efter udlændingelovens § 7 eller et eventuelt umiddelbart  

 efterfølgende afslag på humanitær opholdstilladelse efter  

 udlændingelovens § 9, stk. 2, nr. 2, meddeles der afslag  

 på ansøgningen under henvisning hertil.
 Er der på tidspunktet for ansøgningens  

 indgivelse forløbet 18 måneder eller længere tid fra  

 udløbet af den udrejsefrist, som blev fastsat i forbindelse med et  

 endeligt afslag på asyl efter udlændingelovens § 7 eller et  

 eventuelt umiddelbart efterfølgende afslag på humanitær  

 opholdstilladelse efter udlændingelovens § 9, stk. 2, nr. 2,  

 og har Rigspolitiet (endnu) ikke forelagt sagen for  

 Udlændingestyrelsen, jf. afsnit 3, indhenter Udlændingestyrelsen  

 den i afsnit 3 nævnte redegørelse fra Rigspolitiet til brug for  

 afgørelsen af, hvorvidt der kan meddeles opholdstilladelse efter  

 udlændingelovens § 9, stk. 2, nr. 4.
 I de tilfælde, hvor der ikke foreligger en  

 ansøgning fra udlændingen, vurderer Udlændingestyrelsen af  

 egen drift på baggrund af Rigspolitichefens forelæggelse, jf.  

 afsnit 3, om der kan meddeles opholdstilladelse efter udlændingelovens  

 § 9, stk. 2, nr. 4.
Udlændingestyrelsen kan meddele opholdstilladelse  

 efter en konkret og individuel vurdering, såfremt der er forløbet mindst 18 måneder fra udløbet af  

 den seneste udrejsefrist, det i sammenhængende 18 måneder ikke har været og  

 fortsat ikke er muligt for udlændingen at udrejse frivilligt, udlændingen i øvrigt har medvirket ved  

 udsendelsesbestræbelserne i sammenhængende 18 måneder,  

 og udsendelse efter de foreliggende oplysninger for tiden må anses  

 for udsigtsløs.
 Betingelsen om, at der skal være forløbet  

 mindst 18 måneder fra udløbet af den seneste udrejsefrist, kan  

 efter omstændighederne anses for opfyldt, selv om udlændingens  

 udrejsefrist i kortere perioder har været udsat.
 Betingelsen om, at udlændingen skal medvirke ved  

 udsendelsesbestræbelserne, gælder efter de forarbejder, der  

 knytter sig til ændringen af udlændingelovens § 9,  

 stk. 2, nr. 4, ved lov nr. 473 af 1. juli 1998, altid, og uanset om  

 udsendelse ikke er mulig af andre grunde end den pågældende  

 udlændings manglende medvirken.
 Udlændingestyrelsen meddeler udlændingen i  

 forbindelse med en eventuel opholdstilladelse efter udlændingelovens  

 § 9, stk. 2, nr. 4, på hvilket grundlag tilladelsen er givet,  

 ligesom det i afgørelsen anføres, at forlængelse af  

 tilladelsen kun kan forventes i det omfang, der fortsat består en  

 udsendelseshindring, og kun i det omfang, den pågældende fortsat  

 medvirker til gennemførelse af udsendelsen.
 Udlændingestyrelsen meddeler udlændingen i  

 forbindelse med et eventuelt afslag på opholdstilladelse efter  

 udlændingelovens § 9, stk. 2, nr. 4, at den  

 pågældende fortsat har pligt til at udrejse i overensstemmelse  

 med den senest fastsatte udrejsefrist, at afgørelsen kan  

 påklages til Indenrigsministeriet, jf. udlændingelovens  

 § 46, stk. 2, og at en eventuel påklage til  

 Indenrigsministeriet ikke vil blive tillagt opsættende virkning.
Udlændingestyrelsen orienterer samtidig Rigspolitiet  

 om den trufne afgørelse, hvad enten Udlændingestyrelsen meddeler  

 opholdstilladelse efter udlændingelovens § 9, stk. 2, nr. 4,  

 eller afslag herpå.
Herved sikres, at Rigspolitiet i alle  

 tilfælde fortsætter arbejdet med at skabe mulighed for en  

 gennemførelse af udsendelsen af en udlænding, der har fået  

 endeligt afslag på sin ansøgning om asyl.
Såfremt Udlændingestyrelsen meddeler  

 udlændingen, at opholdstilladelse efter udlændingelovens  

 § 9, stk. 2, nr. 4, ikke kan meddeles under henvisning til, at den  

 pågældende udlændings udrejsefrist har været udsat,  

 og at der derfor ikke er forløbet 18 måneder fra udløbet  

 af den seneste udrejsefrist, meddeler Udlændingestyrelsen samtidig  

 Rigspolitiet en frist for Rigspolitiets fornyede forelæggelse af sagen  

 for Udlændingestyrelsen.
Fristen fastsættes til snarest efter, at  

 der er forløbet 18 måneder fra udløbet af den seneste  

 udrejsefrist.
5. Indholdet af en eventuel opholdstilladelse efter  

 udlændingelovens § 9, stk. 2, nr. 4, på grund af  

 udsendelseshindringer Opholdstilladelse efter udlændingelovens § 9,  

 stk. 2, nr. 4, på grund af udsendelseshindringer meddeles  

 tidsbegrænset for højst et år ad gangen, jf. § 20,  

 stk. 8, i bekendtgørelse nr. 310 af 4. maj 2000 om  

 udlændinges adgang her til landet  

 (udlændingebekendtgørelsen). Opholdstilladelsen meddeles med  

 henblik på midlertidigt ophold.
Etårsperioden regnes fra  

 tidspunktet for meddelelsen af tilladelsen.
Opholdstilladelsen kan efter  

 ansøgning forlænges efter samme retningslinjer som ved  

 meddelelsen af den første tilladelse, dvs. på baggrund af en af  

 Udlændingestyrelsen indhentet fornyet redegørelse fra  

 Rigspolitiet om bl.a. udlændingens medvirken og politiets vurdering af  

 de fremtidige udsendelsesmuligheder, jf. afsnit 3, og under de betingelser,  

 der fremgår af afsnit 4.
 Efter 5 års tidsbegrænset opholdstilladelse  

 med henblik på midlertidigt ophold kan udlændingen, hvis der  

 fortsat er grundlag for forlængelse, meddeles tidsubegrænset  

 opholdstilladelse, jf. udlændingelovens § 11, stk. 4.
Efter udlændingelovens § 11, stk. 5, er  

 meddelelse af tidsubegrænset opholdstilladelse   medmindre  

 særlige grunde taler derimod   betinget af, at den  

 pågældende udlænding 1)	har gennemført et tilbudt introduktionsprogram efter lov om  

 integration af udlændinge i Danmark eller, hvis dette ikke er  

 tilfældet, har gennemført et andet tilbudt forløb, der  

 kan sidestilles hermed, 2)	under sit ophold her i landet inden for en af indenrigsministeren  

 fastsat periode ikke er straffet for kriminalitet af en vis grovhed, og 3)	ikke har forfalden gæld på over 50.000 kr. til det  

 offentlige.
 Efter udlændingelovens § 11, stk. 6, kan  

 der dog meddeles tidsubegrænset opholdstilladelse uanset bestemmelsen i  

 § 11, stk. 5, nr. 3, hvis den pågældende  

 udlænding har indgået en aftale om afvikling af gælden og  

 overholder en sådan aftale.
 Indenrigsministeren har i bekendtgørelse nr. 1067  

 af 17. december 1999 om meddelelse af tidsubegrænset opholdstilladelse  

 fastsat nærmere regler herom.
 Udlændinge med opholdstilladelse efter  

 udlændingelovens § 9, stk. 2, nr. 4, på grund af  

 udsendelseshindringer er omfattet af lov om integration af udlændinge i  

 Danmark (integrationsloven), jf. integrationslovens § 54, nr. 4.  

 Udlændingestyrelsen afgør, i hvilken kommune den  

 pågældende skal tage bopæl (visitering), jf.  

 integrationslovens § 10. Ansvaret for integrationsindsatsen over for den  

 pågældende påhviler kommunen fra udgangen af den  

 første hele måned efter tidspunktet for meddelelse af  

 opholdstilladelse til den pågældende, jf. § 4, stk. 2,  

 i integrationsloven.
 Udlændinge med opholdstilladelse efter  

 udlændingelovens § 9, stk. 2, nr. 4, på grund af  

 udsendelseshindringer er fritaget for arbejdstilladelse, jf.  

 udlændingelovens § 14, stk. 1, nr. 6.
6. Retsvirkninger af meddelelse af  

 opholdstilladelse 6.1. Inddragelse eller nægtelse af forlængelse  

 af opholdstilladelsen Efter udlændingelovens § 19, stk. 1, nr.  

 1, kan en tidsbegrænset opholdstilladelse efter udlændingelovens  

 § 9, stk. 2, nr. 4, på grund af udsendelseshindringer  

 inddrages, når det grundlag, der er angivet i tilladelsen, dvs.  

 udsendelseshindringen, var urigtigt eller ikke længere er til  

 stede.
 Opholdstilladelsen kan under tilsvarende  

 omstændigheder nægtes forlænget, jf. også afsnit  

 5.
 Ved vurderingen af, om inddragelse skal ske, skal de  

 hensyn, der er opregnet i udlændingelovens § 26, stk. 1,  

 herunder navnlig varigheden af udlændingens ophold her i landet,  

 inddrages, jf. udlændingelovens § 19, stk. 4. Tilsvarende  

 sker ved vurderingen af, om opholdstilladelsen efter udlændingelovens  

 § 9, stk. 2, nr. 4, på grund af udsendelseshindringer skal  

 forlænges.
 Påklages en afgørelse om inddragelse eller  

 nægtelse af forlængelse af opholdstilladelsen inden 7 dage efter,  

 at den er meddelt udlændingen, har udlændingen ret til at blive  

 her i landet, indtil klagen er afgjort, jf. udlændingelovens § 33,  

 stk. 3.
Spørgsmålet om inddragelse eller  

 nægtelse af forlængelse af opholdstilladelsen vil typisk  

 opstå, når politiet har tilvejebragt forudsætningerne for  

 en udsendelse, f.eks. i form af en indrejsetilladelse og/eller et  

 rejsedokument.
En indrejsetilladelse vil ofte være tidsbegrænset.  

 Når Rigspolitiet forelægger sagen for Udlændingestyrelsen  

 med oplysning om, at forudsætningerne for en udsendelse er  

 tilvejebragt, vil Udlændingestyrelsen   og eventuelt senere  

 Indenrigsministeriet som klageinstans   derfor hurtigst muligt tage stilling  

 til spørgsmålet om inddragelse eller nægtelse af  

 forlængelse af opholdstilladelsen.
6.2. Adgang til familiesammenføring Efter udlændingelovens § 9, stk. 1, nr. 2,  

 litra d, har en udlænding med opholdstilladelse efter  

 udlændingelovens § 9, stk. 2, nr. 4, ret til  

 familiesammenføring med sin ægtefælle eller faste  

 samlever, når udlændingen har haft tidsubegrænset  

 opholdstilladelse her i landet i mere end de sidste 3 år.
Retskrav  

 på familiesammenføring med en ægtefælle eller fast  

 samlever efter denne bestemmelse opnås således tidligst efter i  

 alt 9 år og 6 måneder efter udløbet af den seneste  

 udrejsefrist (18 måneder + 5 år + 3 år). Efter  

 udlændingelovens § 9, stk. 2, nr. 4, vil der dog   når  

 ganske særlige grunde taler derfor   være mulighed for efter  

 ansøgning at meddele tilladelse til familiesammenføring med  

 ægtefælle eller fast samlever på et tidligere tidspunkt end  

 de ovenfor nævnte og efter omstændighederne allerede samtidig med  

 meddelelse af opholdstilladelse til den udsendelseshindrede, jf.  

 nedenfor.
 Opholdstilladelse efter udlændingelovens § 9,  

 stk. 1, nr. 2, litra d, til en fast samlever skal betinges af, at den  

 person, der bor i Danmark, påtager sig at forsørge  

 ansøgeren, jf. udlændingelovens § 9, stk. 4, 1. pkt.  

 Opholdstilladelse efter udlændingelovens § 9, stk. 1, nr. 2,  

 litra d, skal endvidere i medfør af udlændingelovens § 9,  

 stk. 4, 2. pkt., medmindre særlige grunde taler derimod, betinges  

 af, at den person, der bor i Danmark, godtgør at være i stand  

 til at forsørge ansøgeren.
En udlænding med opholdstilladelse efter  

 udlændingelovens § 9, stk. 2, nr. 4, har endvidere efter  

 udlændingelovens § 9, stk. 1, nr. 3, ret til  

 familiesammenføring med sine mindreårige børn fra det  

 tidspunkt, hvor den pågældende betragtes som fastboende i  

 Danmark.
En udlænding betragtes som fastboende i Danmark fra det  

 tidspunkt, hvor den pågældende opnår opholdstilladelse med  

 henblik på varigt ophold i Danmark.
Retskrav på  

 familiesammenføring med mindreårige børn efter denne  

 bestemmelse opnås således tidligst efter i alt 6 år og 6  

 måneder efter udløbet af den seneste udrejsefrist (18  

 måneder + 5 år). Efter udlændingelovens § 9,  

 stk. 2, nr. 4, vil der dog   når ganske særlige grunde taler  

 derfor   være mulighed for efter ansøgning at meddele tilladelse  

 til familiesammenføring med mindreårige børn på et  

 tidligere tidspunkt end de ovenfor nævnte og efter  

 omstændighederne allerede samtidig med meddelelse af opholdstilladelse  

 til den udsendelseshindrede, jf. nedenfor.
Der stilles som udgangspunkt ikke krav om  

 godtgørelse af forsørgelsesevnen ved familiesammenføring  

 med mindreårige børn efter udlændingelovens § 9,  

 stk. 1, nr. 3, men såfremt særlige grunde taler derfor, kan  

 familiesammenføring dog betinges af, at den herboende person med  

 opholdstilladelse efter udlændingelovens § 9, stk. 2, nr. 4,  

 som det påhviler at forsørge ansøgeren, godtgør at  

 være i stand hertil, jf. udlændingelovens § 9, stk. 4,  

 3. pkt.
Efter forarbejderne til lov nr. 473 af 1. juli 1998, hvor  

 bestemmelsen blev indført, vil særlige grunde hertil f.eks.  

 foreligge, hvis der ikke har været forudgående kontakt mellem den  

 herboende af forældrene og det pågældende barn i en lang  

 periode forud for ansøgningen om familiesammenføring.
Endvidere vil der efter udlændingelovens § 9,  

 stk. 2, nr. 4   når ganske særlige grunde taler derfor  

 være mulighed for efter ansøgning at meddele tilladelse til  

 familiesammenføring med ægtefælle eller fast samlever  

 og/eller mindreårige børn på et tidligere tidspunkt end de  

 ovenfor nævnte og efter omstændighederne allerede samtidig med  

 meddelelse af opholdstilladelse til den udsendelseshindrede.
Det kan f.eks.  

 være tilfældet, hvor den udsendelseshindredes nære familie  

 fortsat er bosat i den udsendelseshindredes hjemland eller tidligere  

 opholdsland, og hvor den udsendelseshindrede ikke   selv om den  

 pågældende måtte ønske det   har mulighed for at  

 vende tilbage og blive forenet med sin familie.
Hvis den udsendelseshindrede kan tage ophold og blive  

 forenet med sin familie i sit hjemland eller tidligere opholdsland eller i  

 familiens aktuelle eller tidligere opholdsland, kan  

 familiesammenføring efter udlændingelovens § 9,  

 stk. 2, nr. 4, ikke meddeles.
Familiesammenføring vil i så  

 fald først kunne meddeles, når den udsendelseshindrede i  

 medfør af andre bestemmelser i udlændingeloven har retskrav  

 herpå.
 Det er i almindelighed en betingelse for meddelelse af  

 ægtefællesammenføring efter udlændingelovens  

 § 9, stk. 2, nr. 4, at ægteskabet bestod på tidspunktet  

 for den udsendelseshindredes indrejse til Danmark.
 Der stilles ikke forsørgelseskrav ved  

 familiesammenføring efter udlændingelovens § 9,  

 stk. 2, nr. 4.
7. Anvendelsesområde Udlændingelovens § 9, stk. 2, nr. 4, som  

 affattet ved lov nr. 473 af 1. juli 1998, finder ikke anvendelse på  

 udlændinge, der inden lovens ikrafttræden den 3. juli 1998 har  

 indgivet ansøgning om opholdstilladelse, jf. herved denne lovs  

 § 4, stk. 4. En ansøgning om opholdstilladelse på  

 grund af udsendelseshindringer efter afslag på asyl anses for indgivet  

 i forbindelse med ansøgningen om asyl.
Denne vejledning finder således anvendelse fra dags  

 dato med virkning for udlændinge, der den 3. juli 1998 eller senere  

 indgiver ansøgning om asyl i Danmark.
Vejledningen finder i disse  

 tilfælde anvendelse såvel ved udlændingens indgivelse af  

 ansøgning om opholdstilladelse efter udlændingelovens § 9,  

 stk. 2, nr. 4, som ved Rigspolitiets forelæggelse af sagen for  

 Udlændingestyrelsen.
 Udlændinge, der har indgivet ansøgning om  

 asyl inden lovens ikrafttræden den 3. juli 1998 og eventuelt er meddelt  

 opholdstilladelse efter udlændingelovens § 9, stk. 2, nr. 4,  

 på grund af udsendelseshindringer, og hvis opholdstilladelse  

 søges forlænget eller er meddelt på ny efter lovens  

 ikrafttræden, behandles fortsat efter de retningslinjer, der er  

 fastlagt i Indenrigsministeriets brev af 15. maj 1995 til Rigspolitichefen,  

 Direktoratet for Udlændinge (nu Udlændingestyrelsen) og  

 Udenrigsministeriet.
 Har udlændingen første gang indgivet  

 ansøgning om asyl inden den 3. juli 1998, og ansøger den  

 pågældende herefter under sit ophold her i landet om genoptagelse  

 af sin asylsag den 3. juli 1998 eller derefter, behandles den  

 pågældende fortsat efter de tidligere regler, idet  

 genoptagelsesansøgningen ikke betragtes som en ny ansøgning om  

 asyl.
 En udlænding, der har indgivet ansøgning om  

 asyl inden den 3. juli 1998, og som udrejser af landet og siden indrejser  

 på ny for den 3. juli 1998 eller derefter at indgive en ny  

 ansøgning om asyl, vil derimod blive behandlet efter de nye  

 regler.
 Tidligere ansøgning om og eventuel meddelelse af  

 opholdstilladelse på andet grundlag (familiesammenføring m.v.)  

 har ikke betydning for spørgsmålet om, hvorvidt afgørelse  

 om meddelelse af opholdstilladelse efter udlændingelovens § 9,  

 stk. 2, nr. 4, på grund af udsendelseshindringer skal  

 træffes efter de nye eller de tidligere regler.
