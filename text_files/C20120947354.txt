Skrivelse med orientering om: Bekendtgørelse om særlig indsats for ledige, der risikerer at opbruge deres ret til dagpenge Til samtlige jobcentre og a-kasser m.fl.
Der vedlægges 2. korrektur med rettelser af bekendtgørelse om særlig indsats for ledige, der risikerer at opbruge deres ret til dagpenge.
Bekendtgørelsen træder i kraft den 20. september 2012.
Der vedlægges desuden et foreløbigt udkast til en vejledning til bekendtgørelsen, som snarest muligt vil blive offentliggjort.
Der vil kunne komme tilføjelse til vejledningen, inden den endelige version udsendes.
Baggrunden er akutpakken for ledige, der risikerer at opbruge deres ret til dagpenge.
Der henvises til aftalen af 31. august 2012 mellem regeringen, LO, DA, AC, FTF, KL og A-kassernes Samvirke om særlig indsats for ledige, som risikerer at opbruge deres ret til dagpenge, som kan findes på Beskæftigelsesministeriets hjemmeside: www.bm.dk.
 Bekendtgørelsen indeholder følgende:
 Kapitel 1 afgrænser målgruppen og fastsætter, hvad de ledige på baggrund af aftalen om akutpakken har ret til i henholdsvis a-kassernes og jobcentrenes stående jobberedskaber og de intensive jobformidlingsforløb hos den personlige jobformidler i jobcenteret.
 Kapitel 2 fastsætter, at a-kasserne og jobcentrene kan gennemføre forsøg, hvorefter de erstatter rådighedssamtalerne efter bekendtgørelse om rådighed og jobsamtalerne efter lov om en aktiv beskæftigelsesindsats med samtalerne i de intensive forløb.
 Kapitel 3 indeholder forsøgsbestemmelser om jobrotation, opkvalificeringsjob og hjælp til hurtig etablering af virksomhedsrettede tilbud, som den ledige selv har fundet.
 Kapitel 4 indeholder ikrafttrædelses- og overgangsbestemmelser.
Efter aftalen og bekendtgørelsen får de ledige i målgruppen en række særlige rettigheder  men ingen nye pligter.
Det betyder, at indsatsen i bekendtgørelsen er frivillig for den enkelte ledige.
 Bekendtgørelsen ændrer ikke ved de almindelige regler om, at dagpengemodtagere skal stå fuldt til rådighed for arbejdsmarkedet, herunder være aktivt jobsøgende og deltage i job- og rådighedssamtaler mv. samt tilbud efter de almindelige regler.
 Jobcentrene og a-kasserne kan dog som forsøg erstatte job- og rådighedssamtaler med samtaler under det intensive forløb, jf. ovenfor om bekendtgørelsens kapitel 2.
Da den særlige indsats efter bekendtgørelsen som nævnt er frivillig for de ledige, kan en ledig afvise at deltage i forløbet efter bekendtgørelsens kapitel 1. Den ledige vil desuden på ethvert tidspunkt under et forløb kunne oplyse, at pågældende ikke ønsker yderligere hjælp.
En ledig kan ligeledes udeblive fra samtaler i forløbet efter bekendtgørelsens kapitel 1 og afvise tilbud efter bekendtgørelsens kapitel 3 uden dagpengemæssige konsekvenser.
 Jobcentrene skal derfor ikke sende indberetninger til a-kasserne i de tilfælde, hvor ledige ikke møder op til samtaler mv. i forløbene efter kapitel 1.
Når en ledig er begyndt på et arbejde eller et tilbud  uanset at dette er givet efter reglerne i bekendtgørelsens kapitel 3  gælder de almindelige regler.
Jobcentrene skal derfor sende indberetninger til a-kasserne i tilfælde, hvor den ledige ophører i et tilbud.
 Hvis jobcenteret under et frivilligt forløb efter kapitel 1 i bekendtgørelsen indkalder en ledig til en jobsamtale mv. eller giver et tilbud efter de almindelige regler, skal jobcenteret sende indberetninger til a-kasserne om udeblivelser og afslag mv.
Der kan i øvrigt henvises til Arbejdsmarkedsstyrelsens orientering af 7. september 2012 til jobcentrene om registrering af indsatsen i forbindelse med aftale om særlig indsats for ledige, som risikerer at opbruge deres ret til dagpenge.
Denne kan findes på www.dfdg.dk.
Eventuelle spørgsmål til bekendtgørelsens indhold kan rettes til Arbejdsmarkedsstyrelsens 1. kontor.
Eventuelle spørgsmål om registrering af indsatsen kan rettes til Arbejdsmarkedsstyrelsens 7. kontor.
