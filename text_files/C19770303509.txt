 I direktoratets cirkulære af 10/12 1976 (AF.cirkl.nr. 364/76,  

 AK.cirkl.nr.107/76) vedrørende udbetaling af dagpenge for  

 »indeklemte« fredage henledte man opmærksomheden på, at  

 direktoratet for arbejdstilsynet havde peget på, at en arbejdsgiver, der  

 tidligere i ferieåret har ladet en lønmodtager holde ferie, og som holder  

 lukket mellem jul og nytår, efter ferielovens § 17 b er forpligtet til at  

 betale lønmodtageren løn for det antal feriedage, der er optjent udover 18  

 dage, og som er anvendt til tidligere ferie med den følge, at lønmodtageren  

 mangler feriedage til brug under julelukningen.
 Man oplyste samtidig, at dette spørgsmål var taget op til fornyet  

 overvejelse på baggrund af en nylig afsagt opmandskendelse i Faglig Voldgift.
 Efter at spørgsmålet har været genstand for principielle overvejelser i  

 arbejdsministeriet, har ministeriet tilkendegivet, »at det må følge af  

 ferielovens § 17 b sammenholdt med § 9 og § 10, stk. 1, at en arbejdsgiver,  

 som agter at holde virksomheden lukket på hverdage mellem jul og nytår eller  

 agter at reservere sig en sådan mulighed, såfremt han i årets løb etablerer  

 ferielukning udover 18 feriedage, i forbindelse med denne ferielukning over  

 for sådanne lønmodtagere, som ikke har optjent et tilstrækkeligt antal  

 feriedage til at dække såvel ferielukningen som den påtænkte julelukning, må  

 tilkendegive vedkommende lønmodtager, at resterende feriedage maksimalt  

 svarende til antallet af julelukkede dage først kan afholdes i forbindelse  

 med julelukningen.
Vedkommende lønmodtager, som således er afskåret fra at holde ferie under  

 en ferielukning af virksomheden som anført, vil da kunne få  

 arbejdsløshedsdagpenge, hvis han som medlem af en arbejdsløshedskasse iøvrigt  

 opfylder betingelserne herfor.« P.D.V.
