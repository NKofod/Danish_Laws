 Fundet, at en ønsket videregivelse af kontonumre i Kommunedata I/S  

 måtte anses for videregivelse af oplysninger hidrørende fra de offentlige  

 registre, for hvilke Kommunedata I/S er servicebureau, som kun kan finde sted  

 under iagttagelse af lov om offentlige myndigheders registre.  

 Registertilsynet fandt det endvidere ikke efter omstændighederne godtgjort,  

 at der var hjemmel i lov om offentlige myndigheders registre for de  

 registeransvarlige myndigheder til at videregive masseoplysninger, således  

 som det var ønsket.
 En bank rettede henvendelse til Registertilsynet med forespørgsel om,  

 hvorvidt Kommunedata I/S måtte videregive oplysninger om kontonumre til  

 banken.
I forbindelse med en edb-mæssig fusion mellem en sparekasse og en bank  

 ønskede man at give alle tidligere sparekassekunder et nyt kontonummer.  

 Banken havde fået henvendelser fra en del kommuner om mulighederne for  

 automatisk at ændre kontonumrene i Kommunedata  I/S' forskellige løn- og  

 pensionssystemer m.v.
Banken forestillede sig, at de i Kommunedata I/S  

 »gennemløb de forskellige registre og ud fra en nærmere definition fandt  

 de gamle sparekassekontonumre, som var registreret.
Disse numre skulle  

 herefter sendes til banken uden andre oplysninger på et magnetbånd.
Herefter  

 ville banken forsyne det samme magnetbånd med oplysninger om de nye  

 kontonumre og returnere båndet til Kommunedata I/S.
Banken ville ikke tage  

 kopier af båndet og ville derfor heller ikke efter at have returneret båndet  

 til Kommunedata  I/S have nogle oplysninger, som ville kunne bruges  

 »forkert«.
 Det fremgik, at Kommunedata I/S på basis af oplysningerne på båndet ville  

 være i stand til - for de kommuner, der skriftligt bad om det - at ændre  

 kontonumrene automatisk.
 Registertilsynet fandt, at den ønskede videregivelse af kontonumre i  

  Kommunedata I/S måtte anses for videregivelse af oplysninger hidrørende fra  

 de offentlige registre, for hvilke Kommunedata I/S var edb-servicebureau,  

 hvorfor en sådan kun kunne finde sted under iagttagelse af lov om offentlige  

 myndigheders registre.
 Registertilsynet fandt det imidlertid ikke efter omstændighederne  

 godtgjort, at der var hjemmel i lov om offentlige myndigheders registre for  

 de registeransvarlige myndigheder til at videregive masseoplysninger, således  

 som det var ønsket.
 Registertilsynet henledte dog opmærksomheden på, at der i henhold til  

 bestemmelsen i § 16, stk. 2, nr. 1, i lov om offentlige myndigheders registre  

 kan videregives oplysninger, når den, oplysningen angår, har givet samtykke.  

 De registeransvarlige myndigheder ville herefter med hjemmel i denne  

 bestemmelse kunne videregive oplysninger, såfremt borgeren havde givet  

 samtykke.
 (* 1) Registertilsynets Årsberetning 1991 side 75.
