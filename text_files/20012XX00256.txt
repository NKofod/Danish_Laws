Skriftlig fremsættelse (4. april  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om fremstilling, præsentation og  

 salg af tobaksvarer.
(Lovforslag nr.
L 187).
 Formålet med lovforslaget er at implementere  

 EF-direktivet om fremstilling, præsentation og salg af tobaksvarer fra  

 juni 2001.
Der findes allerede her i landet lovgivning fra  

 begyndelsen af 1990 erne om mærkning af tobaksvarer, om  

 tjæreindholdet i cigaretter og om forbud mod salg af visse  

 snustobaksvarer.
Den gældende lovgivning bygger ligeledes på  

 EF-direktiver.
Formålet med direktivet fra 2001 er at fjerne de  

 væsentlige forskelle på medlemsstaternes lovgivning og  

 administrative bestemmelser, der fortsat findes på dette område,  

 og som hæmmer det indre markeds funktion.
I betragtning af tobakkens  

 yderst skadelige virkninger har sundhedsbeskyttelse i denne forbindelse en  

 særlig høj prioritet.
 Direktivet ajourfører og supplerer de  

 gældende regler på baggrund af erfaringen og den videnskabelige  

 udvikling.
 I forhold til de gældende bestemmelser er  

 hovedformålene med det nye direktiv og dermed med lovforslaget  

 at:
sænke grænseværdierne for tjæreindholdet i  

 cigaretter, indføre grænseværdier for nikotin- og  

 kulilteindholdet i cigaretter, skærpe reglerne for mærkning af tobaksvarer, indføre indberetnings- og begrundelsespligt for  

 tilsætningsstoffer i tobak samt at forbyde visse varebetegnelser, som f.eks. "light" og  

 "mild" på tobaksvarers emballage.
 På grund af behovet for at indhente supplerende  

 oplysninger om de øvrige EU-landes implementering af direktivet  

 fremsættes lovforslaget først efter 1. april 2002.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Folketingets velvillige behandling.
