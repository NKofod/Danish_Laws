Cirkulæreskrivelse til Civilstyrelsen og politiet om ændret forretningsgang vedrørende udbetaling og regres af erstatning fra staten til ofre for forbrydelser Efter lov om erstatning fra staten til ofre for forbrydelser, jf. lovbekendtgørelse nr. 1209 af 18. november 2014, som senest ændret ved lov nr. 486 af 30. april 2019, yder staten erstatning og godtgørelse for personskade og i visse tilfælde for tingsskade, der er forvoldt ved overtrædelse af borgerlig straffelov eller lov om tilhold, opholdsforbud og bortvisning.
Afgørelsen om erstatning mv. træffes af Erstatningsnævnet.
Nævnet træffer den endelige administrative afgørelse i de sager, der indbringes for nævnet.
Politiet har hidtil forestået udbetalingen af de af nævnet tilkendte erstatningsbeløb, og politiet har i forbindelse hermed i de enkelte sager truffet afgørelse om, hvorvidt der er grundlag for at søge regres for erstatningsbeløbet hos skadevolderen, jf. lovens § 17. Politiet har ligeledes varetaget spørgsmålet om hel eller delvis eftergivelse af kravet på grund af oplysninger om skadevolderens økonomiske forhold.
Selve inddrivelsen af regreskravet varetages af Gældsstyrelsen i tilfælde, hvor skadevolderen ikke har indbetalt regreskravet til politiet.
 Med virkning fra den 1. januar 2021 ændres denne forretningsgang, således at Civilstyrelsen forestår udbetalingen af de omhandlede erstatningsbeløb og endvidere bemyndiges til at træffe afgørelse om alle spørgsmål vedrørende regres hos skadevolderen efter følgende nærmere retningslinjer:
1. Erstatningsnævnet fremsender samtidig med sagens afgørelse en kopi af afgørelsen til Civilstyrelsen.
Afgørelsen skal alene fremsendes, når der tilkendes erstatning og/eller godtgørelse.
I forbindelse hermed medsender nævnet kopi af de sagsakter, som er nødvendige for at forestå udbetaling og træffe afgørelse om regres.
Civilstyrelsen forestår herefter udbetalingen og træffer afgørelse om, hvorvidt der er grundlag for at søge regres for beløbet hos skadevolderen.
Beslutning om hel eller delvis eftergivelse af et regreskrav på grundlag af oplysninger om skadevolderens økonomiske forhold træffes ligeledes af Civilstyrelsen.
Eftergivelse bør i almindelighed kun ske, hvis det ved udtømmende retsforfølgning er konstateret, at inddrivelse helt eller delvist er udelukket, eller hvis det på betryggende måde er konstateret, at regreskravet må anses for helt eller delvist uerholdeligt.
 Civilstyrelsens træffer den endelige administrative afgørelse på de sagsområder, der overføres til Civilstyrelsen ved denne cirkulæreskrivelse.
 Inddrivelse af regreskravet, herunder evt. indgåelse af afdragsordninger, varetages af Gældsstyrelsen i tilfælde, hvor skadevolderen ikke har indbetalt regreskravet til Civilstyrelsen.
 2. Udbetaling af erstatning mv. føres til udgift på finanslovskonto § 11.11.13 Erstatning til ofre for forbrydelser.
 Indbetalinger af regreskrav tages til indtægt på finanslovskonto § 11.11.13 Erstatning til ofre for forbrydelser.
 3. For så vidt angår de afgørelser, som Erstatningsnævnet har fremsendt til politiet inden den 1. januar 2021, gælder følgende retningslinjer:
 3.1. Fakturaer fra Arbejdsmarkedets Erhvervssikring, Patienterstatningen, Kammeradvokaten, konsulenter m.fl. vedrørende erklæringer mv., som Erstatningsnævnet har anmodet om, fremsendes til og behandles af Civilstyrelsen fra og med 1. januar 2021.
3.2. Verserende sager fremsendt til politiet fra Erstatningsnævnet før den 1. januar 2021, og hvor skadelidtes krav er tilkendt ved dom under straffesagen, behandles fortsat af politiet, som herunder udbetaler erstatning til skadelidte, tager stilling til og fremsender regreskrav til skadevolder, samt oversender manglende indbetalinger til inddrivelse ved Gældsstyrelsen.
Politiet bogfører udbetaling af erstatning samt indbetalinger af regreskrav på finanslovskonto § 11.11.13 Erstatning til ofre for forbrydelser.
3.3. Verserende sager fremsendt til politiet fra Erstatningsnævnet før den 1. januar 2021, og hvor skadelidtes krav ikke er tilkendt ved dom under straffesagen, behandles fortsat af politiet.
Politiet tager herunder stilling til, om der skal gøres regres gældende over for skadevolder, og politiet foretager i givet fald partshøring med henblik på indgåelse af frivilligt forlig.
Resulterer partshøring i, at der indgås frivilligt forlig, fremsendes sagen med det frivillige forlig til Civilstyrelsen, som varetager den resterende sagsbehandling, herunder opkrævning af kravet mv.
Hvis partshøring ikke resulterer i, at der indgås frivilligt forlig, træffer politiet afgørelse om, hvorvidt der skal udtages stævning mod skadevolderen ved anlæg af civilt søgsmål, og politiet sender i givet fald sagen til Kammeradvokaten.
Herefter overdrages sagen til Civilstyrelsen, der varetager den resterende sagsbehandling.
I verserende sager, hvor Erstatningsnævnet fra den 1. januar 2021 tilkender yderligere erstatning og/eller godtgørelse, medtager politiet det nye regreskrav i sagen, hvis forældelsesfristen for det verserende regreskrav ikke overskrides eller påvirkes heraf.
Hvis det yderligere regreskrav ikke medtages i den verserende sag hos politiet, behandler Civilstyrelsen dette som en ny sag.
 Politiet overdrager endelig til Civilstyrelsen alle sager, der er sendt til Kammeradvokaten inden den 1. januar 2021 med henblik på udtagelse af stævning mod skadevolderen, og hvor der ikke pr. 1. januar 2021 er afsagt dom.
Politiet orienterer i alle tilfælde skadevolder og øvrige relevante parter, herunder Kammeradvokaten, om, at den pågældende sag er overdraget til Civilstyrelsen.
Politiet oversender sagerne i digital format til Civilstyrelsen.
 4. Denne cirkulæreskrivelse gælder ikke de sager, som behandles af nævnene på Færøerne og Grønland, jf. bekendtgørelse nr. 471 af 25. september 1984 om forretningsordenen for det færøske nævn og bekendtgørelse nr. 472 af 25. september 1984 om forretningsordenen for det grønlandske nævn.
 5. Cirkulæreskrivelser af 24. april 1987 og 25. januar 1988 til politiet og anklagemyndigheden om ændret forretningsgang vedrørende udbetaling m.v. af erstatning fra staten til ofre for forbrydelser ophæves.
