Fremsat den 8. april 2008 af Flemming Møller Mortensen (S), Magnus Heunicke (S), Karen Hækkerup (S), Mogens Jensen (S) og Julie Skovsby (S) Forslag til folketingsbeslutning om bedre kvalitet i kystlivredningen Folketinget pålægger regeringen at tage initiativ til at indføre et kvalitetssikringsprogram, der kan højne niveauet af kystlivredning på offentlige strande i hele Danmark, herunder i form af  fastsættelse af mål for den tid, kystlivredderen bruger til at nå frem til den nødstedte,  fastlæggelse af standardoperationsprocedurer for kystlivreddere og  offentlig kontrol med kvaliteten i kystlivredningen.
Bemærkninger til forslaget Formålet med forslaget I perioden 2001-2006 druknede i gennemsnit 13 personer om året i Danmark, jf. druknestatistik fra Rådet for Større Badesikkerhed.
Forslagsstillerne vil foranledige, at statistikken bliver omdelt i Retsudvalget i forbindelse med udvalgsarbejdet.
 Formålet med beslutningsforslaget er at indføre et kvalitetssikringsprogram, der kan højne niveauet for kystlivredning på offentlige strande i hele Danmark og dermed mindske antallet af drukneulykker.
 Socialdemokratiet er under behandlingen af forslaget indstillet på at overveje, om forslaget skal udvides til også at omfatte offentlige badeanstalter.
Regulering af og ansvar for badesikkerheden Justitsministeriet tog i sommeren 2007 initiativ til at tilvejebringe en landsdækkende og ensartet regulering af badesikkerheden ved offentlige badestrande og badeanstalter.
Ministeriet udarbejdede på baggrund af drøftelser med bl.a.
Rådet for Større Badesikkerhed og oplysninger om anvendelsen af de tidligere gældende regler om badesikkerhed og politiets og kommunernes praksis et udkast til en ny bestemmelse i ordensbekendtgørelsen.
Justitsministeren har i svar på spørgsmål nr.
S 5359, folketingsåret 2006-07, over for Folketinget redegjort nærmere for initiativet.
 Det fremgår af svaret, at udkastet til den nye bestemmelse indebærer, at der indføres en pligt for politiet til med hensyn til offentlige badestrande og badeanstalter i nødvendigt omfang at fastsætte regler om, hvilket redningsmateriel der skal være til stede, og hvilke foranstaltninger  herunder tilsyn (livreddere m.v.)  der i øvrigt skal iværksættes til afværgelse af fare for de badendes liv og helbred.
 De enkelte politikredses vurdering af, i hvilket omfang det skønnes nødvendigt at fastsætte lokale regler om badesikkerhed, skal foretages i samråd med kommunalbestyrelsen, så det sikres, at sådanne regler fastsættes under hensyntagen til de lokale forhold.
Formålet er at sikre, at der skabes klarhed om, hvilken myndighed der er forpligtet til at sikre, at det overvejes, om der er behov for at fastsætte lokale regler, og at føre tilsyn med overholdelsen af disse.
Efter udkastet vil denne forpligtelse fremover påhvile politiet.
Det fremgår endvidere af justitsministerens svar, at en pligtmæssig bestemmelse skal sikre en ensartet ordning i hele landet.
Den nye bestemmelse i ordensbekendtgørelsen skal ledsages af en cirkulæreskrivelse fra rigspolitiet til politikredsene med et modelregelsæt for badesikkerhed.
Et element i dette modelregelsæt vil bl.a. være bestemmelser om tilstedeværelsen af livreddere.
Rådet for Større Badesikkerhed vil blive inddraget ved udarbejdelsen af modelregelsættet til politikredsene.
Justitsministeren oplyste i svaret på spørgsmål nr.
S 5359, folketingsåret 2006-07, at den nye regulering efter endt høring forventedes at kunne træde i kraft den 1. januar 2008.
 De nye regler er ikke udstedt endnu, men Socialdemokratiet forventer, at det sker snarest muligt.
 Socialdemokratiet er tilfreds med, at den grundlæggende regulering og placeringen af ansvaret for badesikkerheden kommer på plads med ministerens initiativ.
Forslaget om at indføre et kvalitetssikringsprogram Som det fremgår ovenfor, er der taget initiativ til at få udstedt regler om badesikkerheden på bl.a. offentlige badestrande.
Der er imidlertid ikke noget, der tyder på, at der tages initiativer til konkrete forbedringer af den måde, hvorpå kystlivredningen rent praktisk tilrettelægges i dag.
Det råder dette beslutningsforslag bod på.
Rådet for Større Badesikkerhed anbefaler, at man benytter strande med livredderopsyn.
Den Nordsjællandske Kystlivredningstjeneste har i alt 19 poster fordelt over hele Nordkysten.
Posterne er bemandede i skolesommerferien.
TrygFonden har livreddertårne placeret på 17 strande.
Tårnene på strandene er i perioden 26. juni  20. august bemandet dagligt med livreddere fra Dansk Svømmeunion.
På Amager Strand er der livreddere på udvalgte områder i højsæsonen.
Der er 8 livreddere på vagt hver dag. (Kilde: www.badesikkerhed.dk).
Hvert år drukner omkring 10 mennesker under badning ved de danske kyster.
Dette tal er alt for højt og er i tillæg til de personlige tragedier hos de pårørende også et potentielt problem for Danmarks omdømme med hensyn til at tiltrække udenlandske turister til vore strande.
Antallet af drukneulykker kan reduceres markant, hvis kvalitetsniveauet i kystlivredningen på offentlige badestrande forbedres.
Derfor er det indlysende, at politikerne skal påtage sig et ansvar og tage de nødvendige skridt for at sikre kvalitetsniveauet for kystlivredningen på offentlige badestrande, sådan at livredderstationer på strandene ikke bare udgør en falsk tryghed.
I øjeblikket er kystlivredningen i Danmark af meget svingende kvalitet.
Der er en ganske stor variation i udrykningstiden, altså hvor lang tid der går, fra livredderen bliver opmærksom på en ulykke, til redningsprocessen er afsluttet.
Endvidere er nogle livredderstationer uhensigtsmæssigt indrettet og står op til 100 meter fra vandkanten, hvilket er med til at forlænge udrykningstiden.
Forskning viser, at det tager mellem 20 og 60 sekunder for en person at drukne, hvorfor udrykningstiden er et meget centralt parameter med hensyn til at sikre kvaliteten af kystlivredningen i Danmark (REU alm. del, 2006-07, bilag 649, og 2007-08, 1. samling, bilag 25 og 31).
Hvis der indføres et kvalitetssikringsprogram, der bl.a. stiller specifikke krav til udrykningstiden, kan livredningsorganisationerne selv stå for de nødvendige tiltag, der skal nedbringe den.
Med et krav om lavere udrykningstid er det således muligt at rette op på diverse forskelligartede faktorer, der mindsker kvaliteten i livredningen og forlænger udrykningstiden, såsom placering af livredderstation, uddannelse af livreddere osv.
 I tillæg til at stille krav til udrykningstiden kunne et kvalitetssikringsprogram også stille konkrete kvalitetskrav til, hvordan man løser specifikke opgaver, sådan som det bl.a. er tilfældet hos politiet, brandvæsenet og ambulancetjenesten.
Til at kontrollere, om kravene overholdes, er der brug for en uvildig (offentlig) instans som f.eks.
Beredskabsstyrelsen.
Kontrollen kan udføres af inspektørhold, der i badesæsonen i tillæg til at kontrollere, om kravene overholdes, også evaluerer, hvor der skal sættes ind for at opnå mulige forbedringer.
 Et kvalitetssikringsprogram som skitseret ovenfor vil være forholdsvis billigt at indføre og vil samtidig kunne mindske antallet af drukneulykker og give danske badegæster større tryghed ved stranden.
Skriftlig fremsættelse Flemming Møller Mortensen (S):
 Forslag til folketingsbeslutning om bedre kvalitet i kystlivredningen.
(Beslutningsforslag nr.
B 97).
