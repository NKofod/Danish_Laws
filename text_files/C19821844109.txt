 I SD-cirkulære 1978-31 er der givet retningslinier for den skattemæssige  

 behandling af aktionærlån.
Det bestemmes i cirkulæret, at en hovedaktionær, der i det af ham  

 beherskede selskab optager lån på vilkår, som i kraft af den dominerende  

 indflydelse i selskabet er særligt fordelagtige, må antages at oppebære et  

 maskeret udbytte svarende til differencen mellem den aftalte forrentning af  

 lånet og Nationalbankens diskonto på gældsstiftelsestidspunktet + 4% I de tilfælde, hvor hovedaktionæren udfører arbejde for selskabet, har  

 landsskatteretten i de senere år fulgt den praksis at anse beløb, der  

 tidligere blev betragtet som maskeret udbytte, f.eks. lejeværdi,  

 rejseudgifter, repræsentation o.lign., som tillæg til hovedaktionærens  

 arbejdsvederlag fra selskabet.
 Denne praksis er nu udvidet til også at omfatte ydelse af lån på gunstige  

 vilkår, således at den manglende renteindtægt i selskabet modsvares af en  

 tilsvarende lønudgift.
 Den i SD-cirkulære 1978-31 omtalte indkomstbeskatning af en anslået rente  

 i hovedaktionærselskabet og af skattegodtgørelsen hos hovedaktionæren skal  

 herefter undlades, hvor det samlede vederlag til hovedaktionæren (inkl. den  

 manglende forrentning af aktionærlånet) efter den eksisterende praksis om løn  

 til hovedaktionærer ikke er af en sådan størrelse, at aflønningen må anses at  

 indeholde et maskeret udbytte.
 For så vidt angår de situationer, hvor manglende forrentning fortsat skal  

 beskattes som maskeret udbytte, dvs. navnlig de tilfælde, hvor  

 hovedaktionæren ikke udfører arbejde for selskabet, bemyndiges de lokale  

 ligningsmyndigheder til i forbindelse med eller i kontinuitet af  

 indkomstansættelsen af selskabet at indrømme hovedaktionæren fradragsret for  

 en til forhøjelsen af selskabet svarende renteudgift, såfremt hovedaktionæren  

 indbetaler den i SD-cirkulære 1978-31 fastsatte rente til selskabet, eller  

 renten godskrives over hovedaktionærens mellemregningskonto med selskabet.
 Nærværende cirkulære finder anvendelse fra og med skatteåret 1982/93  

 (indkomståret 1981).
