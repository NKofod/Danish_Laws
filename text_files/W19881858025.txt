 Kapitaltilførselsafgift blev - som vedrørende et selskabs  

 indkomstgrundlag - ikke anset som fradragsberettiget, selv om den var en  

 konsekvens af en ændring af aktieselskabsloven.
 A A/S klagede for skatteåret 1985/86 over, at de stedlige  

 skattemyndigheder ikke havde anset selskabet for berettiget til at fradrage  

 kapitaltilførselsafgift, 1.759 kr., i forbindelse med en lovpligtig  

 kapitaludvidelse, idet udgiften var anset at vedrøre selskabets  

 indkomstgrundlag.
Selskabets revisor påstod godkendelse af fradraget for  

 kapitaltilførselsafgiften, idet han bl.a. gjorde gældende, at  

 kapitaludvidelsen - og dermed afholdelsen af udgiften - efter ændringen af  

 aktieselskabsloven var en betingelse for selskabets fortsatte eksistens som  

 aktieselskab.
Til støtte for sin påstand henviste revisoren til Højesterets  

 dom af 11. juni 1980, hvor et aktieselskab blev anset for berettiget til at  

 fradrage udgifter, afholdt i forbindelse med en af en lovændring affødt  

 vedtægtsændring.
Landsskatteretten måtte imidlertid være enig med de stedlige  

 skattemyndigheder i, at udgiften til kapitaltilførselsafgift vedrørte  

 selskabets indkomstgrundlag, og at den følgelig ikke - uanset at den var  

 påført selskabet som konsekvens af en lovændring - kunne anses som en  

 fradragsberettiget udgift vedrørende selskabets drift, omfattet af  

 statsskattelovens § 6a.
Den påklagede ansættelse blev derfor stadfæstet.
 LV 1987, C 2.1.
