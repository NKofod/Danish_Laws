 På baggrund af Miljøministeriets regler vedrørende anvendelse af  

 koncentrater til juicefremstilling og en Sø- og Handelsretsdom vedrørende  

 markedsføring af appelsinjuice fremstillet af koncentrat, som værende  

 friskpresset saft, udtalte Forbrugerombudsmanden, at fremstillinger, der  

 viser frugt, som presses direkte ned i karton eller flaske, må anses for at  

 være vildledende og i strid med markedsføringslovens § 2, stk. 1, hvorimod  

 det må komme an på en konkret vurdering om beskrivelse af de anvendte  

 råprodukter eller fremstillingsmåde, samt anvendelse af navne som  

 »Naturjuice« og »Rigtig appelsinjuice«, er vildledende.
 Reklamering for juiceprodukter.
I Miljøministeriets bekendtgørelse nr. 451 af 12. september 1978 om frugt-  

 og grøntsagssaft m.m. § 14, stk. 1 b, er det bestemt, at angivelsen  

 »fremstillet af ..... koncentrat« skal angives på emballage,  

 beholdere og etiketter på klart synlig, let læselig og holdbar måde, såfremt  

 frugtsaft helt eller delvis er fremstillet på grundlag af koncentreret  

 frugtsaft.
Den nævnte oplysning skal ifølge bestemmelsen anbringes i  

 umiddelbar nærhed af betegnelsen for produktet.
 Bestemmelsen finder imidlertid ikke anvendelse på annoncer, og der er  

 derfor risiko for, at angivelser i annoncer om juiceprodukter, herunder  

 billeder af frisk frugt, vil give forbrugerne det indtryk, at de udbudte  

 produkter består af friskpresset saft.
 I en dom, der er gengivet i Ugeskrift for Retsvæsen 1979, side 610, har  

 Sø- og Handelsretten i en sag mellem på den ene side to mejeriselskaber og på  

 den anden side et selskab, der er dannet af 4 frugtimportører, udtalt, at de  

 pågældende mejeriselskaber bl.a. i en annonce havde anvendt ord og billeder,  

 der var egnet til at give forbrugerne indtryk af, at det udbudte produkt var  

 friskpresset appelsinsaft, uagtet den pågældende appelsinjuice var  

 fremstillet af koncentrat.
 På denne baggrund optog FO fornyet forhandling med en række danske  

 juiceproducenter og udtalte herefter følgende:
 »Vildledende eller urimeligt mangelfulde angivelser med hensyn til  

 den anvendte fremstillingsmåde må efter min opfattelse som hovedregel anses  

 for at være af betydning for efterspørgslen, idet forbrugerne ikke kan  

 forudsættes at være bekendt med, at appelsinjuice i almindelighed er  

 fremstillet af koncentrat eller i øvrigt at gøre sig mere præcise  

 overvejelser om fremstillingsmåden.
 Endvidere er det fortsat min opfattelse, at fremstillinger, der viser  

 frugt, som presses direkte ned i karton eller flaske, må anses for  

 vildledende og således i strid med markedsføringslovens § 2, stk. 1.
Med hensyn til afbildninger af frugter i øvrigt, beskrivelser af de  

 anvendte råprodukter eller fremstillingsmåden samt anvendelsen af navne, der  

 ligesom »Naturjuice« og »Rigtig appelsinjuice« beskriver  

 det udbudte produkt, anser jeg det næppe for muligt at udtale mig generelt.  

 Bedømmelsen af, om sådanne angivelser er vildledende eller rimeligt  

 mangelfulde, må derfor bero på, hvorledes reklamen i øvrigt er udformet.
Jeg  

 vil i denne forbindelse tillægge det væsentlig betydning, om angivelser som  

 de nævnte er suppleret med en iøjenfaldende oplysning om, at produktet er  

 fremstillet af koncentrat'.
 (* 1) Offentliggjort i Forbrugerombudsmandens Årsberetning 1979-1980, side  

 88. Ugeskrift for Retsvæsen 1979, side 610.
