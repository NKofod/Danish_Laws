Skriftlig fremsættelse (27. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 registreringsafgift af motorkøretøjer m.v. (Fradrag for  

 særligt brændstoføkonomiske personbiler; tilpasning af  

 fradragene for trafiksikkerhedsfremmende foranstaltninger; afgift af  

 større genopbygninger af færdselsskadede  

 køretøjer; den beregningsmæssige avanceprocent).
(Lovforslag nr.
L 74).
 Forslag til lov om ændring af lov om afgift efter  

 brændstofforbrug for visse personbiler og lov om ændring af lov  

 om ændring af lov om afgift efter brændstofforbrug for visse  

 personbiler. (Udvidelse af skalaen for grøn ejerafgift for dieselbiler  

 og nedsættelse af udligningsafgiften for visse  

 køretøjer).
(Lovforslag nr.
L 75).
 Regeringen fremsætter de to lovforslag for at  

 få gennemført nogle nødvendige tilpasninger af  

 registreringsafgiften og den grønne ejerafgift på biler.
Det drejer sig for det første om nogle helt  

 nye biler, som er på vej på markedet, og som kan køre  

 noget længere på en liter brændstof, end det hidtil har  

 været set.
Regeringen vurderer, at disse særligt  

 brændstoføkonomiske biler indeholder en særlig  

 teknologi, som gør dem dyrere end andre biler.
Regeringen  

 foreslår derfor at lempe registreringsafgiften for disse biler over en  

 periode på 10 år, så de på den måde  

 afgiftsmæssigt ikke stilles ringere end andre biler.
Konkret  

 foreslås der et nedslag i afgiften for benzinbiler, der kører  

 mindst 25 km. pr. liter og for dieselbiler, der kører mindst  28,1 km.  

 pr. liter.
Nedslaget er gradvis stigende fra 1/6 for f.eks. dieselbiler, der  

 kører mindst 28,1 km. pr. liter og op til 4/6, som er fastsat for  

 dieselbiler, som kører mindst 45 km. pr. liter.
Dette gælder for  

 årene 2000-2005. I den følgende 5 års periode (2006-2010)  

 foreslås, at nedslaget for disse biler bliver mindre.
Samtidig foreslås afgiftsskalaen for dieselbiler i  

 den grønne ejerafgift udvidet med tre trin for de særligt  

 brændstoføkonomiske dieselbiler, der kører over 25 km.  

 pr. liter.
Disse biler bliver fritaget for grøn ejerafgift, og de  

 får en nedsat udligningsafgift.
For det andet foreslår regeringen en  

tilpasning af de gældende sikkerhedsfradrag.
To af de fradrag  

 på dette område, som gælder i dag, angår  

 bagsæde-rulleseler og høj stoplygte i personbiler.  

 Bagsædeseler og høj stoplygte er imidlertid nu blevet  

 lovpligtige, og der er derfor ikke længere grundlag for at opretholde  

 disse fradrag.
Derfor foreslår regeringen, at de ophæves.
En tredje vigtig del af forslaget angår  

reparation af færdselsskadede biler.
I dag gennemføres  

 sådanne reparationer ofte, selv om bilen er så ilde tilredt, at  

 det samfundsøkonomisk set bedre kan betale sig at lade den erstatte af  

 en anden bil.
Da der i dag imidlertid gælder vide grænser for  

 afgiftsfri genopbygning og reparation af sådanne biler, vælger  

 den enkelte - dvs. forsikringsselskaber og bilejere - ofte den  

 reparationsløsning, der samfundsøkonomisk set er urentabel.  

 På denne baggrund foreslår regeringen en moderat stramning af  

 reglerne, således at der skal betales registreringsafgift, når  

 bilen efter en skade repareres for et beløb, som overstiger 75 pct. af  

 bilens værdi før skaden.
Dette gælder kun, når  

 reparationsudgiften udgør mindst 15.000 kr.
En fjerde og sidste del af forslaget angår  

den beregningsmæssige avanceprocent, som indgår ved  

 kalkulationen af grundlaget for registreringsafgiften.
Den er i dag 7,5 pct.,  

 og regeringen foreslår, at den sættes op til 8,5 pct. i 2000 og 9  

 pct. i 2001. Baggrunden for dette forslag er, at den faktiske  

 forhandleravance allerede er højere end 7,5 pct. for nogle  

 bilmodeller, og det kan i visse situationer give spekulationsmuligheder.  

 Samtidig er forhandleravancen i udlandet højere end i Danmark.  

 Også Danmarks Automobilforhandler Forening har været fremme med  

 tilkendegivelser om, at foreningen ser et behov for en forhøjelse af  

 den beregningsmæssige avanceprocent.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Tingets velvillige  

 behandling.
