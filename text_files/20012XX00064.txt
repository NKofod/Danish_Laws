Skriftlig fremsættelse (29. januar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 hjemmesygeplejerskeordninger. (Indførelse af mulighed for privat  

 hjemmesygepleje).
(Lovforslag nr.
L 63).
 Formålet med lovforslaget er at give kommunerne mere  

 fleksible rammer for tilrettelæggelsen af hjemmesygeplejen ved at  

 gøre det muligt for kommunerne at benytte private leverandører.  

 Dermed skabes overensstemmelse med reglerne for personlig og praktisk  

 hjælp i den sociale lovgivning, hvorved kommunerne får bedre  

 muligheder for at sikre borgerne en god og effektiv hjemmesygepleje ikke  

 mindst i forbindelse med integrerede ordninger.
Forslaget betyder, at kommunerne ikke længere er  

 forpligtet til selv at ansætte sygeplejersker, men alene har ansvaret  

 for, at der ydes vederlagsfri hjemmesygepleje.
Det er herefter op til  

 kommunalbestyrelsen at beslutte, hvordan man vil organisere ordningen,  

 herunder om man vil benytte privatansat personale.
Den foreslåede ændring indebærer  

 også, at det ikke længere specificeres i loven, hvilke  

 personalegrupper der skal varetage opgaven.
Dog vil lovændringen blive  

 fulgt op af en ny bekendtgørelse og retningslinier fra  

 Sundhedsstyrelsen, hvor der vil kunne tages stilling til kompetencekrav m.v.  

 i forbindelse med udførelsen af hjemmesygeplejen.
Det skal understreges, at den øgede fleksibilitet  

 for kommunerne, som lovforslaget medfører, ikke indebærer en  

 svækkelse af kommunernes forpligtelser eller borgernes rettigheder  

 på området.
Kommunernes pligt til at yde vederlagsfri  

 hjemmesygepleje efter lægehenvisning er efter forslaget uændret.  

 Vælger kommunalbestyrelsen at anvende en privat leverandør, er  

 det op til kommunalbestyrelsen at stille krav til ydelsernes indhold og sikre  

 sig, at disse krav bliver overholdt.
Borgerne kan som hidtil klage til  

 kommunalbestyrelsen over de ydelser, der leveres, og der kan søges  

 aktindsigt hos kommunen.
Jeg er overbevist om, at de nye muligheder kan medvirke  

 til at give området et løft.
Overvejer den enkelte  

 kommunalbestyrelse at indgå aftale med en privat leverandør om  

 hjemmesygepleje, vil det således naturligt føre til en  

 gennemgang af kommunens tilbud og de krav, man kan stille til de forskellige  

 ydelser.
En sådan synlighed vil kunne bidrage til at forbedre servicen  

 over for borgerne   uanset hvordan kommunen så vælger at  

 tilrettelægge hjemmesygeplejerskeordningen i sidste ende.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
