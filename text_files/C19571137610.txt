 Hoslagt fremsendes nogle eksemplarer af lov nr. 122 af 12. april 1957 om  

 ændring af færdselsloven, der træder i kraft den 1. maj 1957.
I.
Løn.
Loven fastsætter en ændret vederlagsordning for justitsministeriets  

 motorsagkyndige, der får valget mellem fast løn (§ 75 B) og gebyrandele (§ 75  

 C). Justitsministeriet har som tidligere meddelt anmodet de sagkyndige om at  

 meddele ministeriet, hvilken ordning de foretrækker, og der vil på grundlag  

 heraf for hver af de sagkyndige blive givet meddelelse om beregning og  

 udbetaling af løn eller gebyrandele.
Udbetaling efter den nye ordning sker  

 første gang ved udgangen af maj måned 1957.
II.
Beskikkelse af polititjenestemænd til førerprøver.
Som det fremgår af den i marts 1955 afgivne betænkning om de  

 motorsagkyndiges ansættelses- og lønforhold, som ligger til grund for den nu  

 gennemførte ændring af færdselslovens § 75, har justitsministeriet tilsagt de  

 motorsagkyndige, at man vil søge at tilrettelægge deres arbejdsmængde  

 således, at den nogenlunde svarer til en bruttogebyrmængde på 35.000 kr. om  

 året.
De motorsagkyndige, der vælger aflønning efter lovens stk. 6, vil dog  

 kun kunne opnå den i loven anførte maksimale indtægt ved en bruttogebyrmængde  

 på ca. 42.700 kr., og deres arbejdsmængde bør, såfremt de ønsker det, såvidt  

 muligt tilrettelægges således, at den nogenlunde svarer til denne  

 gebyrmængde.
 Der vil herefter for nogle motorsagkyndiges vedkommende blive spørgsmål om  

 at søge deres arbejdsmængde begrænset, medens andre motorsagkyndige i det  

 omfang, der er praktisk mulighed derfor, bør have deres arbejdsmængde  

 udvidet.
En begrænsning af arbejdsmængden for en motorsagkyndig bør i første række  

 - hvor mulighed herfor er tilstede - ske ved, at en del af hans arbejdsmængde  

 overføres til en nabomotorsagkyndig, hvis arbejdsbyrde er mindre end anført.  

 Hvor en sådan ordning gennemføres, bør det praktiske arrangement træffes  

 efter aftale mellem de pågældende politimestre og motorsagkyndige.
Forslag om  

 sådanne ordninger bedes forelagt justitsministeriet til godkendelse og  

 foretagelse af de fornødne ændringer i de meddelte beskikkelser.
Hvor en påkrævet aflastning af en motorsagkyndig ikke kan ske på denne  

 måde, kan der af justitsministeriet beskikkes særligt uddannede  

 polititjenestemænd til helt eller delvis at overtage førerprøverne i kredsen.  

 Indstilling herom må ligeledes indsendes til justitsministeriet efter  

 forhandling med den motorsagkyndige.
Hvor nogen i kredsen stationeret  

 polititjenestemand er uddannet til afholdelse af førerprøver, bør han  

 indstilles til beskikkelse.
 Efter omstændighederne vil det kunne være hensigtsmæssigt, at der mellem  

 politimestre i nabokredse træffes aftale om, at en polititjenestemand  

 afholder førerprøver i begge kredse.
Hvor sådan beskikkelse finder sted, har politimesteren afgørelsen af, i  

 hvilket omfang polititjenestemanden skal beskæftiges med førerprøver.  

 Ordningen, der bør træffes efter forhandling med den motorsagkyndige, bør  

 tilrettelægges således, at muligheden for at udnytte polititjenestemandens  

 arbejdskraft i det omfang, han ikke beskæftiges med førerprøver, bevares i  

 videst mulig udstrækning.
Omfanget af polititjenestemandens beskæftigelse med  

 førerprøver bør således bestemmes efter på forhånd fastlagte retningslinier.  

 Medens det vil kunne være rimeligt, at polititjenestemanden i højere grad  

 aflaster den motorsagkyndige i forårs- og sommersæsonen end i vinderhalvåret,  

 bør hans arbejdsmængde ikke forandres med korte mellemrum under hensyn til  

 det øjeblikkelige arbejdspres.
Førerprøver med motorvogn over 2.500 kg, førerprøver til omnibuskørsel  

 samt orienterende førerprøver med invalider og førerprøver med køretøjer, der  

 på grund af legemlige mangler hos aspiranten er indrettet på speciel måde,  

 bør altid foretages af den motorsagkyndige.
Dette gælder også, hvor der i  

 medfør af § 55 i motorbekendtgørelsen af 30. juni 1932 på grund af formodning  

 om manglende kørefærdighed, stilles krav over for en førerbevisindehaver om  

 aflæggelse af ny køreprøve.
En polititjenestemand, der er beskikket til at afholde førerprøver, er som  

 andre polititjenestemænd alene underlagt politimesterens myndighed.
Klager  

 over hans adfærd under prøverne og over de af ham trufne afgørelser om  

 prøvens resultat skal dog med en erklæring fra politimesteren  

 (politidirektøren) forelægges for justitsministeriet.
III.
Kontorhold m.v.
 1. Lokaler.
Loven medfører, at der af det offentlige skal stilles kontorlokale til  

 rådighed for den sagkyndige eller ydes ham godtgørelse for at stille en del  

 af hans egen bolig til rådighed som kontor.
Der vil, for så vidt angår de  

 sagkyndige uden for København, fremkomme særskilt meddelelse om, hvorvidt der  

 skal stilles særlige lokaler (eventuelt i en politibygning) til rådighed for  

 den sagkyndige, eller om der skal ydes den sagkyndige godtgørelse for at have  

 kontor på bopælen - i sidste fald tillige om godtgørelsens størrelse.
 I tilfælde, hvor der af det offentlige stilles kontorlokale til rådighed,  

 men hvor lokalet først tages i brug efter den 1. maj 1957, vil der for tiden  

 fra denne dato, til kontoret kan tages i brug, blive ydet den sagkyndige  

 godtgørelse for at have kontor på bopælen.
 2. Medhjælp.
Endvidere skal den nødvendige kontormedhjælp for den sagkyndige betales af  

 det offentlige.
Der vil uden for København enten blive givet den sagkyndige  

 adgang til i et af justitsministeriet i hvert enkelt tilfælde fastsat omfang  

 at beskæftige fremmed medhjælp, der lønnes efter de gældende regler for  

 statens beskæftigelse af kontormedhjælp, eller blive fastsat en godtgørelse  

 til den sagkyndiges hustru for medhjælp.
Indtil der for hver sagkyndig er truffet bestemmelse om, under hvilken  

 form medhjælp skal ydes, vil de sagkyndige i samme omfang som hidtil kunne  

 beskæftige fremmed medhjælp og få udgiften hertil godtgjort af det  

 offentlige, dog ikke udover de for midlertidigt ansatte kontorfunktionærer  

 ved politimesterembederne gældende timelønssatser.
En eventuel godtgørelse  

 til en sagkyndigs hustru for medhjælp vil blive ydet med virkning fra den 1.  

 maj.1957.
 3. Telefon, kontorartikler.
Fra den 1. maj 1957 at regne ydes der de motorsagkyndige godtgørelse for  

 udgiften til telefon på bopælen efter tilsvarende regler, som gælder  

 vedrørende tjenestetelefon på bopælen for politiets tjenestemænd.
I områder  

 med centraler, hvor abonnementsafgiften ikke omfatter frisamtaler inden for  

 egen central, gælder reglerne i justitsministeriets cirkulæreskrivelse af 22.  

 november 1955.
Der leveres endvidere de motorsagkyndige det for deres virksomhed  

 nødvendige papir og kontorartikler, der indkøbes ved politiets  

 foranstaltning.
For så vidt angår København sker der dog ingen ændring i den  

 gældende ordning.
Udgifterne til telefon og kontorartikler opføres i regnskabsoversigten  

 efter § 18-II-0-1-c og betegnes »De motorsagkyndiges kontorhold«.
I  

 tilfælde, hvor en sagkyndig er beskikket for flere politikredse, afholdes  

 udgiften af politiet på det sted, hvor den sagkyndige bor.
For så vidt angår  

 de sagkyndige i København og Københavns amtsrådskreds, afholdes udgiften til  

 telefon på bopælen dog af Københavns politi.
IV.
Ferie m.v.
De motorsagkyndige har i henhold til ferieloven ret til 3 ugers ferie.
Det  

 påhviler de motorsagkyndige at vikariere for sagkyndige i de tilgrænsende  

 kredse under ferie og i almindelighed også under kortvarige sygdomstilfælde.  

 Det forudsættes, at der som hidtil træffes aftale herom mellem de pågældende  

 sagkyndige og politimestrene.
I tvivlstilfælde bedes spørgsmålet forelagt for  

 justitsministeriet.
---- Der ydes de sagkyndige honorar og befordringsgodtgørelse for undersøgelse  

 af motorkøretøjer i anledning af færdselsuheld samt for landevejseftersyn  

 efter de hidtidige regler, jfr. justitsministeriets cirkulæreskrivelser af  

 18. august 1949, 10. september 1949 og 28. marts 1956, afsnit I.
Hans Hækkerup /Mogens Grau.
