 Vedlagt sendes et antal eksemplarer af justitsministeriets bekendtgørelse  

 af 8. august 1975 om udnævnelse og afskedigelse af tjenestemænd ved  

 kriminalforsorgens anstalter.
 Bekendtgørelsen, der er udarbejdet i overensstemmelse med en indstilling  

 fra justitsministeriets centrale samarbejdsudvalg for fængselsvæsenet,  

 afløser bekendtgørelse nr. 448 af 31. juli 1973.
 Inden udgangen af 1975 vil der blive udarbejdet dels regler om delegation  

 til anstaltslederne med hensyn til visse overenskomstlønnede stillinger, dels  

 regler om henlæggelse af ansættelses- og afskedigelseskompetence til lokale  

 myndigheder, for så vidt angår stillinger placeret ved arresthuse og indenfor  

 kriminalforsorgen i frihed.
 I tilslutning til bekendtgørelsen af 8. august 1975 fastsættes:
 Kapitel 1. Stillingsopslag.
 § 1.  Opslag af de af bekendtgørelsen omfattede  

 stillinger foretages i overensstemmelse med bekendtgørelse nr. 401 af 2. juli  

 1973 om opslag af tjenestemandsstillinger i staten.
 § 2.  I stillingsopslaget må i almindelighed ikke  

 stilles krav om en bestemt forudgående uddannelse (finansministeriets  

 cirkulære nr. 264 af 28. november 1973 om angivelse af krav til forudgående  

 uddannelse i opslag af tjenestemandsstillinger), jfr. dog stk. 2-4.
 Stk. 2.  Ansættelse som fængselsassistent på prøve i  

 lønramme 9 forudsætter, at vedkommende har bestået real- eller tilsvarende  

 eksamen, handelseksamen samt har gennemgået teoretisk og praktisk  

 kontoruddannelse i handels- eller industrivirksomheder.
 Stk. 3.  Udnævnelse af værkmestre, der skal varetage  

 virksomhed som leder af eller souschef indenfor et beskæftigelsesområde,  

 forudsætter fornøden faglig uddannelse, og at vedkommende besidder praktiske  

 erfaringer indenfor det pågældende område, herunder erfaringer med hensyn til  

 arbejdsledelse.
Stk. 4.  Til ansættelse i stillinger indenfor forsorgs-  

 resp. undervisningssektoren kræves, at vedkommende har gennemgået  

 socialrådgiveruddannelse eller besidder andre for stillingen nødvendige  

 kvalifikationer, resp. har egentlig læreruddannelse eller anden dertil  

 svarende uddannelse.
De pågældende skal endvidere have praktisk erfaring  

 indenfor fagområdet.
 § 3.  Senest samtidig med opslaget rettes der  

 henvendelse til det lokale offentlige arbejdsformidlingskontor, hvis der er  

 grundlag for at antage, at dette vil kunne anvise egnet arbejdskraft.
 § 4.  Genopslås en tjenestemandsstilling, skal  

 ansøgere til det første opslag underrettes ved en meddelelse af følgende  

 indhold:
 »Under henvisning til Deres ansøgning om (stillingen) meddeles, at  

 stillingen vil blive genopslået.
 Deres ansøgning vil blive taget i betragtning ved genopslaget, medmindre  

 De tilkendegiver, at ansøgningen ikke opretholdes«.
 Kapitel 2. Ansættelse.
 Ansættelse på prøve.
§ 5.  Første ansættelse sker på prøve efter reglerne i  

 bekendtgørelse nr. 96 af 20. marts 1972 om ansættelse på prøve i staten med  

 senere varig ansættelse for øje.
Der udleveres en af anstaltslederen  

 underskrevet ansættelsesskrivelse.
 Stk. 2.  Prøvetiden er 2 år, for fængselssygeplejersker  

 dog 1 år.
 Stk. 3.  Ansættelse kan ske med nedsat tjenestetid mod  

 tilsvarende lønreduktion i henhold til justitsministeriets cirkulære af 29.  

 december 1972.
Stk. 4.  Ønskes en ledig stilling besat med en ansøger,  

 der er ansat i tilsvarende tjenestemandsstilling ved en anden institution  

 eller afdeling under kriminalforsorgen, træffer anstaltslederen afgørelse om  

 forflyttelse af den pågældende.
I forbindelse hermed træffes eventuelt  

 bestemmelse om flyttegodtgørelse i overensstemmelse med justitsministeriets  

 cirkulære af 2. juli 1973.
 § 6.  En ledig stilling kan besættes ved konstitution  

 i stedet for ved prøveansættelse, hvis ansøgeren allerede er ansat i  

 tjenestemandsstilling i en anden styrelse eller f.eks. er overgået til  

 statens tjeneste fra kommunal ansættelse.
 § 7.  Før ansættelsen (konstitutionen) skal anstalten  

 ved benyttelse af blanket indhente oplysning om ansøgere, som ikke allerede  

 er ansat under kriminalforsorgen, hos rigspolitichefen, rigsregistraturen.
Stk. 2.  Oplysning må kun indhentes om den, der  

 forventes ansat, og ikke om den samlede gruppe ansøgere til stillingen.
Den  

 pågældende skal gøres bekendt med, at oplysning om, hvorvidt han tidligere er  

 straffet, vil blive indhentet.
Ved indsendelse af blanket til  

 rigsregistraturen skal rubrikkens øverste venstre hjørne forsynes med et  

 stempel, der angiver anstaltens navn og fuldstændige adresse, samt være  

 underskrevet af anstaltslederen eller dennes stedfortræder (faksimilestempel  

 må ikke anvendes).
Stk. 3.  Efter § 11 i finansministeriets cirkulære nr. 2  

 af 14. januar 1963 angående spørgsmålet om ansættelse under staten af  

 personer, der har begået strafbare forhold, skal der drages omsorg for, at  

 tilvejebragte strafoplysninger ikke kommer uvedkommende i hænde.
Iøvrigt bør  

 skriftlige strafoplysninger opbevares på særligt betryggende måde.
Kun  

 personer, der skal benytte attesterne ved behandling af personalesager, bør  

 have adgang til dem, og det bør omhyggeligt indskærpes disse personer, at  

 oplysningerne ikke må viderebringes til uvedkommende, herunder andre ansatte  

 i institutionen, som ikke deltager i personalesagers behandling.
 Stk. 4.  I tilfælde, hvor det på grund af tidligere  

 straf, tiltalefrafald m.v. anses for tvivlsomt, om en ansøger bør ansættes,  

 kan spørgsmålet (eventuelt telefonisk) forelægges for direktoratet.
 § 8.  Genpart af skrivelser om prøveansættelser sendes  

 til »Nævnet for helbredsbedømmelser i tjenestemandssager« med  

 anmodning om en udtalelse om, hvorvidt der i vedkommendes almindelige  

 helbredstilstand findes nogen hindring for ansættelsen.
 Stk. 2.  Foreslår nævnet ændring af  

 ansættelsesvilkårene, f.eks. fastsættelse af bidrag til imødegåelse af  

 forøget sygdomsrisiko, træffes skriftlig afgørelse i overensstemmelse hermed.
 Varig ansættelse.
 § 9.  Bestemmelse om varig ansættelse træffes efter  

 retningslinierne i bekendtgørelse nr. 96 af 20. marts 1973.
 Stk. 2.  Spørgsmålet om varig ansættelse i en stilling,  

 der er besat ved konstitution, tages op kort forinden det tidspunkt, der  

 måtte være fastsat som prøvetid, dog senest inden udløbet af den tid, der i  

 tilfælde af almindelig prøveansættelse ville være blevet fastsat som  

 prøvetid.
Stk. 3.  Før varig ansættelse skal tjenestemanden  

 tilvejebringe tb-attest.
Giver denne eller de i øvrigt foreliggende  

 helbredsoplysninger anledning til rimelig tvivl om, hvorvidt varig ansættelse  

 bør ske, forelægges sagen for »Nævnet for helbredsbedømmelser i  

 tjenestemandssager«.
Endelig afgørelse om varig ansættelse træffes i  

 overensstemmelse med nævnets udtalelse.
 Stk. 4.  Eventuel bestemmelse om forlængelse af prøvetid  

 træffes efter retningslinierne i bekendtgørelse nr. 96 af 20. marts 1972.  

 Tjenestemanden skal underrettes om begrundelsen for afgørelsen og om, at  

 denne kan forlanges indbragt for justitsministeriet.
§ 10.  Til tjenestemænd, som ansættes varigt,  

 udleveres et af anstaltlederen underskrevet ansættelsesbrev.
I en  

 følgeskrivelse angives tjenestemandens foreløbige tjenestested.
Formularer  

 til ansættelsesbreve rekvireres fra statsfængslet i Nyborg.
 Andre bestemmelser.
§ 11.  Varig ansættelse sker fra den 1. i den nærmest  

 følgende kalendermåned.
Udleveres ansættelsesbrev senest den 15. i en måned,  

 kan der dog tillægges ansættelsen virkning fra månedens begyndelse.
 § 12.  Ansættelse i stillinger som fængselsbetjent på  

 prøve i lønramme 5 og værkmester på prøve i lønramme 8 foretages af lederen  

 af kriminalforsorgens personaleskole, således at anstaltsledernes  

 ansættelsesbeføjelser kun omfatter afgørelser om varig ansættelse.
Stk. 2.  Stillinger som fængselsoverbetjent i lønramme 8  

 og værkmester i lønramme 10 besættes uden opslag med fængselsbetjente i  

 lønramme 6, resp. værkmestre i lønramme 8, hvis tjenstlige forhold - herunder  

 anciennitet i etaten - begrunder oprykning.
Udnævnelse foretages af  

 anstalterne, når disse fra direktoratet har modtaget meddelelse om, hvilke  

 medarbejdere der kan oprykkes.
Sådanne meddelelser vil regelmæssigt blive  

 udsendt.
 § 13.  Bedømmelser i prøvetiden af personale indenfor  

 opsyns- og værkmestregruppen samt undervisnings- og forsorgspersonalet  

 foretages efter retningslinierne i justitsministeriets cirkulærer af 26.  

 januar 1971 (»Bestemmelser« 1971, side 44) og af 15. november 1972.
 Kapitel 3. Afskedigelse.
 § 14.  Ansøgt afskedigelse fra de stillinger,  

 bekendtgørelsen omfatter, meddeles skriftligt af anstaltlederen.
 Stk. 2.  Har den, som afskediges, krav på ordinær  

 pension eller opsat pension, indsender anstalten som hidtil  

 pensionsberegningsskema direkte hertil.
 § 15.  Anstaltslederne (lederen af kriminalforsorgens  

 personaleskole) bemyndiges til at træffe bestemmelse om uansøgt afskedigelse  

 af prøveansatte tjenstemænd i henhold til tjenestemandslovens § 33.
 Stk. 2.  Afskedigelse efter bestemmelsen i stk. 1 kan  

 kun ske i tilfælde af manglende egnethed for fortsat tjeneste, uden at der  

 foreligger spørgsmål om pligtforsømmelse eller disciplinære forhold iøvrigt.
 Stk. 3.  Forinden afskedigelse i henhold til stk. 1  

 finder sted, skal der efter tjenestemandslovens § 31, stk. 1 og 2, gives  

 såvel vedkommende centralorganisation som den prøveansatte adgang til at  

 udtale sig i sagen, ligesom der på begæring skal gives skriftlig oplysning om  

 afskedigelsesgrunden.
 Stk. 4.  Modsætter vedkommende centralorganisation eller  

 tjenstemanden sig uansøgt afskedigelse, forelægges sagen for  

 justitsministeriet, direktoratet for kriminalforsorgen.
 Kapitel 4. Indberetning, ikrafttrædelse m.v.
§ 16.  Tre genparter af skrivelser om prøveansættelse  

 (resp. forflyttelse og konstitution), varig ansættelse og afskedigelse  

 indsendes hertil med oplysning om vedkommendes CPR-nr.
Vedrørende ansættelse  

 (konstitution, forflyttelse) skal der indsendes indberetningsskema til  

 lønsystemet til direktoratets løn- og regnskabskontor.
 Stk. 2.  Genpart af andre afgørelser som vil kunne få  

 betydning for lønanvisningen m.v. indsendes snarest muligt hertil.
 § 17.  Cirkulæret træder i kraft den 1. oktober 1975.
 Stk. 2.  Justitsministeriets cirkulære af 20. august  

 1973 ophæves.
 P.M.V.
H.H.Brydensholt /Kjærgaard.
Lederne af kriminalforsorgens anstalter og lederen af kriminalforsorgens personaleskole.
