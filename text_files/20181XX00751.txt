Skriftlig fremsættelse (28. februar 2019) Miljø- og fødevareministeren (Jakob Ellemann-Jensen):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (Skærpede miljøzonekrav til tunge køretøjer og varebiler) (Lovforslag nr.
L 191) De fem største danske byer (København, Frederiksberg, Odense, Aarhus og Aalborg) fik tilbage i 2006 mulighed for at indføre miljøzoner med krav til udledninger fra ældre tunge dieselkøretøjer (lastbiler og busser). Udledningskravene i miljøzoner er ikke opdateret siden 2010, og i dag har miljøzonereglerne derfor begrænset miljømæssig effekt i takt med, at køretøjerne er blevet udskiftet og opfylder de eksisterende miljøkrav.
Regeringen ønsker derfor at skærpe miljøkravene i de eksisterende miljøzoner, for at sikre, at miljøzoner fortsat skal understøtte formålet om at forbedre luftkvaliteten i de største byer.
Endvidere har lovforslaget til formål at lette de administrative byrder for erhvervslivet ved at afskaffe de fysiske miljøzonemærker og erstatte dem af et digitalt håndhævelsessystem.
Det foreslås konkret, at miljøkravene til dieseldrevne lastbiler og busser skærpes og at der samtidig indføres miljøkrav til dieseldrevne varebiler i de byer, som i dag har miljøzoner, dvs.
København, Frederiksberg, Aarhus, Aalborg og Odense.
For at sikre tilstrækkelig tid til at indrette sig til kravene er de skærpede miljøzonekrav foreslået indført trinvist.
Første trin foreslås at gælde fra 1. juli 2020, efterfulgt af et yderligere skærpet andet trin fra 1. juli 2022. For varebiler lægges der yderligere op til et skærpet tredje trin fra 1. juli 2025. Køretøjer, der ikke lever op til miljøkravene og som ikke har et partikelfilter, kan på linje med de gældende regler få adgang til miljøzoner, hvis de monterer et partikelfilter.
Således vil lovforslaget medføre, at alle dieseldrevne lastbiler, busser og varebiler lever op til, hvad der svarer til Euronorm 6 eller har et eftermonteret partikelfilter i miljøzonen, når lovforslaget er fuldt implementeret.
 For at gøre håndhævelsen af miljøzonereglerne digitaliseringsklar er de tekniske miljøkrav, som de omfattede køretøjer skal leve op til, foreslået baseret på køretøjernes 1. registreringsdato, hvilket i praksis overvejende svarer til indførelsen af krav om ny Euronorm.
Kontrollen med indførelsen af de nye skærpede krav pr. 1. juli 2020 forventes digitaliseret og automatiseret, hvilket vil nødvendiggøre et særskilt lovforslag, som forventes fremsat i folketingsåret 2019/20, som opfølgning på et lovforberedende arbejde.
Med en digitalisering af håndhævelsen vil miljøzonemærkekravet blive overflødiggjort, hvorfor dette krav ophæves med nærværende lov.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
