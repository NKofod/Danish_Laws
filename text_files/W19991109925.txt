Afgiftsmæssige virkninger af  

 påtænkt disposition Reference:
Affaldfsafgiftsloven SSL kapitel 2 A Aktieselskabet A's repræsentant anmodede ved brev af 25. januar 1999  

 den stedlige told- og skatteregion om et bindende forhåndstilsagn om,  

 hvorvidt slutproduktet fra en skitseret komposterings- og tørreproces  

 ville blive friholdt fra den i affaldsafgiftslovens § 10, stk. 2, angivne  

 afgift på tørret spildevandsslam.
 Den stedlige told- og skatteregion meddelte ved brev af 12. april 1999  

 repræsentanten følgende:
"Anmodning De har som miljøteknisk sagkyndig konsulent for A/S A i breve af  

 25. januar og af 11. marts 1999 på selskabets vegne anmodet told- og  

 skatteregionen om at meddele Dem en bindende tilkendegivelse om, hvorvidt  

 slutproduktet fra en nærmere angivet slamposteringsproces, som  

 farverivirksomheden overvejer at iværksætte som et sidste led i  

 dens interne spildevandsrensning, i givet fald vil være omfattet af  

 betegnelsen "tørret spildevandsslam" som omhandlet i § 10, stk. 2, i  

 ovennævnte lov.
Regionens afgørelse Det nævnte slutprodukt vil være "tørret  

 spildevandsslam" i afgiftslovens forstand.
 Den efter loven registrerede virksomhed, der i givet fald kommer til at  

 modtage den pågældende slamkompost til deponering eller til  

 forbrænding, vil derfor være pligtig at betale affaldsafgift til  

 Told*Skat af det således tilførte spildevandsslam med for tiden  

 henholdsvis 375 kr. pr. ton og (efter omstændighederne, jf. bilaget til  

 dette brev) 280 kr. eller 330 kr. pr. ton af slammets bruttovægt og i  

 alle tilfælde således, at de indvejede faktiske mængder af  

 slammet ganges med 3 forinden afgiftsberegningen.
(...)" Der blev i brevet givet klagevejledning til Landsskatteretten.
 Repræsentanten havde ved brev af 20. maj 1999 påklaget told-  

 og skatteregionens afgørelse til Landsskatteretten med påstand  

 om, at det anerkendtes at slutproduktet fra den nærmere beskrevne  

 slamposteringsproces, som agtedes benyttet i det komposteringsanlæg,  

 som klageren overvejer at etablere, ikke ansås som tørret  

 spildevandsslam i affaldsafgiftslovens forstand.
Landsskatteretten havde anmodet Skatteministeriets Departement om en  

 udtalelse til sagen.
Departementets udtalelse af 25. juni 1999 var  

 sålydende:
 "Landsskatteretten har i brev af 11. juni 1999 (j.nr. 661-1631-0018)  

 fremsendt en klage fra ovennævnte virksomhed vedrørende  

 affaldsafgift, som vedrører de afgiftsmæssige konsekvenser af en  

 påtænkt disposition (etablering af et termofilt  

 komposteringsanlæg).
 Det er Landsskatterettens opfattelse, at der ikke er hjemmel i  

 lovgivningen til at behandle klager over sådanne afgørelser.  

 Landsskatteretten anmoder dog departementet om at fremkomme med eventuelle  

 bemærkninger til problemstillingen.
Departementet kan hertil oplyse, at det i redegørelse fra udvalget  

 vedrørende forbedring af sagsbehandlingen i momsnævnssager fra  

 november 1993 blev overvejet, om nævnets virke som  

 henskydningsnævn eventuelt burde afløses af en ordning med  

 bindende forhåndsbesked svarende til den, der er etableret for  

 skattespørgsmål.
Udvalget fandt imidlertid, at det kunne  

 være meget vanskeligt at indpasse en egentlig  

 forhåndsbeskedsordning i den daværende struktur på moms- og  

 afgiftsområdet, og at der næppe var tilstrækkeligt at vinde  

 ved at gå over til en sådan forhåndsbeskedsordning.
 Spørgsmålet blev ligeledes overvejet i forbindelse med  

 Departementets udarbejdelse af lovforslaget om en ændret klagestruktur  

 i 1997.  Man mente dog heller ikke ved denne lejlighed, at der var grund til  

 at indføre ordningen.
Departementet er således enig i, at der uanset den betydelige  

 økonomiske interesse en virksomhed kan have i, at der sker en  

 afklaring af de afgiftsmæssige konsekvenser af en disposition, ikke er  

 hjemmel til at behandle klager over afgørelser vedrørende  

 dispositioner, der udelukkende er påtænkte." Landsskatteretten udtalte:
 Klagerens henvendelse til den stedlige told- og skatteregion måtte  

 anses som en forespørgsel om de affaldsafgiftsmæssige virkninger  

 af en påtænkt disposition.
Landsskatteretten fandt, at der hverken i affaldsafgiftsloven eller i  

 anden lovgivning var hjemmel til, at told- og skatteregionen ved en egentlig  

 afgørelse, der kunne påklages til Landsskatteretten, kunne tage  

 stilling til de afgiftsmæssige virkninger af en påtænkt  

 disposition.
Det bemærkedes herved, at skattestyrelseslovens kapitel 2A  

 om bindende forhåndsbesked hverken direkte eller analogt fandt  

 anvendelse vedrørende afgifter.
 Told- og skatteregionens besvarelse af klagerens henvendelse måtte  

 derfor anses som udslag af regionens vejledningspligt, men kunne ikke anses  

 som en afgørelse, der efter affaldsafgiftslovens § 32, sammenholdt med  

 § 32 a, kunne påklages til Landsskatteretten.
Landsskatteretten afviste derfor at behandle den indgivne klage.
Da der  

 ved den påklagede afgørelse var givet klagevejledning til  

 Landsskatteretten, blev klageafgiften tilbagebetalt.
