 Undervisningsministeriet har i forbindelse med aflønning af videnskabeligt  

 personale af forskningsrådsmidler i henhold til protokollat af 6. maj 1981,  

 jfr. følgeskrivelse af 24. juni 1981, bemyndiget Forskningssekretariatet og  

 forskningsrådene til - i stedet for de sædvanlige tillæg på 18.670 kr. og  

 24.050 kr. i årligt grundbeløb ( pr. 1. april 1983) - at yde  

 forskningsrådsaflønnede, der er knyttede til de højere  

 uddannelsesinstitutioner dels tillæg svarende til tillægget på 35.800 kr. i  

 årligt grundbeløb (pr. 1. april 1983) til lektorer ved de højere  

 uddannelsesinstitutioner under forudsætning af, at de pågældende enten i  

 forvejen er blevet lektorbedømt med positivt resultat eller efter en nærmere  

 vurdering må antages at være i besiddelse af de fornødne videnskabelige  

 kvalifikationer og herunder opfylder de normale anciennitetskrav, dels tillæg  

 svarende til tillægget på 27.050 kr. i årligt grundbeløb (pr. 1. april 1983)  

 til adjunkter ved de højere uddannelsesinstitutioner under forudsætning af,  

 at de pågældende har erhvervet licentiatgraden eller klart har dokumenteret  

 kvalifikationer på et tilsvarende niveau.
 Spørgsmålet om en delegation af kompetence til de højere  

 uddannelsesinstitutioner til inden for rammerne af den bemyndigelse, der er  

 givet Forskningssekretariatet og forskningsrådene, at træffe bestemmelse om  

 ydelse af højere tillæg end førnævnte tillæg på 18.670 kr. og 24.050 kr.  

 årlig er herefter blevet taget op til behandling.
 På denne baggrund skal man efter brevveksling med Forskningssekretariatet  

 og med forskningsrådenes tilslutning meddele, at der af de højere  

 uddannelsesinstitutioner vil kunne træffes bestemmelse om at yde  

 videnskabelige medarbejdere ved disse institutioner med aflønning af  

 forskningsrådsmidler:
 1. Tillæg på 35.800 kr. årlig i tilfælde, hvor den  

 pågældende efter en af institutionen foranstaltet bedømmelse anses for at  

 være lektorkvalificeret i videnskabelig henseende, idet det herved  

 forudsættes, at der vil være tale om bedømmelse i et fagkyndigt udvalg  

 bestående af mindst 3 medlemmer, at alle medlemmer af bedømmelsesudvalget er  

 på mindst lektorniveau, og at mindst 1 af medlemmerne er ansat uden for  

 vedkommende institution, ligesom det forudsættes, at den videnskabelige  

 medarbejders anciennitet m.v. er i overensstemmelse med, hvad der normalt vil  

 være gældende efter kravene til lektoransættelse, og at de videnskabelige  

 kvalifikationer ikke er for snævert afgrænsede, men er af en rimelig bredde.  

 Såfremt den videnskabelige medarbejder derefter skifter forskningsområde, vil  

 fortsat ydelse af tillægget endvidere være afhængig af en fornyet positiv  

 kvalifikationsbedømmelse.
 En positiv bedømmelse vil ikke kunne påberåbes som bindende ved en  

 eventuel senere bedømmelse af de videnskabelige kvalifikationer i forbindelse  

 med en ansøgning om ansættelse i en lektorstilling.
Tillægget vil desuden kunne ydes til videnskabelige medarbejdere, der i  

 forvejen i medfør af ansættelse i en lektorstilling oppebærer et sådant  

 tillæg, eller som efter bedømmelse i forbindelse med ansøgning om en  

 lektorstilling antages at opfylde de gældende kvalifikationskrav.
Det må dog  

 formodes, at Forskningssekretariatet i tilfælde af denne art vil tage  

 stilling til tillæggets størrelse, med mindre det drejer sig om en  

 lektorbedømmelse, der har fundet sted efter tildelingen af  

 forskningsrådsmidlerne.
 2. Tillæg på 27.050 kr. årlig i tilfælde, hvor et  

 licentiatniveau er dokumenteret i form af (mindst) en licentiatgrad eller PH.  

 D.-grad.
Det forudsættes, at der i mangel af dokumentation som angivet ikke vil  

 blive foretaget nogen særlig bedømmelse med henblik på konstatering af,  

 hvorvidt et licentiatniveau kan anses for opnået.
Kravet om dokumentation for  

 erhvervet licentiatniveau vil imidlertid tillige kunne betragtes som opfyldt  

 i tilfælde, hvor den pågældende efter stedfunden bedømmelse på grundlag af  

 den i 1984 gennemførte ændring af stillingsstrukturen for det videnskabelige  

 personale ved de højere uddannelsesinstitutioner har været ansat i eller er  

 blevet erklæret for kvalificeret til ansættelse i en stilling som adjunkt,  

 eller hvor en bedømmelse i medfør af punkt 1 er resulteret i, at et  

 lektorniveau endnu ikke kan anses for opnået, men at der ubestridt er opnået  

 kvalifikationer svarende til et licentiatniveau.
 Såfremt der uden for de af punkterne 1 og 2 omfattede tilfælde antages at  

 være grundlag for at yde tillæg svarende til gældende lektor- eller  

 adjunkttillæg, må spørgsmålet herom rejses over for Forskningssekretariatet  

 og vedkommende forskningsråd.
 Det tilføjes, at ministeriet desuden vil kunne tiltræde, at de højere  

 uddannelsesinstitutioner under iagttagelse af de krav, der må stilles til  

 bedømmelse og dokumentation, tildeler andre fondsaflønnede videnskabelige  

 medarbejdere, der ligeledes må anses for at være i besiddelse af  

 videnskabelige kvalifikationer på lektor- eller licentiatniveau, tillæg på  

 35.800 kr., respektive 27.050 kr. årlig (pr. 1. april 1983) under  

 forudsætning af, at tilskudsgiveren kan tilslutte sig dette.
 P.m.v.
 e.b.
