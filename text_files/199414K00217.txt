Nr BTL 217 Betænkning over Forslag til lov om ændring af retsplejeloven (Oprettelse  

 af et procesbevillingsnævn m.v.)   

 Nr L 217 1994-95, 1. samling Afgivet af Retsudvalget Afgivet: 19950518 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra professor Eva  

 Smith, Retsvidenskabeligt Institut A.
 Herefter indstiller et flertal (udvalget med undtagelse af Det  

 Konservative Folkepartis medlemmer) lovforslaget til vedtagelse  

 uændret.
Et flertal inden for flertallet (Socialdemokratiets, Socialistisk  

 Folkepartis, Fremskridtspartiets, Det Radikale Venstres, Enhedslistens og  

 Centrum-Demokraternes medlemmer af udvalget) har noteret sig, at  

 justitsministeren har oplyst, at det er et element i den foreslåede ordning,  

 at regeringen, typisk justitsministeren, kan rette henvendelse til  

 procesbevillingsnævnet og pege på behovet for, at der i en bestemt type sager  

 meddeles 3. instans-bevilling.
Baggrunden herfor kan f.eks. være en drøftelse  

 i Folketinget, hvor der har været fremsat ønske om, at Højesteret får  

 lejlighed til at tage stilling til, hvorvidt retstilstanden på et bestemt  

 område bør ændres.
Det må forventes, at nævnet vil lægge betydelig vægt på  

 sådanne tilkendegivelser, der således også vil kunne få betydning i  

 forbindelse med behandlingen af en konkret enkeltsag.
 Flertallet lægger endvidere vægt på, at justitsministeren har fremhævet,  

 at de ændrede kriterier på det civile område på ingen måde er udtryk for, at  

 der i forbindelse med kompetenceomlægningen fremover skal meddeles færre  

 tilladelser end hidtil, og at ændringen således navnlig er begrundet i  

 overordnede, principielle synspunkter om Højesterets placering og opgaver i  

 retssystemet.
Videre lægger flertallet vægt på, at ministeren har oplyst, at såfremt der  

 foreligger omstændigheder som en landsretsdom, der under dissens ændrer  

 hidtidig praksis, vil disse forhold med ganske betydelig vægt tale for, at  

 der meddeles 3. instans-bevilling, idet sagen har principiel karakter.
I  

 Retsplejerådets betænkninger og lovforslagets bemærkninger (pkt. 4.3) er det  

 fremhævet, at dette kriterium således omfatter tilfælde, hvor der skønnes  

 behov for af Højesteret at få fastlagt eller afstukket en praksis på området  

 eller - efter en vis periode - at få afklaret, om en bestående retstilstand,  

 udmålingspraksis m.v. bør ændres eller justeres.
Efter det af ministeren  

 oplyste vil lovforslaget derfor ikke få betydning for tilfældegrupper som de  

 nævnte.
 Flertallet har endelig noteret sig, at justitsministeren under samråd over  

 for udvalget har tilkendegivet, at han finder det rimeligt, at der gives en  

 begrundelse i tilfælde af et afslag på procesbevilling.
 Et mindretal (Det Konservative Folkepartis medlemmer af udvalget)  

 indstiller lovforslaget til forkastelse ved 3. behandling.
 Mindretallet er af den opfattelse, at den nugældende ordning, hvorefter  

 det er Justitsministeriet, der behandler ansøgninger om 3.  

 instans-bevillinger, har fungeret upåklageligt.
 Således finder mindretallet det mærkværdigt, at flertallet vil gennemføre  

 en lov, der ved oprettelse af et procesbevillingsnævn således lægger  

 kompetencen til meddelelse af 3. instans-bevillinger uden for  

 Justitsministeriet, henset til, at den nugældende ordning ikke har givet  

 anledning til klager eller nævneværdig kritik.
 Mindretallet finder det ligeledes betænkeligt, at flertallet ønsker at  

 gennemføre loven, selv om Retsplejerådet ved mere end en lejlighed har udtalt  

 sig imod den i lovforslaget skitserede ordning.
Endelig finder mindretallet det yderst betænkeligt, at det i henhold til  

 lovens bemærkninger alene vil være muligt at opnå 3. instansbevilling, når  

 sagen er af principiel karakter, og ikke blot fordi der kunne være grund til  

 at formode, at Højesteret ville kunne overveje at ændre afgørelsen.  

 Mindretallet befrygter, at dette forhold vil medføre, at det umuliggøres at  

 indbringe urigtige afgørelser med henblik på at bringe sådanne til en rigtig  

 afslutning.
Loven vil således i konkrete tilfælde krænke den enkeltes  

 retsfølelse, ligesom loven ved at bryde med det fundamentale retsprincip om,  

 at urigtige afgørelser ved i sidste instans at blive indbragt for Højesteret  

 skal kunne korrigeres, vil være i uoverensstemmelse med befolkningens  

 almindelige retsbevidsthed.
