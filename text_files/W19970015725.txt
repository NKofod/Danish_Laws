 Et byrådsmedlem havde ikke selvangivet nettolejeindtægter og havde  

 undladt at meddele at skatteansættelse havde været ansat for lavt.
 Den pågældende ansås for valgbar.
 (Fra Valgbarhedsnævnet til et byråd, j.nr. 527/1996).
 I brev af 24. februar 1997 har X-Kommune i henhold til § 101, stk. 4, i  

 den kommunale valglov indberettet til Valgbarhedsnævnet, at byrådsmedlem NN  

 den 30. oktober 1996 har vedtaget et af Ligningsrådet godkendt bødeforelæg på  

 kr. 19.000,- for overtrædelse af skattekontrollovens § 13, stk. 2, og § 16,  

 stk. 2, jf. stk. 1.
 Det fremgår af sagen, at den pågældende for indkomstårene 1990 - 1992  

 incl. ikke har selvangivet nettolejeindtægter på i alt kr. 72.975,-, og at  

 den pågældende for indkomståret 1993, hvor den pågældende ikke har indsendt  

 selvangivelse, har undladt at meddele skattemyndighederne, at den  

 skatteansættelse, som den pågældende har fået meddelelse om på årsopgørelsen,  

 har været ansat for lavt med i alt kr. 26.821,-. Den pågældende havde således  

 undladt at selvangive overskud ved udlejning af fast ejendom.
 De herved unddragne skatter udgør i alt kr. 46.216,-. Det begåede forhold  

 er betragtet som groft uagtsomt.
 I denne anledning skal man meddele, at Valgbarhedsnævnet har fundet, at  

 den begåede handling - uanset de krav, der må stilles til personer, der  

 beklæder hverv som medlem af kommunale råd - ikke i almindeligt omdømme gør  

 den pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
