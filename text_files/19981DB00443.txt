Betænkning afgivet af Kulturudvalget den  

 5. maj 1999 Betænkning over Forslag til folketingsbeslutning om  

 nedsættelse af en værdikommission [af Jann Sjursen (KRF) m.fl.] Udvalget har behandlet beslutningsforslaget i nogle  

 møder og har herunder stillet spørgsmål til  

 statsministeren, som denne har besvaret skriftligt.
 Herefter indstiller et  

flertal (Socialdemokratiets, Venstres, Centrum-Demokraternes og Det  

 Radikale Venstres medlemmer af udvalget) beslutningsforslaget til  

forkastelse.
 En del af flertallet (Venstres medlemmer af udvalget)  

 finder, at en levende debat om de bærende værdier er  

 nødvendig i et demokratisk samfund som det danske.
 Men da et samfunds værdiopfattelse bevæger sig  

 nedefra og op, er det vigtigt, at samtalen om de spørgsmål, der  

 udfordrer os etisk og moralsk, føres ustyret i familien, i  

 folkeskolen, i bestyrelser og i alle øvrige eksisterende debatfora.  

 Venstre finder det betænkeligt at supplere vore mange humanistiske  

 råd, nævn og kommissioner med en værdikommission, der skal  

 skabe en generel samfundsetisk mobilisering.
 Det politiske rum skal ikke fastsætte, hvilke  

 værdier der skal bære samfundet, ligesom det ikke er en politisk  

 opgave at forestå en opdragelse af befolkningen.
 Der hviler derimod et ansvar på politikere om selv  

 gennem personlig deltagelse i værdidebatten at bidrage til at holde  

 denne levende og vedkommende.
 Dertil kommer det politiske ansvar at sikre, at  

 lovgivningen til stadighed er baseret på solide etiske overvejelser og  

 alment respekterede værdinormer.
 Etikken kan ikke løsrives fra det politiske arbejde  

   den er en del af forudsætningen for det og bør ikke  

 henlægges til en kommission.
 Et mindretal (Socialistisk Folkepartis, Dansk  

 Folkepartis, Det Konservative Folkepartis og Kristeligt Folkepartis medlemmer  

 af udvalget) indstiller beslutningsforslaget til vedtagelse.
Mindretallet finder, at en værdidebat er vigtig  

 på tærsklen til et nyt årtusinde.
Mindretallet  

 understreger, at en værdikommission ikke er et mål i sig selv,  

 men et godt redskab til at sætte gang i en værdidebat i det  

 danske samfund.
 Danmark er et af verdens rigeste samfund, men vi er  

 også ét af de lande, der har den højeste selvmordsrate og  

 det største alkoholforbrug blandt unge samt et stort antal ensomme  

 mennesker.
 Når vi i dag oplever, at mange mennesker ikke  

 trives, er det tid at standse op og overveje, hvordan vi styrker de  

 menneskelige fællesskaber, og hvordan vi skaber vækst i  

 livsglæden i vort samfund.
Mindretallet vil gerne understrege, at en  

 værdikommission ikke skal være en forsamling støvede  

 eksperter, der snakker med hinanden.
Den skal i stedet være et  

 debatforum, der inspirerer befolkningen til at forholde sig til, hvad der  

 gør livet værd at leve, og hvilke værdier der binder vort  

 samfund sammen.
Værdidebatten er i gang mange steder, og det er  

 positivt.
Det gør dog ikke, at en værdikommis-sion mister sin  

 berettigelse.
Tværtimod kan et sådant forum sikre, at debatten  

 ikke alene foregår fragmenteret.
Det kan være med til at  

 hæve den lokale debat op på landsplan, så der kommer en  

 national opmærksomhed omkring værdier.
På den måde  

 kan den folkelige debat om samfundets værdier aktivt sætte  

 dagsordenen i samfundet og på Christiansborg.
Søren Hansen (S)   

Peder Sass (S)  Jytte Wittrock (S) 
Hanne Andersen (S) fmd. 
Carsten Hansen (S)   Margrete Auken (SF)  

 Peter Duetoft (CD) 
Henrik Svane (RV)  Ole Sohn (SF) 
Ester Larsen (V)  Kim Andersen (V) 
 Kristian Jensen (V)  Jens Rohde (V) 
Brian Mikkelsen (KF) 
Poul Nødgaard (DF) 
Ole Donner (DF) nfmd.  

Tove Videbæk (KRF) Enhedslisten og Fremskridtspartiet havde ikke medlemmer i  

 udvalget.
