Nr BSF 109 Forslag til folketingsbeslutning om registrering af  

 rådighedsindskrænkninger på fast ejendom Fremsat af Niels Jørgen Langkilde (KF) Lene Espersen (KF) Jens Jørgensen  

 (KF) Eva Møller (KF) Gitte Seeberg (KF) Hans Christian Schmidt (V) Peter  

 Hansen-Nord (V) Hanne Severinsen (V) Bodil Thrane (V) Henning Urup (V) Jens  

 Vibjerg (V) Aage Brusgaard (FP) Niels Højland (FP) Ole Donner (DF) den 1. april 1997 Folketinget pålægger regeringen at sikre, at rådighedsindskrænkninger på fast ejendom specificeres over for ejeren, så det fremgår, hvilke dele af ejendommen der er pålagt rådighedsbegrænsninger og servitutter, herunder hvilken karakter disse har.
Det skal fremgå af et kort, hvilke dele af ejendommen der er omfattet af rådighedsindskrænkninger og servitutter.
 Regeringen pålægges samtidig at sikre, at den almindelige  

 ejendomsvurdering tager hensyn til rådighedsindskrænkningerne, således at der  

 ved fremtidige vurderinger tages særskilt højde for alle  

 rådighedsindskrænkninger på ejendommen.
Bemærkninger til forslaget Det offentlige har foretaget omfattende rådighedsindskrænkninger i  

 ejendomsretten for en række jordejere.
Det er ønsket om at forebygge  

 konflikter gennem en mere detaljeret planlægning og den stigende  

 miljøbevidsthed i samfundet, der gennem de senere år har medført en meget  

 omfattende regulering af arealanvendelsen i det åbne land.
 Reguleringerne har ofte en væsentlig indflydelse på ejerens brug af  

 arealet, idet reguleringerne kan medføre ændringer i produktionsmulighederne.  

 Derfor bør det fremgå såvel af tingbogen som af BBR-meddelelsen, hvilken  

 eller hvilke rådighedsindskrænkninger den enkelte ejendom eller dele heraf  

 hører under.
En BBR-meddelelse oplyser i dag kun, hvordan de enkelte bygninger er  

 opført, af hvilke materialer, samt hvor de er beliggende.
Disse oplysninger  

 bygger på ejerens indberetninger.
Rådighedsindskrænkningerne skal bygge på  

 myndighedsindberetninger, og det skønnes mest hensigtsmæssigt at lade  

 tingbøgerne være kilden til arealreservationerne i BBR-meddelelsen.
Den foreslåede registrering vil både styrke retssikkerheden og  

 miljøbeskyttelsen.
Den enkelte lodsejer kan hurtigt og sikkert få oplyst,  

 hvilke rådighedsindskrænkninger arealerne er underlagt.
Uden disse  

 oplysninger er det svært for den enkelte at værne om naturen eller  

 kulturminderne som foreskrevet.
Det er ligeledes umuligt at vurdere, om en  

 given ejendomsvurdering er rimelig.
Det er i dag næsten umuligt for en køber  

 af en grund, hvorpå der er foretaget rådighedsindskrænkninger, at få overblik  

 og at overskue konsekvenserne af disse, hvis det ikke tydeligt fremgår af  

 tinglysningen og af BBR-meddelelsen.
Til brug for en hurtig og sikker vurdering af grundarealet er det  

 nødvendigt, at BBR-meddelelsen indeholder et kort, hvor det præcist er  

 afmærket, hvilke dele af ejendommen de eventuelle rådighedsindskrænkninger og  

 servitutter omfatter.
Dette vil lette afgørelser af eventuelle  

 tvivlsspørgsmål og derved øge retssikkerheden og mindske antallet af  

 konflikter.
 Som følge af ovenstående skal ejendomsvurderingen af jordareal med  

 rådighedsindskrænkninger vurderes særskilt, så der tages udtrykkeligt hensyn  

 til de indskrænkninger, der forefindes på arealet.
Ved alle nye rådighedsindskrænkninger skal den enkelte lodsejer  

 underrettes forud herom, jf. det samtidigt fremsatte beslutningsforslag nr.
B  

 110 om høring og erstatning ved områdeudpegninger og arealreservationer.  

 Rådighedsindskrænkningerne skal indføres i tingbogen, og der skal udstedes en  

 ajourført BBR-meddelelse til ejerne ved processens afslutning.
Skriftlig fremsættelse Niels Jørgen Langkilde (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om registrering af  

 rådighedsindskrænkninger på fast ejendom.
(Beslutningsforslag nr.
B 109).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
