 På en forespørgsel om reglerne om merværdiafgift af originale kunstværker,  

 henholdsvis efterligninger, samt hvorledes der sondres mellem dem, har  

 ministeriet for Skatter og Afgifter oplyst følgende:
 Efter merværdiafgiftsloven skal der svares afgift af den erhvervsmæssige  

 omsætning af varer, herunder kunstværker.
 Efter lovens § 3, stk. 5 (nu stk. 4), er kunstnere dog fritaget for at  

 svare afgift, når de afsætter egne kunstværker af den art, der hører under  

 toldtariffens position 99.01-99.03.
 Herunder hører malerier, tegninger og pasteller alene fremstillet som  

 håndarbejde, originale stik, tryk og litografier, samt originale skulpturer  

 uanset materialets art.
 Efterligninger af originale kunstværker (under toldtariffens position  

 99.01-99.03), der fremstilles på samme måde som disse, anses også for  

 originale kunstværker, der henføres under de nævnte positioner, og er således  

 omfattet af afgiftsfritagelsen.
 Derimod er anden kopivirksomhed, der består i f eks mekanisk fremstilling  

 af originale kunstværker henhørende under positionerne 99.01-99.03, omfattet  

 af afgiftspligten.
