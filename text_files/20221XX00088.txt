Skriftlig fremsættelse (6. oktober 2022) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om autorisation af sundhedspersoner og om sundhedsfaglig virksomhed, sundhedsloven og lov om klage- og erstatningsadgang inden for sundhedsvæsenet (Skærpet straf ved ulovlige omskæringer af drengebørn, fælles visitation til den kommunale hjemmesygepleje og akutfunktioner, ændring af sundhedspersoners rapporteringspligt i forbindelse med utilsigtede hændelser og ophævelse af Styrelsen for Patientklagers pligt til at udgive en årsberetning) (Lovforslag nr.
L 38) Regeringen vil ulovlige og farlige omskæringer til livs.
Regeringen er opmærksom på sager, hvor personer, der ikke er læger eller deres medhjælp, har foretaget omskæringer på drengebørn.
Det gælder personer, der er bosiddende i Danmark, men også personer, der er rejst til Danmark for at foretage disse indgreb.
Regeringen nedsatte derfor en tværministeriel arbejdsgruppe med deltagelse af Justitsministeriet, Sundhedsministeriet, Social- og Ældreministeriet samt Udlændinge- og Integrationsministeriet, der fik til opgave at komme med initiativer til bekæmpelse af ulovlige omskæringer.
Arbejdsgruppen anbefalede bl.a. at skærpe strafferammen for ulovlige omskæringer.
Et element i lovforslaget er at implementere denne anbefaling fra arbejdsgruppen.
Det foreslås derfor at skærpe strafferammen for ulovlige omskæringer ved at fastsætte en særskilt bestemmelse herom i autorisationsloven.
Det foreslås også, at overtrædelse af ovenstående bestemmelse straffes med fængsel i indtil et år.
 Forslaget vil samtidigt skabe bedre muligheder for politiets efterforskning af ulovlighederne, idet der samtidigt sikres entydigt hjemmel til, at sundhedspersoner kan videre videregive oplysninger til bl.a. politiet uden samtykke.
Et andet element i lovforslaget er at styrke muligheden for tværkommunalt samarbejde i den kommunale hjemmesygepleje herunder de kommunale akutfunktioner.
Forslaget vil udbrede muligheden for tværkommunalt samarbejde, som i dag kendes fra et frikommuneforsøg, der udløber ved udgangen af 2022, til hele landet.
Et tredje element i lovforslaget vedrører en ændret rapporteringspligt af utilsigtede hændelser.
Det foreslås, at der fremover alene skal være pligt til at rapportere utilsigtede hændelser med alvorlig eller dødelig konsekvens, potentielt alvorlig eller dødelig konsekvens samt øvrige hændelser, hvor sundhedspersonen vurderer, at der er et læringspotentiale.
Lovforslaget sikrer samtidig, at sundhedspersoner ikke skal bruge unødig tid på rapportering af utilsigtede hændelser, som der ikke kan uddrages læring af.
Sundhedspersonerne kan i stedet anvende ressourcer på at tilegne sig den læring, som den mere målrettede rapportering er en konsekvens af.
Endeligt foreslås det som fjerde element, at Styrelsen for Patientklagers forpligtelse til at udarbejde en årsberetning ophæves.
Forslaget vil medføre, at der frigives ressourcer til klagesagsbehandling og videreformidling af viden, som ikke i forvejen er tilgængelig for regioner og kommuner.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
