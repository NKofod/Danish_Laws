God revisorskik Ved skrivelser modtaget den 8. april og 29. maj 1998 har  

 Arash Solvester indgivet klage over registreret revisor Peter Lougart.
 Erhvervs- og Selskabsstyrelsen har oplyst, at Peter  

 Lougart har været optaget i Revisorregistret siden den 8. august  

 1972.
 Af klagerens skrivelser til nævnet  

 fremgår, at indklagede har været revisor for indklagede, der har  

 drevet restaurationsvirksomhed.
Klageren har klaget over, at indklagede ikke har overholdt  

 en aftale om at udfærdige regnskab og selvangivelse for 1996. Klageren  

 er endvidere utilfreds med, at indklagede ikke har ansøgt om  

 udsættelse med fristen for indgivelse af selvangivelsen.
Klageren har  

 oplyst, at han har måttet antage en anden revisor, der har  

 færdiggjort regnskabet for 1996.
Klageren har videre oplyst, at den nye revisor opdagede,  

 at klagerens skatteforhold vedrørende regnskabsåret 1995 ikke  

 var afklaret.
Indklagede efterkom imidlertid ikke aftaler om at udlevere  

 bilag vedrørende dette år.
Skattevæsenet har ikke ville  

 godkende det foreliggende regnskab og udbetale overskydende skat uden  

 bilagsdokumentation.
 Indklagede har endvidere ikke imødekommet  

 opfordringer fra klagerens nye revisor om at udlevere bilagsmateriale  

 vedrørende 1997.
 Klageren har henvist til et brev af 3. september 1997 fra  

 den nye revisor, registreret revisor Flemming Olsen, til indklagede, hvoraf  

 fremgår:
"Kære kollega ! Jamas v/Arash Solvestyn har rettet henvendelse til  

 undertegnede og bedt om min assistance i revisions- og regnskabsmæssige  

 spørgsmål og opgørelser.
 I den forbindelse beder jeg dig tilstille mig alt det  

 original materiale, du er i besiddelse af, der vedrører denne klient,  

 således at 1996 regnskabet kan blive lavet og 1997 ført  

 ajour.
 Samtidig beder jeg dig lade mig det vide, dersom du har  

 nogle bemærkninger i denne forbindelse.
 Du bedes venligst også oplyse, hvor lang henstand du  

 har fået med indsendelse af 1996-regnskabet.
 Dersom klienten er i restance hos dig, bedes du venligt  

 oplyse restsaldoen.
. . . . . . " Den 20. oktober 1997 skrev registreret revisor Flemming  

 Olsen igen til indklagede og anmodede om, at "de bilag, som vi har  

 efterlyst hos dig" vedrørende 1997, måtte blive gjort klar  

 til afhentning.
 Klageren har oplyst, at indklagede heller ikke overholdt  

 en aftale om et møde den 1. april 1998.
Indklagedes forhold og den deraf følgende manglende  

 udbetaling af overskydende skat har ifølge klageren medført, at  

 klageren har været nødsaget til at lukke sin  

 restaurationsvirksomhed med tab.
Han har heller ikke kunnet få  

 bistandshjælp, da kommunen har henholdt sig til, at han ifølge  

 regnskabet har overskydende skat tilgode.
 Klageren har oplyst, at han har gæld til indklagede,  

 men at indklagede over for ham gav udtryk for, at denne omstændighed  

 ikke var til hinder for, at indklagede løste de opgaver, han  

 påtog sig over for klageren.
 Indklagede har ikke besvaret nævnets  

 opfordringer til at fremkomme med sine bemærkninger til klagen.
 Disciplinærnævnet skal udtale:
Skønt opfordret hertil har indklagede ikke udtalt  

 sig til klagen.
Nævnet må derfor basere sin afgørelse  

 alene på de oplysninger, der er fremkommet fra klageren.
Det lægges herefter til grund, at indklagede har  

 været revisor for klageren, og at indklagede i denne egenskab skulle  

 udarbejde klagerens selvangivelse og regnskab for året 1996 for den af  

 klageren dengang drevne restaurationsvirksomhed.
Indklagede løste ikke  

 denne opgave inden for den gældende frist for indgivelse af  

 selvangivelse til skattevæsenet og søgte desuagtet ikke  

 skattevæsenet om udsættelse.
Selv om klageren har oplyst, at han  

 var i restance med betalingen af indklagedes honorar, har indklagede ikke  

 påberåbt sig dette som årsag til fristens overskridelse.  

 Indklagede har ej heller påberåbt sig, at han manglede bilag  

 eller andre oplysninger fra klageren for rettidigt at kunne løse sin  

 opgave.
Nævnet finder derfor, at indklagede på dette punkt har  

 undladt at udføre sit hverv med den hurtighed, som hvervets  

 beskaffenhed tillod, samt i overensstemmelse med god revisorskik, og at han  

 således ikke har overholdt § 4 a, stk. 2, i loven om registrerede  

 revisorer.
Efter klagerens oplysninger og indholdet af skrivelserne  

 af 3. september og 20. oktober 1997 fra klagerens nye revisor til indklagede  

 lægger nævnet endvidere til grund, at indklagede i forbindelse  

 med sin fratræden som revisor for klageren blev anmodet om at udlevere  

 klagerens originale regnskabsmateriale for årene 1995-97, men at han  

 har undladt at efterkomme denne anmodning, ligesom han har undladt at  

 overholde en aftale om et møde, der var fastsat med henblik på  

 materialets udlevering.
Nævnet finder det således godtgjort, at  

 indklagede holder klagerens materiale tilbage.
Dette har efter det oplyste  

 bevirket, at klageren ikke har kunnet få afsluttet en skattesag  

 vedrørende skatteåret 1995 og yderligere har været  

 afskåret fra over for skattevæsenet at dokumentere rigtigheden af  

 den selvangivelse med regnskab for 1997, som klagerens nye revisor har  

 udarbejdet.
En revisor har pligt til på forlangende at udlevere  

 klientens eget materiale til klienten og er alene berettiget til at  

 tilbageholde materiale, såfremt klienten ikke derved forhindres i at  

 overholde sine forpligtelser over for offentlige myndigheder.
Selv om  

 indklagedes vægring ved at udlevere materialet muligvis skyldes, at  

 klageren ikke har betalt hans honorar fuldt ud, er indklagedes  

 tilbageholdelse af  klagerens materiale således uberettiget.
Indklagede  

 har derfor tilsidesat god revisorskik og har også på dette punkt  

 handlet i strid med den ovennævnte bestemmelse i loven om registrerede  

 revisorer.
 I medfør af samme lovs § 11 a, stk. 1,  

 pålægger nævnet herefter indklagede en bøde, der  

 fastsættes til 25.000 kr. under hensyn til, at indklagede har  

 opretholdt den uberettigede tilbageholdelse også efter at være  

 blevet bekendt med klagens indbringelse for nævnet, og under hensyn til  

 konsekvenserne for klageren af indklagedes passivitet.
 T H I  B E S T E M M E S :
 Registreret revisor Peter Lougart pålægges en  

 bøde på 25.000 kr.
 Gebyr 500 kr. tilbagebetales klageren.
 Afgørelsen offentliggøres, jf. § 11 a, stk.  

 6, i lov om registrerede revisorer.
