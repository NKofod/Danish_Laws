 I forbindelse med klage over, at en kommune havde pålagt grundejerne  

 at betale udgift til landinspektørassistance ved vejsyn, redegør ministeriet  

 for, hvilket udgifter, der kan medtages.
 I skrivelse af 21. december 1982 har De anmodet om en supplerende  

 udtalelse om vedlagte sag, der vedrører en klage fra N.N. over A kommunes  

 kendelse om en privat fællesvej.
De har anmodet om en redegørelse for, efter hvilke kriterier det i praksis  

 afgøres, om en udgift henhører under »udgifterne ved vejsynet«,  

 jfr. § 16, stk. 3, i privatvejsloven.
De ønsker dernæst en begrundelse for,  

 at udgifterne til landindspektørassistance har kunnet henregnes til  

 udgifterne i forbindelse med afholdelse af vejsyn, og ønsker en nærmere  

 begrundelse for, at ministeriet har reduceret den refusionsberettigede del af  

 disse udgifter.
 Ministeriet kan oplyse, at den pågældende bestemmelse i privatvejsloven  

 hidrører fra en tilsvarende bestemmelse i den nu ophævede lov af 14. april  

 1865 om istandsættelse og vedligeholdelse af private veje, til hvis  

 afbenyttelse flere er udelukkende berettigede, jfr. specielt lovens § 5,  

 hvorefter der ved kendelsen bl.a. må tages stilling til, hvorledes de  

 forskellige arbejdspræstationer samt udgifterne ved sagens behandling skulle  

 fordeles mellem de vedkommende.
Forarbejderne til denne lov er ganske omfattende, jfr. rigsdagstidende  

 1862/63, 1863/64 og 1864/65, men omtaler kun i begrænset omfang spørgsmålet  

 om de omkostninger, der kan henføres til begrebet »udgifter ved sagens  

 behandling«.
Der er dog visse fortolkningsbidrag til, hvad  

 lovgivningerne havde tænkt på.
Der omtales udgifter til tilvejebringelse af  

 kort, udskrifter af retsprotokoller eller deslige, udgifter til indvarsling  

 (Tillæg B 1862/63, sp. 450), udgifter til kendelsens forkyndelse  

 (landstingets forhandlinger 1864/65, sp. 863). En del af drøftelserne angik  

 udgifter til ankeinstansen, hvor man overvejede landvæsenskommissionerne, med  

 deraf følgende udgifter til diæter og kørselsgodtgørelse, eller amtsrådene,  

 hvor man diskuterede, om disses medlemmer burde have diæter og  

 kørselsgodtgørelse.
Man fandt på den ene side, at man burde undgå diæter og  

 kørselsgodtgørelse i et sådant omfang, at de som oftest langt ville overstige  

 den værdi, der er genstand for selve vejens istandsættelse.
På den anden side  

 fandt man, at udgifterne ved ankebehandling måtte være så store, at de  

 forhindrede temerær anke.
Det må erindres, at der i 1865 ikke var generelle  

 regler om diæter og kørselsgodtgørelse for medlemmer af kommunale og  

 antskommunale råd, og at reglen om »kørselsgodtgørelse« til  

 amtsrådets medlemmer var udtryk for en særregel i disse sager.
 Ministeriet er i øvrigt ikke bekendt med litteratur, der behandler  

 spørgsmålet om, hvad man forstår ved »udgifter til sagens  

 behandling«, eller retsafgørelser eller tidligere administrativ praksis  

 på området.
Efter 1865-loven var kommunens opgave alene at optræde som  

 voldgiftsinstans mellem de vejberettigede, når disse ikke selv kunne blive  

 enige om spørgsmål vedrørende vejenes vedligeholdelse.
Da de nugældende  

 bestemmelser i privatvejlovens afsnit II i princippet er en videreførelse af  

 bestemmelsen i 1865-loven, må kommunens opgave fortsat i det væsentlige være  

 at optræde som voldgiftsinstans, i hvert fald når initiativet til  

 forretningen kommer fra de private.
Det er på den baggrund ministeriets  

 opfattelse, at en kommune kan kræve alle udgifter i forbindelse med sin  

 optræden som voldgiftsinstans i henhold til privatvejslovens kapitel 6 dækket  

 af lodsejerne.
Der skal dog være en rimelig relation mellem udgifternes  

 størrelse og sagens betydning, ligesom udgifterne må kunne individualiseres  

 og konkret kunne henføres til forretningen.
 Kommunen må inden for disse rammer være berettiget til at skønne over,  

 hvorvidt sagen kan gennemføres ved hjælp af eget personale, eller om der er  

 behov for fremmed hjælp, f.eks. landinspektørassistance.
Dette betyder, at ministeriet som klageinstans er indstillet på at  

 acceptere udgifter til fremskaffelse eller udarbejdelse af kortmateriale,  

 udskrifter af dokumenter, udgifter til indvarsling og offentliggørelse af  

 beslutninger (porto, annoncering), mødelokaler, fortæring under mødet, diæter  

 til kommunalbestyrelsesmedlemmer og nødvendig sagkyndig assistance.
Hvad det  

 sidstnævnte angår, finder ministeriet ikke, at det kan påhvile mindre  

 kommunale forvaltninger at have medarbejdere med speciel sagkundskab i disse  

 sager, der som nævnt har karakter af voldgift i privatretlige tvister.
 Derimod finder ministeriet, at kommunalbestyrelsen ikke kan medregne  

 udgifter fastsat i overensstemmelse med det antal timer, de ansatte i  

 forvaltningen anvender på opgaven.
Det er ikke ualmindeligt, at kommunerne benytter landinspektørassistance  

 ved vejsyn også ved private fællesveje på landet.
Landinspektørens opgave er  

 da sædvanligvis ikke blot at oplyse om matrikulære forhold, herunder  

 spørgsmålet om, hvem der har vejret til den pågældende vej, men også at  

 fremskaffe og eventuelt udarbejde kortmateriale m.v.
Ministeriet kan  

 bekræfte, at ministeriet efter en telefonisk drøftelse med A kommune har  

 foretaget en skønsmæssig reduktion af honoraret, idet udgifterne vedrørende  

 konflikten om vejbredde og vejbeliggenhed ikke kan anses for at vedrøre  

 vejsynet.
Kommunen havde ikke tidligere været ude for at skulle afholde en  

 egentlig vejsynsforretning, og selv om kendelsen var ret ukompliceret, kunne  

 det dog efter ministeriets opfattelse ikke siges at være urimeligt, at et  

 beløb på i alt 1.222 kr. blev anvendt til landinspektørassistance.
 De har endelig ønsket en begrundelse for, at udgifterne til forsamlingshus  

 og annoncer har kunnet medtages som vejsynsudgift.
Hertil kan ministeriet henvise til det overanførte om, at det principielt  

 er alle de udgifter, der med rimelighed kan henføres til vejsynet, der kan  

 kræves dækket.
Det er da også almindeligt forekommende, at udgifter til  

 kaffebord og leje af lokale kræves refunderet af lodsejerne i forbindelse med  

 disse forretninger.
 Offentliggjort i VEJLOVE udgivet af DAFOLO.
