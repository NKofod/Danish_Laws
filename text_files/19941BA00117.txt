Nr BSF 117 Folketingsbeslutning om fjernelse af punktafgiften på cd'er og  

 grammofonplader Fremsat af Brian Mikkelsen (KF) Hans Christian Schmidt (V) Aage Frandsen  

 (SF) Ole Donner (FP) Bent Hindrup Andersen (EL) Jacob Haugaard (UP) den 9. maj 1995 Vedtaget ved anden (sidste) behandling den 31. maj 1995 Folketinget pålægger skatteministeren at fremsætte lovforslag, der  

 indebærer en fjernelse af punktafgiften på cd'er og grammofonplader fra den  

 1. januar 1996.
Oprindelig fremsat forslag Folketinget pålægger skatteministeren at fremsætte lovforslag, der  

 indebærer en fjernelse af punktafgiften på cd'er og grammofonplader fra den  

 1. januar 1996.
 Bemærkninger til forslaget  Formålet med beslutningsforslaget er  

 at fjerne punktafgiften på cd'er og grammofonplader og derved øge salget og  

 skabe forøget aktivitet i musiklivet.
Punktafgiften blev indført i 1950 som en luksusskat og var tænkt som en  

 midlertidig foranstaltning.
Punktafgiften omfattede dengang bl.a. gulvtæpper,  

 fyldepenne, mapper og tornystre.
Siden er punktafgiften på alle disse  

 varegrupper blevet afskaffet, bortset fra afgiften på grammofonplader og  

 cd'er.
Ordningen er senere flere gange blevet forlænget for grammofonplader  

 og cd'er og er senest i 1975 blevet flyttet fra lov om forskellige  

 forbrugsafgifter til lov om forbrugsbegrænsende foranstaltninger.
Der er således tale om en afgift med et forbrugsbegrænsende formål, en  

 forbrugsbegrænsning, der har meget negative konsekvenser for det danske  

 musikliv.
Punktafgiften medfører, at salget af musik begrænses, og den rammer  

 derfor musikbranchen, fordi den er med til at forhindre, at især nye  

 komponister kommer ud til et bredt publikum.
Afgiften virker begrænsende især  

 på nyudviklingen af det danske musikliv.
En fjernelse af afgiften vil føre til øget omsætning og et forøget salg af  

 cd'er og grammofonplader.
Det vil medføre flere moms- og skatteindtægter, men  

 vil også gavne den danske musikbranche, der herved får økonomisk grundlag til  

 i højere grad at kunne satse på nye talenter.
Endvidere vil sænkning af  

 priserne med det deraf følgende øgede salg medføre øget konkurrencedygtighed  

 for den danske musikbranche i forhold til udlandet.
Med prisnedsættelsen vil det være muligt at forøge antallet af udgivelser  

 med nye danske kunstnere.
Det er i dag for dyrt og forbundet med for stor  

 økonomisk risiko at lancere nye navne i Danmark.
Mange udenlandske  

 pladeselskaber har måttet opgive deres danske afdelinger, og mange danske  

 pladeselskaber er blevet opkøbt af de store udenlandske koncerner.
Det har  

 betydet, at selskaberne vælger det sikre og dermed orienterer sig mod de  

 internationalt kendte kunstnere frem for at dyrke de danske, hvilket  

 naturligvis har konsekvenser for nyudviklingen i dansk musik.
Punktafgiften udgør 15 pct. af grammofonpladens pris til detailhandelen  

 svarende til ca. 15 kr. for en cd, hvortil kommer moms m.v.
Punktafgiften og  

 momsen andrager således reelt 25 kr. pr. grammofonplade/cd og indbringer  

 staten en indtægt på ca. 100 mio. kr. årlig.
Statens umiddelbare provenutab vil blive opvejet af den merindtægt, en  

 afgiftsnedsættelse vil medføre som følge af større omsætning.
Da lov om  

 afgift af parfumer blev ophævet i 1991, blev salget øget betydeligt.  

 Pladebranchen har skriftligt erklæret, at den vil lade en fjernelse af  

 punktafgiften slå fuldt igennem på prisen, hvorved fjernelsen af afgiften vil  

 betyde lavere priser og demed øget salg.
