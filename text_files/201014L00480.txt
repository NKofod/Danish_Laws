Bilag 1 Betænkning afgivet af Miljø- og Planlægningsudvalget den 3. februar 2011 Betænkning over Forslag til lov om ændring af lov om miljøgodkendelse m.v. af husdyrbrug (Ændring af reglerne om udledning af ammoniak og beholdere til opbevaring af flydende husdyrgødning, inddragelse af offentligheden m.v.) [af miljøministeren (Karen Ellemann)] 1. Ændringsforslag Der er stillet 5 ændringsforslag til lovforslaget.
Miljøministeren har stillet ændringsforslag nr. 1, 2, 4 og 5. Socialdemokratiets og Socialistisk Folkepartis medlemmer af udvalget har stillet ændringsforslag nr. 3.
2. Udvalgsarbejdet Lovforslaget blev fremsat den 6. oktober 2010 og var til 1. behandling den 12. oktober 2010. Lovforslaget blev efter 1. behandling henvist til behandling i Miljø- og Planlægningsudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 4. december 2009 dette udkast til udvalget, jf.
MPU (folketingsåret 2009-10) alm. del  bilag 191. Den 6. oktober 2010 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra: Peder Gasbjerg, Brande, og Landbrug & Fødevarer.
 Miljøministeren har over for udvalget kommenteret de skriftlige henvendelser til udvalget.
Deputationer Endvidere har Landbrug & Fødevarer mundtligt over for udvalget redegjort for sin holdning til lovforslaget.
Spørgsmål Udvalget har stillet 100 spørgsmål til miljøministeren til skriftlig besvarelse, som denne har besvaret.
3. Udtalelse fra miljøministeren Miljøministeren har over for udvalget oplyst:
1. Afgrænsning af ammoniakfølsom kategori III-natur Afgrænsningen af den ammoniakfølsomme natur, der i bemærkningerne til lovforslaget omtales som »kategori III-natur«, skal ske på følgende måde:
 Kommunen skal konkret vurdere, om et område er beskyttet som kategori III-naturtype ud fra de nedenstående retningslinjer, og kan i den forbindelse inden for lovforslagets rammer fastsætte krav, der beskytter naturtypen tilstrækkeligt.
Som kategori III-natur forstås heder, moser og overdrev, som er beskyttet efter naturbeskyttelseslovens § 3, men som ikke er omfattet af lovforslagets § 7, stk. 1, nr. 1 og 2, som kategori I- eller II-natur.
Kategori-III natur omfatter yderligere ammoniakfølsomme skove, der er beliggende uden for internationale naturbeskyttelsesområder.
I den forbindelse defineres »skov« som arealer, der er mere end 20 meter brede, større end ½ hektar og bevokset med træer, der danner eller inden for et rimeligt tidsrum vil danne en sluttet skov af højtstammede træer.
Denne definition er i overensstemmelse med definitionen af en skov efter skovloven.
En skov skal imidlertid også være ammoniakfølsom for at beskyttes som kategori III-natur.
Et skovområdes ammoniakfølsomhed afhænger primært af jordtype, skovhistorie og artsindhold og ikke af, om det er nåle- eller løvskov.
En skov skal betegnes som ammoniakfølsom, når  der har været skov på arealet i lang tid (i størrelsesorden mere end ca. 200 år), så der er tale om gammel »skovjordbund«, eller  skoven er groet frem af sig selv på et naturareal, f.eks. tidligere hede, mose eller overdrev, så jordbunden ikke har været dyrket mark inden for en periode svarende til perioden for gammel »skovjordbund« (dvs. i størrelsesorden mere end ca. 200 år), eller  der i skoven er forekomst af naturskovsindikerende arter eller gammelskovsarter, som er medtaget på listen over arter, der er brugt ved prioritering af naturmæssigt særligt værdifulde skove omfattet af skovlovens § 25.
 Når et område er afgrænset efter ovenstående kriterier som et ammoniakfølsomt område (heder, moser og overdrev og ammoniakfølsom skov), skal kommunen endvidere inddrage alle følgende fire kriterier i vurderingen af, om der skal stilles krav til den maksimale merdeposition:
1) Det aktuelle naturområdes status i kommuneplanen, herunder særligt, om det aktuelle ammoniakfølsomme naturområde er omfattet af kommuneplanens udpegning af særlige værdifulde naturområder, rekreative områder og/eller værdifuldt kulturmiljø samt kommuneplanens retningslinjer for varetagelsen af naturbeskyttelsesinteresserne, de rekreative interesser og de kulturhistoriske interesser, 2) om det aktuelle område er omfattet af fredning, handleplan for naturpleje eller anden planlagt naturindsats, 3) det aktuelle naturområdes naturkvalitet og 4) kvælstofbidrag til området fra andre kilder (f.eks. markbidrag), herunder, for så vidt angår skove, om de gødskes.
 Kriterierne inddrages med henblik på, at kommunalbestyrelsen alene skal stille krav til en maksimal kvælstof-merdeposition, hvis området er omfattet af en af de ovennævnte udpegninger i kommuneplanen, er omfattet af fredning, handleplan for naturpleje eller anden planlagt naturindsats og/eller har en høj naturkvalitet, samt at ammoniakbidraget fra husdyrbruget ikke er helt uvæsentligt i forhold til den påvirkning af næringsstoffer, områderne modtager fra andre kilder.
2. Ændring af udnyttelsesfristen, jf. lovens § 33, stk. 1 L 12, bilag 7, modtaget af udvalget den 15. november 2010 vedrører ændring af udnyttelsesfristen i lovens § 33, stk. 1. Nærværende betænkningsbidrag har alene til hensigt at redegøre for reglens anvendelse for tilladelser og godkendelser meddelt før lovens ikrafttræden og på denne måde supplere det allerede fremsendte ændringsforslag.
Med ændringsforslaget bliver der tilføjet en sætning som 4. pkt.: »Tilladelsen eller godkendelsen anses for udnyttet ved iværksættelse af bygge- og anlægsarbejder«.
Tilføjelsen er en generel tilføjelse til bestemmelsen, der er umiddelbart gældende, og som bevirker, at hvis der er meddelt en tilladelse eller godkendelse, så anses tilladelsen eller godkendelsen for udnyttet ved iværksættelse af bygge- og anlægsarbejder.
Betydningen af tilføjelsen er, at reglen ikke kun omfatter tilladelser og godkendelser meddelt efter lovens ikrafttræden, men også gælder for tilladelser og godkendelser meddelt før lovens ikrafttræden.
Forudsætningen er i alle tilfælde, at den fastsatte udnyttelsesfrist på f.eks. 2 år ikke er overskredet.
3. Revurderinger og fastsættelse af frist for totaldepositionskrav I forbindelse med udmøntning af loven vil der blive iværksat et vejledningsarbejde, som bl.a. vil indeholde retningslinjer for, hvorledes fristen for opfyldelse af totaldepositionskravet skal fastsættes ved revurderinger.
Det vil i den forbindelse blive overvejet, om den typiske levetid på 15 til 20 år for et staldanlæg i visse situationer bør forlænges op til 25-30 år, efter staldanlæggene er etableret, for at tage hensyn til allerede foretagne investeringer på tidspunktet for lovens ikrafttrædelse.
4. Anmeldelsesordning til gennemførelse af dyrevelfærdsmæssige forbedringer Som følge af udskydelse af ikrafttræden for L 12 og som følge af, at Justitsministeriet ikke kan udskyde fristen for opfyldelse af en række dyrevelfærdsmæssige krav til indhusning af avlstæver og til burstørrelser, vil den foreslåede anmeldelsesordning for ændringer som følge af dyrevelfærdsmæssige krav også skulle finde anvendelse for etablering, ændring eller udvidelse af pelsdyrbrug, som følger af krav efter bekendtgørelse om beskyttelse af pelsdyr § 23, § 24, stk. 3, og § 26, selv om der er tale om krav, der skulle indfries før anmeldelsesordningens ikrafttræden.
4. Indstillinger og politiske bemærkninger Et flertal i udvalget (V, DF, KF og RV) indstiller lovforslaget til vedtagelse med de af miljøministeren stillede ændringsforslag.
Flertallet vil stemme imod det af Socialdemokratiet og Socialistisk Folkeparti stillede ændringsforslag.
 Dansk Folkepartis medlemmer af udvalget finder ikke, at lovforslaget løser alle problemer på den bedste måde, og vi er bekymrede for, at der kan gives mulighed for tolkning af reglerne for nogle kommuner på en sådan måde, at dette vil føre til lukning af nogle bestemte landbrug.
 Derfor har Dansk Folkepartis medlemmer af udvalget fundet det væsentligt og har lagt vægt på, at Landbrug & Fødevarer har tilkendegivet, at organisationen nu ønsker lovforslaget vedtaget.
Et mindretal i udvalget (S, SF og IA) vil ved 3. behandling stemme hverken for eller imod lovforslaget.
Mindretallet vil ved 2. behandling stemme for det af mindretallet stillede ændringsforslag og stemme hverken for eller imod de af miljøministeren stillede ændringsforslag.
Socialdemokratiets og Socialistisk Folkepartis medlemmer af udvalget anerkender, at der med gennemførelse af loven vil ske en reduktion af husdyrbrugs forurening med kvælstof til luften.
Det er et fremskridt, at det specifikke ammoniakkrav ændres fra at være baseret på merbelastningen til at være baseret på totalbelastningen med ammoniak for ammoniakfølsom Natura 2000-natur og § 7-områder, jf. husdyrgodkendelseslovens § 7.
Lovforslaget skal supplere Natura 2000-planerne (vand- og naturplanerne), der forudsætter, at regulering af kvælstofdeposition fra husdyrbrug gennemføres på grundlag af de regler, som lovforslaget tilvejebringer.
Ministeren oplyser i sin besvarelse af L 12  spørgsmål 10, at: »Reguleringen bliver således samlet set i bedre overensstemmelse med Natura 2000-planerne«, men altså ikke i fuld overensstemmelse med disse planer.
 Ministeren kan heller ikke ud fra de foreliggende oplysninger om eksisterende husdyrgodkendelser oplyse, hvornår ammoniaktilførslerne fra husdyrbrug ikke længere modvirker gunstig bevaringsstatus i Natura 2000-områder og ikke længere skubber balancen i kvælstoffølsomme naturområder i den forkerte retning. »Det er ikke muligt præcist på det foreliggende grundlag at tidsfæste, hvornår den negative påvirkning vil være vendt i Natura 2000-områder«, jf. ministerens besvarelse af L 12  spørgsmål 15.
Regeringen antager, at habitatdirektivets målsætning om »gunstig bevaringsstatus« har en åben deadline (modsat vandrammedirektivets 2015-skæringsdato) og håber, at de generelle regler og strukturudviklingen i landbruget vil reducere problemet med kvælstofdeposition.
Regeringen ved imidlertid ikke, om problemet er løst i 2017 eller på noget andet tidspunkt og således heller ikke i 2020, som er den nye deadline for, hvornår tilbagegang i arter og levesteder skal være vendt.
 Mindretallet mener, at lovforslaget vil føre til en generel reduktion i emissionerne, men er ikke overbevist om, at de produktionsanlæg, der investeres i nu og de kommende år, ikke skal reguleres yderligere af hensyn til natur og biodiversitet, efterhånden som konkrete vurderinger viser, at depositionen af kvælstof er for høj.
 Det er derfor stærkt bekymrende, at regeringen mener, at der ved den obligatoriske revision af en husdyrgodkendelse ikke skal foretages en ny vurdering af, om den godkendte produktion med eventuelle nye vilkår påvirker Natura 2000-områder m.v.
Uanset at ministeren gentagne gange forsikrer, at kommunerne stadig skal foretage en konkret vurdering i overensstemmelse med habitatdirektivet, er hele hensigten med lovforslaget at vægte den generelle regulering over den konkrete vurdering.
Det fremgår bl.a. af ministerens besvarelse af L 12  spørgsmål 85: »Lovforslaget har til hensigt at ensarte reguleringen, således de krævede miljøvurderinger bliver ensartede og forudsigelige.
Alternativet er, at kommunerne i højere grad skal basere deres afgørelser på konkrete skøn f.eks. i forbindelse med et husdyrbrugs påvirkning af et ammoniakfølsomt Natura 2000-område«.
 Ministeren fremhæver ganske vist, at der ikke ændres på, at kommunerne skal foretage en konkret vurdering, men ministeren har ikke tilkendegivet, at hun vil indskærpe dette over for kommunerne, jf. ministerens besvarelse af L 12  spørgsmål 28.
 Efter mindretallets opfattelse bør større husdyrbrug reguleres som industri, det vil sige med konkrete krav til den faktiske udledning i hvert enkelt tilfælde, i stedet for en regulering, der som nu er baseret på beregning af udledninger og fordampning til luft og vand.
Mindretallet er af den opfattelse, at regeringens »Grøn Vækst«-plan og gennemførelse af Natura 2000-planerne (vand- og naturplanerne) er utilstrækkelige instrumenter til at kunne efterleve EU-kravene.
Dermed er vi fortsat langt fra at kunne nå de nødvendige natur- og miljømål.
Efter forhandlingerne om oppositionens forespørgsel F 10 den 27. januar 2011 om natur- og vandplaner konstaterer mindretallet, at regeringen nu har skabt yderligere tvivl om, hvorvidt regeringen vil gennemføre regeringens eget mål om at reducere kvælstofbelastningen af vandmiljøet i Natura 2000-planerne med 19.000 t inden 2015.
Mindretallet anser ikke reglerne i lovforslaget  som er en del af gennemførelsen af Natura 2000-planerne  for at være tilstrækkelige til at sikre, at deposition fra luften af kvælstof fra husdyrbrug bringes ned på et niveau, der sikrer gunstig bevaringsstatus, hverken nu, i 2017, eller når revurderingen af godkendelserne skal foretages.
Trods visse forbedringer kan mindretallet derfor ud fra en samlet vurdering ikke støtte lovforslaget.
 Et andet mindretal i udvalget (EL) vil redegøre for sin stilling til lovforslaget og de stillede ændringsforslag ved 2. behandling.
5. Ændringsforslag med bemærkninger Ændringsforslag Til titlen Af miljøministeren, tiltrådt af et flertal (V, DF, KF og RV):
 1) I fodnoten ændres »127« til: »147«.
[Korrektion af henvisning til fuglebeskyttelsesdirektivet] Til § 1 2) I nr. 1 ændres »127« til: »147«.
[Korrektion af henvisning til fuglebeskyttelsesdirektivet] Af et mindretal (S og SF), tiltrådt af et mindretal (IA):
 3) Efter nr. 7 indsættes som nyt nummer:
 »01. I § 17, stk. 3, indsættes som 3. pkt.:
»1. og 2. pkt. finder ikke anvendelse for etablering, udvidelse eller ændring af beholdere til opbevaring af flydende husdyrgødning.«« [Indskrænkning af ministerens bemyndigelse, for så vidt angår gyllebeholdere] Af miljøministeren, tiltrådt af et flertal (V, DF, KF og RV):
 4) Efter nr. 12 indsættes som nyt nummer:
 »02. I § 33, stk. 1, indsættes som 4. pkt.:
»Tilladelsen eller godkendelsen anses for udnyttet ved iværksættelse af bygge- og anlægsarbejder.«« [Ændring af udnyttelsesfristen] Til § 2 5) I stk. 1 og 2 ændres »den 1. januar 2011« til: »den 15. marts 2011«.
[Udskudt ikræfttrædelsen] Bemærkninger Til nr. 1 og 2 I det fremsatte forslag er der skrevet en forkert henvisning til fuglebeskyttelsesdirektivet.
Den korrekte henvisning er Rådets direktiv 2009/147/EF af 30. november 2009 om beskyttelse af vilde fugle (fuglebeskyttelsesdirektivet).
Til nr. 3 Forslaget vedrører § 17, stk. 3, som giver ministerens mulighed for at fastsætte regler om, at tilladelse eller godkendelse er ufornøden i visse tilfælde, og i den forbindelse at fastsætte regler om, at en anmeldelsesordning træder i stedet for en tilladelse eller godkendelse.
 Det foreslås at indskrænke denne bemyndigelse, således at den ikke finder anvendelse for beholdere til opbevaring af flydende husdyrgødning.
 Etablering, ændring og udvidelse vil som hidtil altid udløse krav om tilladelse eller godkendelse efter §§ 10-12.
Til nr. 4 Af bemærkningerne til den gældende bestemmelse i § 33 i lov om miljøkendelse m.v. af husdyrbrug fremgår det, at etableringen, udvidelsen eller ændringen skal være gennemført inden for det angivne tidsrum.
Dette afviger fra forståelsen af den tilsvarende bestemmelse i godkendelsesbekendtgørelsen for industri, der har hjemmel i miljøbeskyttelsesloven.
Ændringsforslaget indebærer, at bestemmelsen bringes i overensstemmelse med den praksis, der gælder efter miljøbeskyttelsesloven.
Her er det praksis, at det ikke er nødvendigt, at virksomheden eller ændringen er i drift eller taget i brug inden fristens udløb.
Det anses for tilstrækkeligt, at der er iværksat bygge- og anlægsarbejder med henblik på at opføre virksomheden inden den frist, som er fastsat i afgørelsen.
I den forbindelse vil det normalt være tilstrækkeligt, at der inden fristens udløb er indgået en retligt bindende aftale med relevante håndværkere eller entreprenører om udførelse af bygge- og anlægsarbejdet, herunder et tidspunkt for udførelsen.
Det er tillige en forudsætning for overholdelse af fristen, at den udnyttelse, der er påbegyndt inden fristens udløb, fortsættes og færdiggøres i et rimeligt tempo og normalt skal være afsluttet inden for et år efter fristens udløb.
Et påbegyndt byggeri kan således ikke afbrydes i en længere periode og derefter genoptages.
I så fald vil godkendelsen blive anset for bortfaldet.
Til nr. 5 Ændringsforslaget indebærer, at loven træder i kraft den 15. marts 2011. Ændringen i lovforslagets § 2, stk. 2, er en konsekvens af ændringen af § 2, stk. 1, så ansøgninger, der er modtaget før ikrafttrædelsen, behandles efter de hidtil gældende regler.
Lovforslaget indebærer en ændring af ammoniakreguleringen, der med lovforslaget overgår til et krav om totaldeposition.
Overgangen til totaldeposition indebærer, at dette skal udmøntes i husdyrgodkendelsesbekendtgørelsen senest samtidig med lovens ikrafttræden.
Endvidere skal de nye anmeldeordninger udmøntes i bekendtgørelsen, ligesom den nærmere afgrænsning af den såkaldte kategori III-natur vil skulle fremgå af bekendtgørelsen.
Endelig skal der ske væsentlige it-tilpasninger i husdyrgodkendelse.dk Liberal Alliance, Kristendemokraterne, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Peter Juel Jensen (V) nfmd.
Eyvind Vesselbo (V) Erling Bonnesen (V) Birgitte Josefsen (V) Hans Christian Thoning (V) Jørn Dohrmann (DF) Liselott Blixt (DF) Carina Christensen (KF) Tage Leegaard (KF) Torben Hansen (S) Mette Gjerskov (S) Flemming Møller Mortensen (S) Trine Mach (SF) Steen Gade (SF) fmd.
Johs.
Poulsen (RV) Per Clausen (EL) Juliane Henningsen (IA) Liberal Alliance, Kristendemokraterne, Siumut, Tjóðveldi og Sambandsflokkurin havde ikke medlemmer i udvalget.
