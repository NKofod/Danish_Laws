 Hermed sendes et antal eksemplarer af justitsministeriets cirkulære af 6.  

 januar 1985 om overførsel af domfældte i medfør af straffelovens § 49, stk.  

 2, til behandlingsinstitutioner og plejehjem m.v.
 Cirkulæret er et supplement til justitsministeriets cirkulære af 9. juni  

 1978 om anvendelse af straffelovens § 49, stk. 2, over for psykiatriske  

 patienter.
 I tilslutning til cirkulæret bemærkes:
A.
Almindelige bemærkninger.
 I medfør af § 49, stk. 2, kan justitsministeren bestemme, at en domfældt,  

 når det er hensigtsmæssigt på grund af den pågældendes alder,  

 helbredstilstand eller andre særlige omstændigheder, midlertidigt eller for  

 resten af straffetiden, skal overføres til hospital eller til egnet hjem  

 eller institution til særlig pleje eller forsorg.
Anvendelsesområdet for bestemmelsen, som trådte i kraft den 1. juli 1973,  

 er kun summarisk beskrevet i forarbejderne.
Det fremgår imidlertid, at man  

 har tænkt på situationer, hvor der på grund af den indsattes alder, legemlige  

 svaghed, sindstilstand eller andre særlige forhold er åbenbare ulemper ved at  

 lade den pågældende have ophold i et fængsel, og hvor man i indsattes egen  

 interesse og uden derved at komme i konflikt med strafanvendelsens formål bør  

 anvende et andet institutionsmiljø end det fængselsmæssige.
Baggrunden herfor  

 vil normalt være, at man først efter dommens afsigelse er blevet opmærksom på  

 de forhold, som taler imod sædvanlig straffuldbyrdelse, men ifølge  

 forarbejderne kan bestemmelsen også tænkes anvendt i tilfælde, hvor der  

 allerede på domstiden foreligger visse oplysninger herom, uden at det dog  

 findes muligt eller hensigtsmæssigt at lade en dom til særlig anbringelse  

 træde i stedet for frihedsstraf.
 Det forudsættes endvidere i forarbejderne, at bestemmelsen kun finder  

 anvendelse i forholdsvis få tilfælde.
Ved cirkulære af 9. juni 1978 fastsatte justitsministeriet nærmere regler  

 om anvendelse af § 49, stk. 2, over for psykiatriske patienter, herunder om  

 overførselsgrundlag, opholdsvilkår, tilbageførsel m.v.
Disse regler har  

 hidtil, i det omfang det har været muligt, været anvendt analogt ved  

 overførsel af domfældte til andre institutioner end psykiatriske hospitaler  

 og lignende.
 § 49,  stk. 2, har hidtil kun været anvendt i relativt  

 begrænset omfang.
Den af justitsministeriet nedsatte arbejdsgruppe vedrørende behandling af  

 stofmisbrugere i kriminalforsorgens anstalter og arresthuse m.v. stillede i  

 marts 1981 forslag om en udvidet anvendelse af straffelovens § 49, stk. 2, i  

 forbindelse med overførsel af stofmisbrugere i kriminalforsorgens anstalter  

 og arresthuse til behandlingsinstitutioner uden for kriminalforsorgen,  

 herunder til amts- og primærkommunale institutioner.
Fra amtskommunal og  

 kommunal side har man erklæret sig villig til at modtage strafafsonere i  

 behandlingsinstitutionerne.
 Bl.a. på denne baggrund har justitsministeriet fundet behov for at  

 udfærdige nærmere regler om anvendelse af § 49, stk. 2, til overførsel af  

 domfældte til behandlingsinstitutioner og plejehjem m.v.
Cirkulæret tager ikke alene sigte på behandlingskrævende stof- og  

 alkoholmisbrugere.
Også andre persongrupper med behov for behandling eller  

 særlig pleje, herunder særligt unge eller særligt gamle indsatte og indsatte  

 med psykiske problemer eller med fysiske handicaps, vil kunne overføres til  

 relevante institutioner.
Arten af institutioner, som kan anvendes, er ikke nærmere præciseret.
Der  

 vil typisk være tale om behandlingsinstitutioner, forsorgshjem og lignende,  

 herunder også tilsvarende institutioner under kriminalforsorgen.
B.
Bemærkninger til de enkelte bestemmelser.
 Ad § 1, stk. 1:
 Det er forudsat, at der uanset udtrykket »overføres« i ganske  

 særlige tilfælde kan træffes bestemmelse om anvendelse af § 49, stk. 2, over  

 for personer, som er på fri fod (også selv om der ikke er forudgående  

 varetægtsfængsling). Der tænkes her særligt på tilfælde, hvor domfældte i  

 forvejen er anbragt i institutionen, eller hvor der er tale om  

 benådningslignende situationer, hvor stærke grunde taler imod et selv  

 korterevarende ophold i fængselsmiljø.
 Ad § 1, stk. 2:
 Bestemmelsen forudsætter en afvejning af risikoen for recidiv til ny -  

 ikke bagatelagtig - kriminalitet samt undvigelsesrisikoen over for de  

 positive indikationer for en overførsel, det vil navnlig sige hensynet til  

 etablering af en særlig behandling eller pleje.
 Ad § 2, stk. 1:
Udtrykket »under institutionsmæssige forhold« vil som  

 udgangspunkt udelukke anvendelse af familiepleje, herunder også mere  

 professionelle familieplejer, med mindre der er tale om familieplejer af  

 institutionslignende karakter, og af eget hjem og lignende.
Tvivl om,  

 hvorvidt en institution opfylder betingelserne for at kunne anvendes til  

 anbringelse i henhold til § 49, stk. 2, kan telefonisk forelægges for  

 justitsministeriet (direktoratets 2. kontor).
 Ad § 4:
 Anstalten (arresthuset) forudsættes i alle tilfælde - og specielt i de  

 særlige tilfælde, hvor § 49, stk. 2, anvendes over for domfældte på fri fod -  

 at samarbejde tæt med vedkommende afdeling af kriminalforsorgen, såvel ved  

 udarbejdelse af indstilling m.v., som efter at overførslen er sket, jfr.  

 herved cirkulære af 28. december 1982 om varetagelse af forsorgsarbejdet  

 vedrørende indsatte i kriminalforsorgens anstalter og arresthuse.  

 Justitsministeriet (direktoratet for kriminalforsorgen) vil i alle tilfælde,  

 hvor overførsel tillades, underrette såvel »hjemafdelingen« som den  

 afdeling, i hvis område institutionen er beliggende, herom.
Spørgsmålet om finansiering af opholdet er præciseret ved  

 socialministerens besvarelse af 10. september 1984 af en forespørgsel fra  

 folketinget herom.
Det fremgår af socialministerens svar, at bistandslovens  

 almindelige regler om finansiering af udgifter vedrørende de pågældende  

 sociale institutioner finder anvendelse på samme måde, som sundhedsvæsenet  

 finansierer udgifterne, når overførsel sker til hospitaler.
 Ad § 4, stk. 1:
 I tilfælde, hvor domfældte er på fri fod, vil den anstalt, hvortil  

 domfældte er anmeldt, som oftest blive udpeget til »moderanstalt«.  

 Forskellige forhold, herunder geografiske, vil dog undertiden bevirke at en  

 anden »moderanstalt« (evt. et arresthus) bør udpeges, jfr. herved  

 bemærkningerne til § 6, stk. 1 og 2. I sådanne sager vil direktoratets 2.  

 kontor på forespørgsel, eventuelt telefonisk, træffe bestemmelse om, over for  

 hvilken anstalt (arresthus) begæringen skal fremsættes.
 Ad § 4, stk. 2:
 De under stk. 2, pkt. 1, aftalte vilkår vil typisk være de for  

 institutionen almindeligt gældende vilkår, men der er dog mulighed for at  

 fastsætte særlige vilkår for domfældte, som overføres efter § 49, stk. 2.  

 Specielt vil der kunne være behov for at fastsætte særlige begrænsninger i  

 domfældtes frihed, fx at uledsaget udgang kun må gives med samtykke af  

 anstalten (eventuelt justitsministeriet (direktoratet for kriminalforsorgen),  

 fx, hvor det drejer sig om domfældte, der udstår fængsel i 5 år eller  

 derover, eller udlændinge, der skal udvises, eller som påregnes udvist ved  

 løsladelsen).
Anstalten (arresthuset) forudsættes at følge domfældte tæt under hele  

 opholdet i institutionen.
Dette er kun muligt, såfremt institutionen  

 orienterer anstalten (arresthuset) om de under stk. 2, pkt. 2, omhandlede  

 forhold.
 Ad § 4, stk. 4:
I sager om overførsel til institutioner uden for kriminalforsorgen rettes  

 henvendelse om optagelse til visitationsmyndigheden i vedkommende social- og  

 sundhedsforvaltning.
Dette udelukker ikke, at kriminalforsorgens  

 tjenestesteder optager uformelle kontakter med institutionerne.
 Ad § 6, stk. 1:
 Justitsministeriet kan bestemme, at en anden anstalt end den, hvortil  

 domfældte er anmeldt, eller et arresthus, fx det stedlige, skal være  

 »moderanstalt«.
 Ad § 6, stk. 2:
 I tilfælde, hvor domfældte er på fri fod, jfr. bemærkningerne til § 1,  

 stk. 1, udpeges en »moderanstalt«, som bl.a. iværksætter  

 overførslen og følger domfældte under anbringelsen på tilsvarende måde, som  

 hvis strafudståelsen var påbegyndt i anstalten (arresthuset).
 Ad § 6, stk. 3:
 Domfældte på fri fod forudsættes som udgangspunkt at give møde i  

 »moderanstalten« med henblik på indrullering m.v.  

 Undtagelsesbestemmelsen kan navnlig tænkes anvendt i tilfælde, hvor  

 geografiske grunde taler afgørende imod at lade domfældte møde i anstalten  

 (arresthuset), fx hvor domfældte i forvejen har ophold i vedkommende  

 behandlingsinstitution eller plejehjem m.v., og denne ligger fjernt fra  

 »moderanstalten«.
 Ad § 7, stk. 3:
Det generelle spørgsmål om løsladelsesbeløb indgår i  

 Beskæftigelsesudvalgets overvejelser.
Indtil resultatet heraf foreligger, må  

 § 49, stk. 2-overførte ligestilles med andre afsonere, herunder  

 udstationerede, som får udbetalt løsladelsesbeløb.
 Ad § 8, stk. 1:
 De almindelige regler om indberetning om udgang gælder ikke for så vidt  

 angår domfældte, der er overført i medfør af straffelovens § 49, stk. 2.
 Ad § 8, stk. 2:
Her tænkes specielt på såkaldte »overlevelsesture«, som visse  

 institutioner anvender som led i behandlingen.
I øvrigt forudsættes den  

 domfældte normalt at overnatte på den institution, hvortil overførslen er  

 sket.
 Ad § 8, stk. 3:
 Underretning af politiet om bortgang eller udeblivelse skal ske  

 umiddelbart efter, at anstalten (arresthuset) modtager underretning herom fra  

 institutionen.
 Ad § 10 og § 11:
 Grov eller gentagen vilkårsovertrædelse vil normalt medføre tilbageførsel.  

 Ny kriminalitet af ikke ren bagatelagtig karakter anses for grov  

 vilkårsovertrædelse.
 Undtagelsesbestemmelserne i paragraffernes stk. 3, sigter navnlig på  

 tilfælde, hvor der foreligger særligt grove vilkårsovertrædelser, så som  

 voldelig adfærd, ny kriminalitet, bortgang og udeblivelse.
 Hvis domfældte begår ny kriminalitet efter at der er truffet bestemmelse  

 om overførsel til institutionen i henhold til § 49, stk. 2, men inden  

 overførslen er iværksat, giver anstalten (arresthuset) justitsministeriet  

 (direktoratet for kriminalforsorgen) underretning herom med indstilling om,  

 hvorvidt afgørelsen skal sættes i bero eller eventuelt tilbagekaldes.
 Institutionen og »moderanstalten« kan efter aftale træffe  

 bestemmelse om midlertidig tilbageførsel - »karantæne« - i op til 4  

 uger, uden at dette skal indberettes til eller godkendes af  

 justitsministeriet (direktoratet for kriminalforsorgen).
 Ad § 12:
 Navnlig i tilfælde, hvor domfældte er tilbageført fra en institution uden  

 for kriminalforsorgen, uden at der foreligger vilkårsovertrædelse, fx fordi  

 den pågældende ikke kan tilpasse sig miljøet i institutionen, bør det nøje  

 overvejes, om domfældte bør have en ny chance i en anden institution,  

 eventuelt i en institution under kriminalforsorgen.
 Statsadvokaten vil af justitsministeriet blive orienteret om afgørelse om  

 institutionsskift.
 Ad § 14:
 I sager om overførsel til institutioner uden for kriminalforsorgen  

 behandles klager over visitationsmyndighedens og institutionens afgørelser i  

 henhold til bistandslovens regler.
 Til brug ved udarbejdelsen af cirkulæret er der indhentet udtalelser fra  

 kriminalforsorgens tjenestesteder og personaleorganisationer, rigsadvokaten,  

 politimesterforeningen, socialministeriet, socialstyrelsen,  

 amtsrådsforeningen, kommunernes landsforening samt Københavns og  

 Frederiksberg kommuner.
 E.B.
W.Rentzmann Til kriminalforsorgens anstalter, afdelinger og pensioner samt  

 arrestinspektørerne.
