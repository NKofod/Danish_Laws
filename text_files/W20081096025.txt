Ankestyrelsens principafgørelse D-22-08 om sygedagpenge - kontanthjælp - ny anmodning - skærpet beskæftigelseskrav Resume:
 En lønmodtager, der havde opbrugt sin dagpengeret på 52 uger i én samlet periode, og som efterfølgende havde modtaget kontanthjælp, havde ikke ret til dagpenge på ny, da hun efter ca. 11 måneder anmodede kommunen herom.
 Dette skyldtes, at hun på intet tidspunkt i den mellemliggende periode havde været raskmeldt, og hun havde således ikke opfyldt kravet om at have demonstreret arbejdsdygtighed i 13 uger før den fornyede anmodning om dagpenge.
 Love:
Lov om sygedagpenge - lov nr. 563 af 9. juni 2006 - § 24, stk. 1 og § 26, stk. 1, 2. punktum Sagsfremstilling:
 Ansøger havde fået udbetalt sygedagpenge fra den 26. august 2004 til den 4. april 2006.
 Hun søgte sygedagpenge igen den 13. marts 2007. Den 10. august 2007 fik hun afslag på dette under henvisning til, at hun ikke efter sygedagpengeudbetalingsperioden fra den 26. august 2004 til den 4. april 2006 havde godtgjort at have været arbejdsdygtig i mindst 13 uger.
 Hun havde ikke i perioden efter den 4. april 2006 og frem til den fornyede anmodning om sygedagpenge den 13. marts 2007 modtaget arbejdsløshedsdagpenge men derimod kontanthjælp.
Beskæftigelsesankenævnet ændrede kommunens afgørelse, således at afgørelsen blev hjemvist med henblik på en vurdering om, hun den 13. marts 2007 opfyldte sygedagpengelovens betingelse om at være fuldt uarbejdsdygtig på grund af sygdom.
Nævnet fandt, at hun opfyldte beskæftigelseskravet alene ved, at hun den 13, marts 2007 ville have været berettiget til arbejdsløshedsdagpenge, hvis hun ikke havde været uarbejdsdygtig på grund af sygdom.
 Kommunen klagede over nævnets afgørelse.
 I klagen til Ankestyrelsen var det anført, at ansøger ikke opfyldte det skærpede beskæftigelseskrav om at have godtgjort arbejdsdygtighed i mindst 13 uger efter ophøret af den sidste sygedagpengeudbetaling, hvor sygedagpengeretten på mindst 52 uger var opbrugt i én sammenhængende periode.
 Sagen blev behandlet i principielt møde med henblik på at afklare betingelserne for at kunne modtage sygedagpenge på ny, når sygedagpengeretten på mindst 52 uger var opbrugt i én sammenhængende periode.
 Afgørelse:
 Ankestyrelsens Beskæftigelsesudvalg traf afgørelse om, at ansøger ikke havde ret til sygedagpenge på ny fra anmodningen herom i marts 2007. Hun havde efter det i sagen oplyste ikke været raskmeldt siden sygedagpengeperioden fra den 26. august 2004 til den 4. april 2006. Det var uden betydning, at hun ikke havde modtaget sygedagpenge i perioden fra den 5. april 2006 og indtil ny anmodning herom den 13. marts 2007.
 Når retten til sygedagpenge havde været opbrugt i én sammenhængende periode på 52 uger, var det en betingelse for en ny udbetaling, at ansøger havde været arbejdsdygtig i mindst 13 uger efter dagpengerettens ophør.
 Ansøger havde ikke været raskmeldt i perioden fra den 5. april 2006 og indtil, der blev indgivet ny anmodning om sygedagpenge i marts 2007.
 Ankestyrelsens Beskæftigelsesudvalg ændrede således beskæftigelsesankenævnets afgørelse.
