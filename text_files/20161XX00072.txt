Skriftlig fremsættelse (6. oktober 2016) Miljø- og fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om ændring af lov om vandplanlægning og forskellige andre love (Inddragelse af kommuner og vandråd i afgrænsning af vandløb i vandområdeplaner og kvalificering af udpegning af kunstige og stærkt modificerede vandløb samt ny organisering i Miljø- og Fødevareministeriet) (Lovforslag nr.
L 34) Med dette lovforslag udmøntes en del af aftale mellem regeringen, Dansk Folkeparti, Liberal Alliance og Konservative om en Fødevare- og landbrugspakke fra 22. december 2015.
Ifølge aftalen skal alle vandløb i vandområdeplanerne med et opland på under 10 km2 vurderes på baggrund af opdaterede faglige kriterier for, hvornår vandløb er flade, smalle og gravede eller har begrænset økologisk potentiale og derfor ikke bør indgå i vandområdeplanerne.
Kommunerne skal under inddragelse af lokale vandråd have til opgave ud fra deres lokale viden at melde tilbage, om de er enige i, at den opdaterede afgrænsning af vandløb stemmer med de opstillede kriterier.
De skal desuden kvalificere udpegningen af kunstige og stærkt modificerede vandløb.
De nærmere regler herom vil blive fastsat i en bekendtgørelse.
Desuden indeholder forslaget ændringer af nogle af definitionerne i lov om vandplanlægning, som indebærer en mere direktivnær gennemførelse af EU-vandrammedirektivet, indsætter en ny definition som følge af en ændring af EU-miljøkvalitetskravdirektivet og en bemyndigelse til at fastsætte regler om myndigheders fravigelse af foranstaltninger for at modvirke klimaændringer.
Sidstnævnte er indsat på baggrund af en uformel henvendelse fra Kommissionen om gennemførelse af vandrammedirektivets art. 11, stk. 3, litra j, 4. pind, som har været behandlet på møde i Juridisk Specialudvalg den 8. juli 2016.
 Endelig vedrører forslaget regeringens beslutning i planen »Bedre Balance« fra oktober 2015 om i forbindelse med udflytning af statslige arbejdspladser af dele Naturstyrelsen i en ny Styrelsen for Vand- og Naturforvaltning og Naturstyrelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
