Skriftlig fremsættelse (20. marts  

 2002) Økonomi- og erhvervsministeren Herved tillader jeg mig for Folketinget at  

 fremsætte:
Forslag til lov om ændring af lov om elforsyning  

 og visse andre energilove (Eloverløb, indregning af  

 kapacitetsomkostninger, overtagelse af vindmøller, elsikkerhed,  

 beredskab) (Lovforslag nr.
L 174).
Regeringen, Socialdemokratiet, Socialistisk Folkeparti,  

 Det Radikale Venstre og Kristeligt Folkeparti har som parter i  

 energireformaftalerne indgået en aftale den 20. februar 2002 om at  

 gennemføre ændringer af elforsyningsloven på forskellige  

 områder, hvor der er konstateret et behov for at ajourføre og  

 præcisere reglerne i lyset af udviklingen.
Der er fem elementer:
Indregning af omkostninger til mindstekapacitet: Som led i  

 kraftværksaftalen af 17. november 1999 får kraftværkerne  

 betaling i en 4-årig periode for at stille mindste produktionskapacitet  

 til rådighed for de systemansvarlige virksomheder med henblik på  

 opretholdelse af forsyningssikkerheden.
Lovforslaget præciserer, at  

 udgifterne herved skal indregnes i forbrugerpriserne over en 10-årig  

 periode.
Med lovændringen undgår man en umiddelbar stigning i  

 elprisen på 1,5 øre/kWh, fordi omkostningerne som forudsat i  

 kraftværksaftalen udjævnes over en længere periode.
Kritisk eloverløb: Lovforslaget skal skabe bedre  

 mulighed for, at de systemansvarlige virksomheder kan sikre elforsyningen  

 imod kritiske eloverløb, som kan resultere i et sammenbrud i  

 elforsyningssystemet.
Efter de nugældende regler kan de  

 systemansvarlige virksomheder i praksis kun regulere elproduktionen fra  

 centrale kraft- og kraftvarmeværker.
Forslaget betyder, at produktionen  

 fra decentrale kraftvarmeværker, VE-anlæg og  

 affaldsforbrændingsanlæg også kan reduceres eller afbrydes,  

 hvis det er nødvendigt for at undgå kritisk eloverløb.  

 Elektricitet fra disse anlæg skal dog prioriteres i nettet frem for  

 elektricitet fra centrale kraft- og kraftvarmeværker.
Nedregulering af  

 disse anlæg skal betales efter nærmere angivne principper.  

 Almindeligvis vil vindmøller være de sidste anlæg, der  

 standses.
Overtagelse af nødlidende vindmøller: Det  

 foreslås, at de systemansvarlige virksomheder efter aftale med  

 økonomi- og erhvervsministeren skal kunne overtage nødlidende  

 vindmøller.
Efter gældende regler skal disse vindmøller  

 overtages af VE-fonden, som endnu ikke er oprettet, hvorved opgaven  

 påhviler staten.
 Elsikkerhed: Der foreslås ændringer i  

 elforsyningsloven og i stærkstrømsloven med henblik på at  

 sikre, at  netvirksomhederne kan bistå Elektricitetsrådet kan  

 få bistand fra netvirksomhederne til elsikkerhedsopgaver, og at  

 Elektricitetsrådet kan udbyde relevante elsikkerhedsopgaver til  

 netvirksomhederne og andre virksomheder.
Beredskab: Der foreslås optaget bestemmelser i el-,  

 naturgas- og varmeforsyningslovene og lov om pligtige lagre af mineralolie og  

 mineralolieprodukter om, at energivirksomheder, som omfattes af disse love,  

 skal varetage beredskabsopgaver i krisesituationer.
Disse foranstaltninger  

 har hidtil været hjemlet i beredskabsloven.
 Lovforslaget vil bidrage til at gennemføre  

 regeringens målsætning om at skabe en effektiv elsektor og sikre  

 lavere forbrugerpriser for elektricitet.
Der er ikke i lovforslaget bestemmelser om  

 VE-markedsforholdene, men det er forudsat i elreformaftalen af 3. marts 1999,  

 at markedet for VE-beviser skal fungere fra 1. januar 2003. Der er imidlertid  

 udtrykt generel interesse for en udsættelse af VE-markedet, indtil  

 markedsforholdene er afklaret.
Regeringen vil derfor forhandle med partierne  

 bag reformaftalen om en udskydelse af VE-markedet og etableringen af en  

 finansiel overgangsordning, som tilgodeser behovene for en effektiv  

 prisdannelse og en rimelig finansiering af investeringerne.
Det er hensigten,  

 at disse rammer skal fastlægges og gennemføres ved en  

 ændring af elforsyningsloven i foråret 2003.
 Idet jeg i øvrigt henviser til lovforslaget med  

 bemærkninger, anbefales lovforslaget til Folketingets velvillige  

 behandling.
