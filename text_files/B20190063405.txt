Bekendtgørelse om gennemførelse af visse bestemmelser i den reviderede Eurodac-forordning vedrørende retshåndhævende myndigheders adgang til at foretage søgninger i Eurodac-systemet I medfør af § 58 d, stk. 2, i udlændingeloven, jf. lovbekendtgørelse nr. 239 af 10. marts 2019, som ændret ved lov nr. 738 af 8. juni 2018, fastsættes:
 § 1. Rigspolitiet er den myndighed, der har tilladelse til at anmode om sammenligning med Eurodac-oplysninger i retshåndhævende øjemed.
 Stk. 2. Politikredsenes efterforskningssektioner og vagtcentraler er de operative myndigheder, der kan anmode Rigspolitiet om at anmode om sammenligning med Eurodac-oplysninger i retshåndhævende øjemed.
 Stk. 3. Der skal til enhver tid være udpeget et juridisk sekretariat i Rigspolitiet, der fungerer som kontrolmyndighed, og som skal kontrollere, at betingelserne for at anmode om sammenligning med Eurodac-oplysninger i retshåndhævende øjemed er opfyldt.
 § 2. Bekendtgørelsen træder i kraft den 1. juli 2019.
