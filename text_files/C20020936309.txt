Cirkulære om aflønning m.v. af  

 frivilligt personel i  

 hjemmeværnet Kapitel 1 Gyldighedsområde og personellets opdeling § 1. Hjemmeværnets frivillige personel  

 opdeles med hensyn til aflønning mv. således:
a.
Frivilligt hjemmeværnspersonel, der i fredstid har  

 påtaget sig en retlig forpligtelse til at stå til rådighed  

 ud over den i Forsvarsministeriets lovbekendtgørelse nr. 803 af 20.  

 august 2001 om lov om hjemmeværnet § 11, omhandlede tjeneste.
b.
Frivilligt hjemmeværnspersonel, der er kursister på  

 hjemmeværnets skoler og kurser eller deltager i større samlede  

 øvelser eller lignende.
c.
Frivilligt personel, der forretter tjeneste under forøget  

 beredskab, mobilisering og krig.
 Stk. 2. Frivilligt personel, der for en tidsbestemt periode  

 antages til fuld tjeneste, er ikke omfattet af nærværende  

 bestemmelser i ansættelsesperioden.
Kapitel 2 Rådighedsvederlag § 2. Det under § 1, stk. 1.a.  

 nævnte personel, der i forhold til den i Forsvarsministeriets  

 lovbekendtgørelse nr. 803 af 20. august 2001 om lov om  

 hjemmeværnet, § 11, omhandlede tjeneste påtager sig den  

 retlige forpligtelse til at stå til rådighed, kan efter de i  

 dette kapitel nærmere fastsatte bestemmelser, ydes  

 rådighedsvederlag.
 § 3. Hjemmeværnskommandoen fastsætter  

 i overensstemmelse med bestemmelserne i dette kapitel de nærmere  

 retningslinier og betingelser for tildeling og ydelse af  

 rådighedsvederlag.
 Stk. 2. Størrelsen af rådighedsvederlaget til den  

 enkelte fastsættes af Hjemmeværnskommandoen eller de af  

 Hjemmeværnskommandoen udpegede myndigheder.
 Stk. 3. Der kan ikke samtidig oppebæres mere end et  

 rådighedsvederlag.
Stk. 4. Sammenhængende fravær fra tjenesten af  

 varighed over 4 uger, dog bortset fra fravær som følge af ferie  

 og sygdom, medfører bortfald af rådighedsvederlaget under  

 fraværet.
Under sygdom samt barsel- og adoptionsorlov bortfalder  

 vederlaget for hver fuld kalendermåned, fraværet varer.
 Stk. 5. Rådighedsvederlaget er omfattet af ferielovens  

 bestemmelser om ydelse af feriegodtgørelse.
 Stk. 6. Rådighedsvederlagets procentreguleres i henhold  

 til Finansministeriets gældende justeringsaftale.
 Stk. 7. Vederlaget udbetales månedsvis bagud.
Kapitel 3 Øvrige vederlag § 4. Til frivilligt personel, der for en kortere  

 tidsbestemt periode antages som instruktør og/eller hjælpere  

 mfl., kan der ydes vederlag således (niveau april 2002):
pr. time Instruktørvederlag 115,15 kr.
Vederlag til officials/ hjælpere 57,57 kr.
 Vederlagene procentreguleres i henhold til  

 Finansministeriets gældende justeringsaftale.
 Stk. 2. Efter Hjemmeværnskommandoens nærmere  

 bestemmelse ydes vederlag ifølge Kundgørelse for Forsvaret  

 B.5-34 til frivilligt personel, der fungerer som censor på de af  

 Hjemmeværnskommandoen godkendte skoler.
 Stk. 3. Når frivilligt personel, der ikke er omfattet af  

 § 1, stk. 1. a. og § 4, stk. 1. og 2. fungerer som  

 markører ved konkurrenceskydninger samt felt- og kampskydninger eller  

 som figuranter i forbindelse med konkurrencer mv., vil der kunne ydes:
pr. dag Markør/Figurantvederlag 55,00 kr.
 Stk. 4. Til frivilligt personel, der medvirker under koncerter  

 med hjemmeværnets musikkorps, kan der udbetales spille-penge  

 således:
pr. koncert Spillepenge 20,00 kr.
 Til det i § 1, stk. 1. a. nævnte personel  

 kan spillepenge kun ydes mod dokumentation.
 Stk. 5. Når frivilligt personel, der ikke er omfattet af  

 § 1, stk. 1. a. og § 4, stk. 1 og 2 udfører  

 vagttjeneste i forbindelse med hjemmeværnets udstillinger, kan der  

 udbetales vagtpenge således:
pr. time Vagtpenge 12,00 kr.
 (For nattevagt dog mindst 150,00 kr. fra lukketid til  

 åbningstid).
Kapitel 4 Godtgørelse af merudgifter § 5. Det under § 1, stk. 1. a. og b.  

 nævnte personel kan efter Hjemmeværnskommandoens nærmere  

 bestemmelser ydes godtgørelse for merudgifter i henhold til  

 bestemmelserne i nærværende kapitel.
Forplejning og befordring § 6. Såfremt hjemmeværnstjeneste  

 medfører, at personellet forhindres i at indtage et eller flere  

 hovedmåltider og/eller overnatte på den faste bopæl, ydes  

 der kost og/eller logi.
 Hvor kost og logi ikke kan gives ved militær  

 foranstaltning, kan rimelige udgifter til kost og logi godtgøres efter  

 Hjemmeværnskommandoens nærmere bestemmelse.
 Stk. 2. Frivilligt personel, der anvender offentlige  

 befordringsmidler (tog og/eller bus) under hjemmeværnstjeneste, kan mod  

 dokumentation få godtgjort udgiften hertil, dog højst udgiften  

 til billigste offentlige transportmiddel.
 Stk. 3. Til frivilligt personel, der efter  

 Hjemmeværnskommandoens nærmere bestemmelse anvender eget  

 motorkøretøj under hjemmeværnstjeneste, kan ydes  

 godtgørelse for kørsel med eget motorkøretøj  

 efter statens sats B.
 Efter Hjemmeværnskommandoens bestemmelse kan der til  

 det i § 1, stk. 1. a. nævnte personel, der beskattes efter 60 dages  

 reglen, ydes godtgørelse efter statens sats A.
 Efter Hjemmeværnskommandoens nærmere  

 bestemmelse kan motorordonanser meddeles tilladelse til at få godtgjort  

 kørsel med eget motorkøretøj under øvelser efter  

 statens sats A.
 Stk. 4. Til frivilligt personel, der anvender  

 EU-knallert, knallert eller cykel, kan der ydes godtgørelse pr. km.  

 jf. satsreguleringscirkulæret.
Stk. 5. Til kursister på hjemmeværnets skoler og  

 kurser kan der ydes godtgørelse for faktisk afholdte  

 befordringsudgifter i forbindelse med rejse til og fra kursusstedet.
Denne  

 godtgørelse vil dog ikke kunne overstige et beløb svarende til  

 billetprisen ved benyttelse af billigste offentlige transportmiddel.
Almindelig godtgørelse § 7. Som kursist på de af hjemmeværnet  

 godkendte skoler og kurser, der medfører overnatning, oppebærer  

 frivilligt hjemeværnspersonel 25,00 kr. pr. påbegyndt  

 kalenderdøgn (inkl. rejsetid) til dækning af merudgifter til  

 småfornødenheder.
 Stk. 2. Til deltagere i større samlede øvelser -  

 dog kun såfremt tjenesten er af mindst 8 timers uafbrudt varighed, samt  

 hvor der i anden anledning af vedkommende hjemmeværnsdistrikt eller  

 højere myndighed sker beordring til tjeneste af mindst 8 timers  

 uafbrudt varighed - vil der, efter Hjemmeværnskommandoens bestemmelse,  

 kunne ydes øvelsesdeltagerne 25,00 kr. pr. påbegyndt  

 øvelsesdøgn til dækning af merudgifter til  

 småfornødenheder.
 Stk. 3. Til det i § 1, stk. 1. a. nævnte  

 personel kan dokumenterede merudgifter godtgøres med indtil 25,00 kr.  

 pr. dag.
Tilskud til kaffe § 8. Til frivilligt personel kan der i forbindelse  

 med mødevirksomhed, hvor der ikke ydes fri kost eller  

 kostgodtgørelse, udbetales tilskud til kaffe efter  

 Hjemmeværnskommandoens nærmere bestemmelser.
Tilskuddets  

 størrelse fastsættes af Hjemmeværnskommandoen.
Tjenesterejser § 9. Når frivilligt personel efter beordring  

 foretager enkeltstående tjenesterejser uden forbindelse med de i  

 § 1, stk. 1 b og c nævnte tjenester, kan der - i stedet for  

 de i §§ 6, 7 og 8 nævnte godtgørelser - ydes  

 godtgørelse for merudgifter under tjenesterejser efter de for  

 militære tjenestemænd gældende regler.
Tjenstlige telefonudgifter § 10. Til frivilligt personel mfl. kan der efter  

 Hjemmeværnskommandoens nærmere bestemmelser ydes  

 godtgørelse for anvendelse af privat telefon til tjenstlige  

 samtaler.
 Stk. 2. Til det i § 1, stk. 1. a. og § 4,  

 stk. 1.og 2. nævnte personel kan godtgørelsen kun ydes mod  

 dokumentation.
Godtgørelse til hundeførere § 11. Til besidderen af en hund, som anvendes i  

 hjemmeværnstjeneste, kan der ydes godtgørelse for de med  

 tjenesten forbundne udgifter til dækning af bl.a. forsikringer, udstyr  

 og foder m.m. efter Hjemmeværnskommandoens bestemmelse.
Kapitel 5 Tabt arbejdsfortjeneste § 12. Det under § 1, stk. 1. b.  

 nævnte personel, der er kursister på hjemmeværnets skoler  

 og kurser eller deltager i øvelser eller lignende, kan efter  

 Hjemmeværnskommandoens bemyndigelse ydes godtgørelse for tabt  

 arbejdsfortjeneste mv. med indtil højeste dagpengesats.
 Stk. 2. Godtgørelse for tabt arbejdsfortjeneste mv. er  

 betinget af:
at tjenesten inde for et kalenderdøgn er af mindst 8 timers  

 uafbrudt varighed, og at den pågældende over for vedkommende  

 hjemmeværnsmyndighed skriftligt erklærer sit tab af  

 arbejdsfortjeneste, herunder dettes størrelse, i vedkommende tidsrum,  

 eller at den pågældende over for hjemmeværnsmyndigheden  

 skriftligt erklærer at have benyttet ferie eller fridage samt giver  

 oplysning om størrelsen af den normale daglige arbejdsfortjeneste.  

 Antallet af dage, for hvilke der kan ydes godtgørelse, vil her  

 være at reducere med 1 dag.
Stk. 3. Godtgørelsen kan ikke ydes for lørdage  

 og søndage, med mindre der foreligger dokumentation for faktisk  

 indkomsttab.
Der kan maksimalt udbetales godtgørelse for tabt  

 arbejdsfortjeneste for 5 dage pr. uge.
 Stk. 4. Skulle der foreligge særlige forhold i  

 øvrigt, der taler for at yde godtgørelse, skal  

 Hjemmeværnskommandoens bemyndigelse indhentes i hvert enkelt  

 tilfælde.
Kapitel 6 Løn og ydelser under forøget beredskab  

 mv.
 § 13. Det under § 1, stk. 1. c.  

 nævnte frivillige personel, der forretter tjeneste under forøget  

 beredskab, mobilisering og krig, ydes løn mv. efter regler  

 nærmere fastsat af forsvarsministeren.
Kapitel 7 Civilt personel ansat under Forsvarsministeriet § 14. Civilt personel under Forsvarsministeriet,  

 der som frivilligt hjemmeværnspersonel deltager i den under § 1,  

 stk. 1. a. og b. nævnte uddannelses- og øvelsesvirksomhed,  

 bevarer herunder den sædvanlige lønning.
 Der vil under hensyn hertil ikke kunne ydes dette personel  

 godtgørelse for tabt arbejdsfortjeneste mv. som følge af  

 hjemmeværnstjenesten, dog undtaget de tilfælde, hvor ferie eller  

 fridage benyttes.
Kapitel 8 Ikrafttrædelse § 15. Nærværende cirkulære  

 træder i kraft med virkning fra 1. oktober 2002.
 Stk. 2. Kundgørelse for Forsvaret B.5-35 af 9. januar  

 1996 samt de i tilslutning hertil udsendte skrivelser og bestemmelser  

 ophæves.
