Lægelig information forinden operativt  

 indgreb Nævnet fandt ikke grundlag for kritik af den opererende  

 overlæge.
Nævnet kunne oplyse, at det ved en tyktarmsoperation var vigtigt at  

 vide, om der var metastaser til leveren, idet dette kunne havde betydelig  

 indflydelse på de beslutninger, der blev truffet vedrørende det  

 behandlingsmæssige forløb.
En finnålspunktur kunne alene  

 udtage celler og kunne derfor ikke give en organspecifik diagnose.
En  

 finnålspunktur blev endvidere sædvanligvis kun udtaget fra  

 højre side af leveren.
Nævnet kunne endvidere oplyse, at  

 risikoen ved en grovnålsbiopsi kunne være spredning af  

 kræftceller i huden eller underhuden svarende til sporet efter kanylen  

 samt en større risiko for blødning.
Ved en operativt udtaget  

 vævsprøve var der ingen risiko for spredning, og blødning  

 kunne overvåges.
Der var således tale om en helt anden form for  

 prøvetagning, som ikke afskar patienten fra behandling, herunder  

 strålebehandling.
Nævnet kunne videre oplyse, at en  

 vævsprøve fra et andet sted i leveren kunne være indiceret  

 ved udbredte metastaser for at bekræfte, at disse var lokaliseret i  

 begge leverlapper.
Var dette tilfældet, var operativ og anden  

 behandling, som for eksempel strålebehandling, ikke mulig.
En  

 yderligere vævsprøve kunne være indiceret, hvis  

 processerne i leveren var ukarakteristiske, hvis der var forkalkninger i  

 metastaserne, og hvis de var meget vidt udbredte.
Dette er ikke  

 sædvanligt ved levermetastaser, og vævsprøven ville i  

 denne situation være yderligere diagnostisk.
Nævnet lagde ved afgørelsen vægt på, at det af  

 journalen fremgik, at patienten kun ønskede finnåls- og ikke  

 grovnålspuktur.
Den opererende overlæge gik derfor ud fra, at  

 dette skyldtes frygt for at sprede kræftceller fra en eventuel enkelt  

 metastase til normalt levervæv.
Endvidere fremgik det, at patienten  

 ikke ønskede leverkirurgi, hvilket overlægen tolkede som  

 operative forsøg på fjernelse af metastaserne.
Nævnet lagde endvidere vægt på, at overlægen udtog  

 en knivbiopsi under operationen for at få af- eller bekræftet, at  

 de udbredte forandringer var kræftvæv af hensyn til stillingtagen  

 til videre behandling.
Nævnet lagde i den forbindelse vægt  

 på, at patientens processer i leveren var ukarakteristiske.
På  

 denne baggrund fandt nævnet, at vævsprøverne var  

 diagnostiske, og at der derfor var indikation for at foretage biopsien.
 Nævnet fandt endvidere ikke, at den udtagne vævsprøve  

 kunne være årsagen til, at patienten afgik ved døden, som  

 nævnet fandt måtte tilskrives leversvigt.
 Nævnet fandt ikke grundlag for at statuere, at overlægen havde  

 overtrådt lov om patienters retsstilling, § 6.
Nævnet fandt, at overlægen skønnede, at patientens  

 tilkendegivelse om, at han ikke ønskede at få foretaget  

 operative indgreb var en tilkendegivelse af, at han ikke ønskede at  

 få fjernet større eller mindre dele af leveren og ikke en  

 tilkendegivelse af, at han ikke ønskede at få foretaget en  

 leverbiopsi med henblik på at få stillet en diagnose.
Dette  

 skøn fandt nævnet ikke grundlag for at tilsidesætte.  

 Nævnet fandt imidlertid, at det havde været  

 hensigtsmæssigt, om den administrerende overlæge, der forud for  

 operationen havde informeret patienten om indgrebet, tillige havde informeret  

 patienten om baggrunden for forskellige metoder til udtagning af  

 vævsprøver.
En patient har ret til at få information om sin helbredstilstand og  

 behandlingsmulighederne, herunder om risiko for komplikationer og  

 bivirkninger.
Informationen skal gives løbende og give  en  

 forståelig fremstilling af sygdommen, undersøgelsen og den  

 påtænkte behandling.
 En læge har således pligt til at informere en patient om,  

 hvilke undersøgelsesmuligheder en patient har, herunder, hvilke  

 konsekvenser en sådan undersøgelse kan medføre for  

 patientens helbred.
 Nævnet lagde herved vægt på, at patienten, efter de for  

 sagen foreliggende oplysninger, ikke var bekendt med, hvilke konsekvenser de  

 forskellige prøvetagningsmetoder havde for en eventuel  

 efterfølgende behandling.
 Nævnet lagde endvidere  vægt på, at patienten selv havde  

 tilkendegivet, at han ønskede en stereotaktisk behandling på et  

 udenlandsk sygehus, og at patientens søn ved telefax til sygehuset  

 havde oplyst, at patienten ikke under nogen omstændigheder  

 ønskede et operativt indgreb i leveren.
