Arbejdsmiljøklagenævnet fastholdt afgørelse med strakspåbud om at sikre orden og ryddelighed (byggepladser - rette modtager - ansvar for egne ansatte) Resume Arbejdsmiljøklagenævnet vurderede, at de ansattes færdsel på fællesarealerne på byggepladsen ikke foregik sikkerhedsmæssigt fuldt forsvarligt.
Nævnet lagde vægt på, at der lå løse kabler og forskellige byggematerialer på gulvet indenfor på byggepladsen.
Gulvet var endvidere dækket af et tykt lag byggestøv, som gjorde gulvet glat, med risiko for at glide og falde.
 Som følge af den manglende ryddelighed, var der risiko for, at de ansatte pådrog sig personskader ved fald i forbindelse med arbejdet eller færdsel på byggepladsen.
 Det kunne ikke føre til et andet resultat, at de elementer, der lå indendørs, ikke tilhørte virksomheden, og at støvet ikke stammede fra det arbejde, som virksomheden udførte.
 Nævnet påpegede, at man som arbejdsgiver har et selvstændigt ansvar for sine ansattes sikkerhed og sundhed i forhold til det arbejde, der udføres af de ansatte.
Det ansvar gælder ikke kun for egne arbejdsområder, men også på færdselsveje og arealer, hvor de ansatte i øvrigt færdes.
Det er også tilfældet, selvom det er andre virksomheders manglende ryddelighed, der forhindrer sikker færdsel.
 Virksomheden var således rette modtager af påbuddet.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 25. januar 2021 om at sikre orden og ryddelighed.
 Arbejdsmiljøklagenævnet har nu afgjort sagen på møde den 25. maj 2021.
 Resultatet er:
  Arbejdsmiljøklagenævnet fastholder Arbejdstilsynets afgørelse af 25. januar 2021 med påbud til jer om straks at sørge for orden og ryddelighed indendørs på byggeplads.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at I er rette modtager af Arbejdstilsynets afgørelse af 16. februar 2021 om at sikre orden og ryddelighed på byggepladsen [adresse udeladt].
 Arbejdsmiljøklagenævnet vurderer, at jeres ansattes færdsel på fællesarealerne på byggepladsen ikke foregik sikkerhedsmæssigt fuldt forsvarligt ved tilsynsbesøget den 22. januar 2021.
 Nævnet vurderer, at der var risiko for, at jeres ansatte kunne falde eller snuble i forbindelse med færdsel på adgangsveje og i arbejdsområder på byggepladsen.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget den 22. januar 2021 konstaterede, at jeres ansatte udførte arbejde og færdedes indendørs på byggepladsen.
Nævnet lægger også vægt på, at Arbejdstilsynet konstaterede, at der lå løse kabler og forskellige byggematerialer på gulvet indenfor på byggepladsen.
Gulvet var endvidere dækket af et tykt lag byggestøv, som gjorde gulvet glat, med risiko for at glide og falde.
 Nævnet lægger endvidere vægt på, at der som følge af den manglende ryddelighed på byggepladsen, var risiko for at de ansatte pådrog sig personskader som følge af fald ved arbejde eller færdsel på byggepladsen.
Nævnet er opmærksom på, at I har oplyst, at de elementer der lå indendørs, ikke tilhørte jer, og støvet stammede ikke fra arbejde, som I havde udført.
Vi er også opmærksomme på, at bygherren har ansvaret for sikkerheden og rengøring på byggepladsen.
 Det kan dog ikke føre til et andet resultat, da I som arbejdsgiver har et selvstændigt ansvar for jeres ansattes sikkerhed og sundhed i forhold til arbejde, de udfører i jeres interesse.
 Det er derfor jeres ansvar efter arbejdsmiljølovgivningen at sikre, at arbejdet er planlagt, tilrettelagt og udføres sikkerheds- og sundhedsmæssigt fuldt forsvarligt i forhold til egne ansatte.
 Dette ansvar gælder ikke kun for egne arbejdsområder, men også på færdselsveje og arealer, hvor jeres ansatte i øvrigt færdes.
 Dette er også tilfældet, selvom det er andre virksomheders manglende oprydning på færdselsvejene, der forhindrer sikker færdsel.
 Vi bemærker også, at Arbejdstilsynet i genvurderingen har oplyst, at der også er udstedt påbud til andre virksomheder som følge af forholdene på byggepladsen.
Om reglerne Det følger af arbejdsmiljøloven, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
 Det følger af reglerne om bygge- og anlægsarbejde, at forpligtelserne ifølge reglerne påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler.
 Det følger også af arbejdsmiljøloven, at arbejdet skal planlægges, tilrettelægges og udføres, så det sikkerheds- og sundhedsmæssigt er fuldt forsvarligt.
I følge reglerne om bygge- og anlægsarbejde, at skal der på byggepladsen være orden og ryddelighed, så forholdene til stadighed er sikkerheds- og sundhedsmæssigt fuldt forsvarlige.
Det skal herunder navnlig iagttages, at materialer, redskaber, ledninger m.v. ikke henlægges til fare for arbejdet eller færdslen.
Bemærkninger til klagen I har anført i klagen, at I har opsat glasvægge, anvendt støvsuger i forbindelse med jeres arbejde og udarbejdet APV.
De forhold, som påbuddet er udløst af, har I ikke nogen indflydelse på, da ansvaret for det tilfalder bygherren.
I finder ikke at kunne pålægges, at skulle have styr på andres pligter.
Nævnet bemærker, at I som arbejdsgiver har frihed til at vælge, hvordan i bedst efterkommer påbuddet, så længe I sikrer jeres egne ansatte.
Dette gælder også, når jeres ansatte arbejder på byggepladser, hvor der findes en bygherre, som har det overordnede ansvar.
 Vi henviser i øvrigt til Arbejdstilsynets genvurdering af 15. marts 2021. Her er det anført, at der også blev afgivet påbud til bygherren som følge af tilsynsbesøget.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om orden og ryddelighed  § 59, stk. 1, nr. 2 i bekendtgørelse nr. 1989 af 9. december 2020 om bygge- og anlægsarbejde Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1989 af 9. december 2020 om bygge- og anlægsarbejde § 59. Der skal på byggepladsen være orden og ryddelighed, så forholdene til stadighed er sikkerheds- og sundhedsmæssigt fuldt forsvarlige.
Det skal herunder navnlig iagttages, 1) at veje, færdselsarealer, tekniske installationer og sikkerhedsforanstaltninger holdes i forsvarlig stand, og at navnlig dem, der er udsat for ydre påvirkning, regelmæssigt kontrolleres og vedligeholdes, 2) at materialer, redskaber, ledninger m.v. ikke henlægges til fare for arbejdet eller færdslen, 3) at veje, færdselsarealer og arbejdssteder holdes fri for spild o.l. samt ryddes og gruses ved sne og frost, og 4) at affald o.l. henlægges på hensigtsmæssige steder og bortskaffes på forsvarlig måde.
 Stk. 2. Rengøring skal udføres på en sådan måde, at skadelig forurening ikke spredes.
