Fremsat den 24. oktober 2012 af ministeren for forskning, innovation og videregående uddannelser (Morten Østergaard) Forslag til Lov om ændring af lov om offentlige forskningsinstitutioners kommercielle aktiviteter og samarbejde med fonde (Mulighed for universiteterne til at formidle visse boliger og studielån i forbindelse med internationale uddannelsessamarbejder) § 1 I lov om offentlige forskningsinstitutioners kommercielle aktiviteter og samarbejde med fonde, jf. lovbekendtgørelse nr. 696 af 22. juni 2011, foretages følgende ændringer:
 1. I overskriften før § 13 a udgår »til serviceerhverv«.
 2. Efter § 13 a indsættes før overskriften før § 14:
»§ 13 b.
Et universitet kan formidle boliger til studerende, der via et dansk universitet er optaget eller indskrevet på et uddannelsesforløb udbudt på Det Danske Universitetscenter i Beijing.
 Stk. 2. Et universitet kan indgå lejeaftaler med udlejere med henblik på fremleje af boliger til kostpris til den i stk. 1 nævnte gruppe af studerende.
 Stk. 3. Et universitet kan betale leje for boliger til den i stk. 1 nævnte gruppe af studerende, når disse boliger ikke er lejet ud, og kan stille garanti for de pågældende lejeres forpligtelser over for udlejeren ved fraflytning af boligen.
§ 13 c.
Det universitet, som er værtsinstitution for sekretariatet for de danske universiteters samarbejde om Det Danske Universitetscenter i Beijing, kan indgå lejeaftale med udlejere med henblik på at stille bolig til rådighed for Det Danske Universitetscenters eksekutivdirektør.
 Stk. 2. Det i stk. 1 nævnte universitet kan betale leje og anvendelsesudgifter for den i stk. 1 nævnte bolig, herunder leje, når boligen ikke bebos, i forbindelse med overtagelse, overdragelse eller opsigelse af boligen.
§ 13 d.
Et universitet kan indgå lejeaftale med udlejere med henblik på at stille bolig til rådighed for ansatte som via et dansk universitet er sendt til en samarbejdsinstitution i udlandet.
Stk. 2. Et universitet kan betale leje og anvendelsesudgifter for de i stk. 1 nævnte boliger, herunder leje, når disse boliger ikke bebos, i forbindelse med overtagelse, overdragelse eller opsigelse af boligerne.« 3. Efter § 14 indsættes før overskriften før § 15:
»§ 14 a.
Et universitet kan lade sig akkreditere af de amerikanske myndigheder med henblik på efter opnået akkreditering at kunne formidle visse amerikanske studielån til amerikanske statsborgere og udlændinge med permanent opholdstilladelse i Amerikas Forenede Stater på universitetets uddannelser.« § 2 Loven træder i kraft den 1. januar 2013.
Bemærkninger til lovforslaget 1. Indledning Formålet med lovforslaget er at indarbejde de hjemler, der i dag findes på finansloven, så universiteterne kan formidle visse boliger og stipendier i forbindelse med internationale uddannelsessamarbejder.
 Formålet er yderligere at sikre attraktive vilkår, som medvirker til, at de bedst kvalificerede medarbejdere kan tiltrækkes til de danske universiteter og deres internationale samarbejder, herunder Det Danske Universitetscenter i Beijing (Sino-Danish Centre for Education and Research) og samtidig lette de ansattes byrde med at skulle finde bolig og indgå lejekontrakt.
Internationalisering, herunder internationalisering af den danske universitetssektor, er en forudsætning for, at Danmark er konkurrencedygtig på det globale marked.
Danske universiteter deltager aktivt i det internationale samarbejde om studenter- og forskerudveksling og om uddannelser og forskning.
Der bliver i stigende grad skabt strategiske samarbejdsalliancer mellem danske og udenlandske universiteter.
Flere og flere danske universitetsstuderende læser på et tidspunkt i udlandet, ligesom Danmark fortsat tiltrækker mange udenlandske studerende.
Det er målet, at internationaliseringen af den danske universitetssektor udvikles og understøttes kontinuerligt.
2. Baggrund Det fremgår af anmærkningerne til tekstanmærkning nr. 190 og 191 til § 19 på finansloven for 2012, at de materielle hjemler, der gives i tekstanmærkningerne, vil blive søgt indarbejdet i relevant materiel lovgivning i 2012. Lovforslaget inkorporerer disse hjemler.
Lov om offentlige forskningsinstitutioners kommercielle aktiviteter og samarbejde med fonde har til formål at styrke konkurrenceevnen og de offentlige forskningsinstitutioners relationer til det omkringliggende samfund.
En væsentlig del af dette handler om stærke strategiske partnerskaber mellem Danmark og udlandet på forsknings- og uddannelsesområdet.
Derfor søges de pågældende tekstanmærkninger indarbejdet i denne lov.
Det Danske Universitetscenter i Beijing er et samarbejde mellem de otte danske universiteter og University of Chinese Academy of Sciences (UCAS) om forskning og uddannelser på kandidat- og ph.d.-niveau.
Der udbydes indledningsvist fire kandidatuddannelser med studiestart i 2012.
Det Danske Universitetscenter i Beijing skal udover at lette rekrutteringen af dygtige internationale forskere og studerende til danske virksomheder og videnmiljøer være med til at forbedre de danske studerendes muligheder for at gennemføre en uddannelse i Folkerepublikken Kina.
Det vurderes, at det store antal af studerende, som rejser til Folkerepublikken Kina for at følge et uddannelsesforløb ved Det Danske Universitetscenter i Beijing, vil gøre det særligt vanskeligt for den enkelte studerende selv at finde bolig.
De danske universiteter skal derfor fortsat have muligheden for at formidle boliger til de studerende, der via de danske universiteter er optaget eller indskrevet på et uddannelsesforløb på Det Danske Universitetscenter i Beijing.
 Som et led i at understøtte den internationale dagsorden er det vigtigt at skabe rammer, der giver de danske universiteter mulighed for på den økonomisk mest forsvarlige måde at tiltrække og fastholde de bedst kvalificerede medarbejdere.
Det vil kunne lette rekrutteringen, at de danske universiteter har mulighed for at indgå lejeaftaler for at kunne stille bolig til rådighed for ansatte, der sendes til udlandet som led i internationale samarbejder.
Samtidig er det ønskeligt at sikre attraktive vilkår, som medvirker til, at de bedst kvalificerede medarbejdere kan tiltrækkes til de danske universiteter og deres internationale samarbejder, herunder Det Danske Universitetscenter i Beijing.
Tiltrækning af udenlandske studerende til Danmark er tilsvarende et væsentligt element i den stigende internationalisering, der ønskes for den danske universitetssektor.
Tredjelandsstuderende betaler som hovedregel deltagerbetaling, når de læser på de danske universiteter.
Derfor er det, når det gælder rekrutteringen af amerikanske studerende, nødvendigt for de danske universiteter fortsat at kunne blive akkrediteret af de amerikanske myndigheder til at kunne formidle amerikanske, føderalt garanterede studielån til finansiering af videregående uddannelse på danske universiteter.
 Som nogle af de store spillere i den globale økonomi er såvel Amerikas Forenede Stater som Folkerepublikken Kina strategisk vigtige lande for Danmark at samarbejde med, ikke mindst på forsknings- og uddannelsesområdet.
3. Lovforslagets indhold 3.1. Boliger til studerende på Det Danske Universitetscenter i Beijing 3.1.1. Gældende ret Ministeren for forskning, innovation og videregående uddannelser har i tekstanmærkning nr. 190 til § 19 på finansloven for 2012 hjemmel til at lade de otte danske universiteter formidle og fremleje boliger til de studerende, der via et af de otte danske universiteter er optaget og indskrevet på en kandidatuddannelse udbudt på Det Danske Universitetscenter i Beijing.
Derudover kan ministeren lade universiteterne dække udgifter i forbindelse med disse fremlejemål, herunder betale leje for disse boliger, når de ikke er lejet ud, ligesom de kan stille garanti for lejernes forpligtelser overfor udlejeren ved fraflytning.
3.1.2. Den foreslåede ordning Med lovforslaget indsættes hjemlen fra tekstanmærkning nr. 190 til § 19 på finansloven for 2012 i lov om offentlige forskningsinstitutioners kommercielle aktiviteter og samarbejde med fonde.
Den foreslåede hjemmel giver universiteterne mulighed for at formidle og fremleje boliger til de studerende, der via et af de otte danske universiteter er optaget eller indskrevet på et uddannelsesforløb udbudt på Det Danske Universitetscenter i Beijing.
Derudover kan universiteterne dække udgifter i forbindelse med disse fremlejemål, herunder betale leje for disse boliger, når de ikke er lejet ud, ligesom de kan stille garanti for lejernes forpligtelser overfor udlejeren ved fraflytning.
 Hjemlen udvides i forhold til gældende ret, så universiteterne får mulighed for at formidle boliger m.v. til samtlige studerende, som er optaget eller indskrevet på et uddannelsesforløb ved Det Danske Universitetscenter i Beijing, det vil sige for eksempel ikke-ansatte ph.d.-studerende, studerende på sommerskole, eller studerende som er på udvekslingsophold ved Det Danske Universitetscenter i Beijing.
3.2. Bolig til Det Danske Universitetscenter i Beijings eksekutivdirektør 3.2.1. Gældende ret Der er i dag ikke hjemmel til, at universiteterne kan stille bolig til rådighed for Det Danske Universitetscenter i Beijings eksekutivdirektør.
Det skyldes, at denne som udgangspunkt må anses for forflyttet, hvilket ikke er omfattet af tjenesterejseaftalen.
3.2.2. Den foreslåede ordning Med lovforslaget gives der hjemmel til, at det universitet, som er værtsinstitution for sekretariatet for de danske universiteters samarbejde om Det Danske Universitetscenter i Beijing, kan indgå lejeaftale med udlejere med henblik på at stille bolig til rådighed for Det Danske Universitetscenter i Beijings eksekutivdirektør.
Universitetet kan også betale leje og anvendelsesudgifter for boligen, herunder betale leje, når boligen ikke bebos, det vil sige tomgangsleje, i forbindelse med overtagelse, overdragelse eller opsigelse af boligen.
3.3. Boliger til ansatte i udlandet 3.3.1. Gældende ret For ansatte, som via et dansk universitet sendes til udlandet i forbindelse med internationale samarbejder, herunder til Det Danske Universitetscenter i Beijing, skal det, hvis opholdets længde overstiger den periode, som i tjenesterejseaftalen definerer en tjenesterejse, konkret vurderes, hvorvidt en udstationering eller en forflyttelse er mest økonomisk for tjenestestedet.
Hvis der er tale om udstationering, har tjenestestedet hjemmel til efter tjenesterejseaftalen at sørge for passende indkvartering/overnatningsmulighed.
Tjenesterejseaftalen dækker ikke forflyttelse.
3.3.2. Den foreslåede ordning Med forslaget gives hjemmel til, at de danske universiteter kan indgå lejeaftale med udenlandske udlejere med henblik på at stille bolig til rådighed for ansatte, som via et dansk universitet sendes til udlandet i forbindelse med internationale samarbejder, herunder Det Danske Universitetscenter i Beijing.
Den foreslåede bestemmelse giver endvidere universiteterne hjemmel til at betale leje og anvendelsesudgifter for boligerne, herunder leje, når boligerne ikke bebos, det vil sige tomgangsleje, i forbindelse med overtagelse, overdragelse eller opsigelse af boligerne, når der ikke er hjemmel hertil efter tjenesterejseaftalen.
3.4. Akkreditering af danske universiteter til at formidle amerikanske studielån 3.4.1. Gældende ret I dag har universiteterne med hjemmel i tekstanmærkning nr. 191 til § 19 på finansloven for 2012 mulighed for at lade sig akkreditere af det amerikanske undervisningsministerium (US Department of Education) med henblik på efter opnået akkreditering at kunne formidle amerikanske, føderalt garanterede studielån udbudt under William D.
Ford Direct Loan Program (Higher Education Act of 1965, Title IV, Part D). Dette program giver amerikanske statsborgere og udlændinge med permanent opholdstilladelse i Amerikas Forenede Stater mulighed for at optage studielån til finansiering af videregående uddannelse i Amerikas Forenede Stater og i udlandet.
Lånene kan dække både den studerendes studieafgift og leveomkostninger.
Med akkrediteringen kan danske universiteter administrere disse lån til amerikanske studerende på det pågældende danske universitet.
3.4.2. Den foreslåede ordning Med lovforslaget indsættes hjemlen fra tekstanmærkning nr. 191 til § 19 på finansloven for 2012 i lov om offentlige forskningsinstitutioners kommercielle aktiviteter og samarbejde med fonde.
4. Økonomiske og administrative konsekvenser for stat, regioner og kommuner Udgifterne til formidling af boliger til studerende og udgifter til boliger til ansatte på Det Danske Universitetscenter i Beijing afholdes inden for Ministeriet for Forskning, Innovation og Videregående Uddannelsers og de danske universiteters finansieringsbidrag til SDC-samarbejdet eller det enkelte universitets økonomiske ramme.
 Udgifter til boliger for ansatte, der sendes til udlandet som led i andre internationale samarbejder, afholdes af det enkelte universitet inden for universitetets økonomiske ramme.
I forbindelse med akkreditering af danske universiteter til at formidle amerikanske studielån forpligter universiteterne sig med akkrediteringen til at afholde administrative udgifter forbundet med at deltage i ordningen.
Udgifterne afholdes inden for det enkelte universitets økonomiske ramme.
 Lovforslaget har ingen øvrige økonomiske eller administrative konsekvenser for stat, regioner og kommuner.
5. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslag har været sendt til høring hos følgende myndigheder og organisationer m.v.: Københavns Universitet, Aarhus Universitet, Syddansk Universitet, Roskilde Universitet, Aalborg Universitet, Danmarks Tekniske Universitet, Copenhagen Business School  Handelshøjskolen, IT-Universitetet i København, Danske Universiteter, Danmarks Konservative Studerende, Danmarks Liberale Studerende, Danske Studerendes Fællesråd, Dansk Ungdoms Fællesråd, Frit Forum  Socialdemokratiske Studerende, Rigsrevisionen og Rådet for Teknologi og Innovation.
Bemærkninger til lovforslagets enkelte bestemmelser Til § 1 Til nr. 1 (overskriften før § 13 a) Overskriften revideres, så den vedrører aftaler om udleje eller fremleje generelt og ikke alene udleje eller fremleje til serviceerhverv.
Til nr. 2 (§§ 13 b-13 d) § 13 b Med det foreslåede § 13 b, stk. 1, får de danske universiteter hjemmel til at formidle boliger til studerende, der via et af de otte danske universiteter er optaget og indskrevet på en kandidatuddannelse udbudt som led i samarbejdet mellem de otte danske universiteter og University of Chinese Academy of Sciences (UCAS). Universiteterne får dermed hjemmel til at støtte danske studerende i forbindelse med deres flytning til Beijing, så længe det er nødvendigt for at tiltrække danske studerende til Det Danske Universitetscenter i Beijing og forbedre deres muligheder for at gennemføre uddannelsen.
 Universiteterne får endvidere mulighed for at formidle boliger m.v. til øvrige studerende, som er optaget eller indskrevet på et uddannelsesforløb ved Det Danske Universitetscenter i Beijing, herunder ikke-ansatte ph.d.-studerende, studerende på sommerskole eller studerende, som er på udvekslingsophold ved Det Danske Universitetscenter i Beijing.
Efter det foreslåede § 13 b, stk. 2, får universiteterne endvidere hjemmel til som led i formidlingen at indgå lejeaftaler med udlejere med henblik på fremleje til kostpris til den i det foreslåede stk. 1 nævnte gruppe af studerende.
Den pågældende studerende skal betale en leje, der dækker udgifterne ved boligen i den periode, den udlejes.
Universiteterne kan efter det foreslåede § 13 b, stk. 3, desuden betale leje for boliger til den i det foreslåede stk. 1 nævnte gruppe af studerende, når disse boliger ikke er lejet ud, det vil sige tomgangsleje.
Samtidig kan universiteterne stille garanti for den pågældende lejers forpligtelser over for udlejeren ved fraflytning, herunder udlæg af depositum i forbindelse med reservation af bolig.
Universiteterne kan lade sekretariatet for de danske universiteters samarbejde om Det Danske Universitetscenter i Beijing (det danske SDC-sekretariat) varetage opgaverne i forbindelse med formidling og fremleje af boliger m.v.
I praksis er det ikke de enkelte universiteter, der indgår aftale med udlejere, men det danske SDC-sekretariat der indgår aftalen og afholder udgiften.
Finansieringen til formidling af boliger til studerende m.v. vil derfor som udgangspunkt komme fra Ministeriet for Forskning, Innovation og Videregående Uddannelsers og de danske universiteters finansieringsbidrag til SDC-samarbejdet.
§ 13 c Med det foreslåede § 13 c, stk. 1, får det universitet, som er værtsinstitution for sekretariatet for de danske universiteters samarbejde om Det Danske Universitetscenter i Beijing, hjemmel til at indgå lejeaftale med udlejere.
Det sker med henblik på at stille bolig til rådighed for Det Danske Universitetscenter i Beijings eksekutivdirektør.
Overflyttes det danske SDC-sekretariat til en anden værtsinstitution forudsættes det, at forpligtelser i forbindelse med lejemål overtages uændret.
Hjemmelen vedrører kun lejemål.
Der kan således ikke ske køb af ejendomme.
Eksekutivdirektøren er udpeget af de danske universiteter, der deltager i samarbejdet, og varetager sammen med den fra kinesisk side udpegede direktør den daglige ledelse af Det Danske Universitetscenter i Beijing.
Forslaget tager alene sigte på eksekutivdirektøren, der forventes at være bosiddende i Beijing i en årrække.
Efter det foreslåede § 13 c, stk. 2, får det i stk. 1 nævnte universitet endvidere hjemmel til at betale leje og anvendelsesudgifter for boligen.
Formålet hermed er at sikre attraktive vilkår, som medvirker til, at de bedst kvalificerede ansøgere kan tiltrækkes til Det Danske Universitetscenter i Beijing.
Anvendelsesudgifter kan være udgifter til el/gas, vand, varme, depositum m.v.
Hjemmelen omfatter desuden leje, når boligen ikke bebos, det vil sige tomgangsleje, i forbindelse med overtagelse, overdragelse eller opsigelse af boligen.
En person, der er ansat ved et dansk universitet og sendes af universitetet til at udføre arbejde i udlandet, er fuldt skattepligtig til Danmark, hvis personen har bopæl i Danmark eller er dansk statsborger.
Det betyder, at vederlag  herunder værdien af fri bolig  til ansatte, som udgangspunkt er skattepligtig indkomst efter danske regler.
Det afgøres konkret efter dobbeltbeskatningsoverenskomsten mellem Danmark og Folkerepublikken Kina, hvilket land der har beskatningsretten til den ansattes indkomst.
Ved valg af bolig til eksekutivdirektøren, hvis denne forflyttes, vil der blive lagt vægt på størrelsen af eventuelt medfølgende familie.
Desuden vil der blive lagt vægt på gennemsnitspriser for relevante boliger i Beijing.
Andre forhold vil ikke kunne tillægges vægt.
Medfølgende familie defineres efter Udenrigsministeriets principper for lønfastsættelse for udsendte medarbejdere, som ægtefælle eller registreret partner samt faste samlivsforhold, der har bestået i mindst 12 på hinanden følgende måneder inden den ansatte sendes ud, uden at der i perioden har været ægteskabs- eller registreringshindring efter loven.
Medfølgende familie omfatter også direkte efterkommere af enten den ansatte, ægtefællen, den registrerede partner eller samleveren, såfremt efterkommerne ikke er fyldt 21 år.
 Universiteterne kan lade det danske SDC-sekretariat varetage opgaverne i forbindelse med indgåelse af lejeaftaler og betaling af leje og anvendelsesudgifter.
§ 13 d De danske universiteter kan efter det foreslåede § 13 d, stk. 1, indgå lejeaftale med udenlandske udlejere med henblik på at stille bolig til rådighed for ansatte som via et dansk universitet sendes til udlandet i forbindelse med internationale samarbejder, herunder Det Danske Universitetscenter i Beijing.
Hjemmelen er en udvidelse af tjenesterejseaftalens muligheder, idet den også dækker forflyttelser.
Derved kan universiteterne fortsat på den økonomisk mest forsvarlige måde stille boliger til rådighed for de ansatte også ved forflyttelser til udlandet i forbindelse med internationale samarbejder.
Hjemmelen vedrører kun lejemål.
Der kan således ikke ske køb af udenlandske ejendomme.
Det er det enkelte universitet, der vurderer ved hvilke former for samarbejder, hjemmelen kan anvendes.
Det er ikke et krav, at samarbejdet er med et universitet, idet universiteterne også har andre samarbejdsrelationer, det kan være med uddannelsesinstitutioner, forskningsinstitutioner m.v.
I forbindelse med Det Danske Universitetscenter i Beijing forventes den tiltænkte gruppe af videnskabeligt personale typisk at være i Beijing i perioder af mere end seks måneder, mens det teknisk administrative personale, der sendes ud af de danske universiteter, som udgangspunkt vil være i Beijing mellem to og fire måneder.
Derudover kan der være behov for at sende administrativt personale ud i længere perioder.
Der kan for eksempel være tale om medarbejdere, som arbejder for det danske SDC-sekretariat og sendes ud i denne forbindelse.
Det er tjenestestedet, der afgør, om en ansat skal udstationeres (det vil sige have midlertidigt tjenestested for en længere periode) eller skal forflyttes (det vil sige have et andet fast tjenestested). Det må i den forbindelse overvejes, hvilket alternativ der er mest økonomisk for institutionen.
Særligt i forhold til medarbejdere på ophold af kortere varighed kan det være en uforholdsmæssig stor byrde at skulle finde en bolig og indgå lejekontrakt.
Det forventes, at de indgåede lejemål vil kunne anvendes af flere på hinanden følgende ansatte.
Overflyttes det danske SDC-sekretariat til en anden værtsinstitution forudsættes det så vidt muligt, at forpligtelser i forbindelse med lejemål overtages uændret.
Med bestemmelsen i § 13 d, stk. 2, kan universiteterne endvidere betale leje og anvendelsesudgifter for de i stk. 1 nævnte boliger.
Formålet hermed er at sikre attraktive vilkår, som medvirker til, at de bedst kvalificerede medarbejdere kan tiltrækkes til universiteterne og deres internationale samarbejder, herunder Det Danske Universitetscenter i Beijing.
Hjemmelen omfatter desuden leje, når boligerne ikke bebos, det vil sige tomgangsleje, i forbindelse med overtagelse, overdragelse eller opsigelse af boligerne.
En person, der er ansat ved et dansk universitet og sendes ud af universitetet til at udføre arbejde i udlandet, er fuldt skattepligtig til Danmark, hvis personen har bopæl i Danmark eller er dansk statsborger.
Det betyder, at vederlag  herunder værdien af fri bolig  til ansatte, som udgangspunkt er skattepligtig indkomst efter danske regler.
Det afgøres konkret efter en eventuel dobbeltbeskatningsoverenskomst mellem Danmark og det pågældende land, hvilket land, der har beskatningsretten til den ansattes indkomst.
Ved valg af bolig til videnskabeligt personale og teknisk administrativt personale, der forflyttes, vil der blive lagt vægt på størrelsen af eventuelt medfølgende familie.
Desuden vil der blive lagt vægt på gennemsnitspriser for relevante boliger i Beijing.
Andre forhold vil ikke kunne tillægges vægt.
Medfølgende familie defineres efter Udenrigsministeriets principper for lønfastsættelse for udsendte medarbejdere, som ægtefælle eller registreret partner samt faste samlivsforhold, der har bestået i mindst 12 på hinanden følgende måneder inden den ansatte sendes ud, uden at der i perioden har været ægteskabs- eller registreringshindring efter loven.
Medfølgende familie omfatter også direkte efterkommere af enten den ansatte, ægtefællen, den registrerede partner eller samleveren, såfremt efterkommerne ikke er fyldt 21 år.
 For så vidt angår Det Danske Universitetscenter i Beijing, giver hjemmelen mulighed for, at finansiering af boliger m.v. kan ske via Ministeriet for Forskning, Innovation og Videregående Uddannelsers og de danske universiteters finansieringsbidrag til SDC-samarbejdet eller det enkelte universitets økonomiske ramme.
For så vidt angår administrativt ansatte, som skal være på Det Danske Universitetscenter i Beijing, og ansatte i SDC-sekretariatet vil det være naturligt, at finansieringen kommer fra Ministeriet for Forskning, Innovation og Videregående Uddannelsers og de danske universiteters finansieringsbidrag til SDC-samarbejdet, da SDC-sekretariatet enten betaler disse ansattes løn eller forventes at kompensere universiteterne for disse ansattes løn.
For så vidt angår videnskabeligt personale, som de enkelte universiteter sender til Det Danske Universitetscenter i Beijing, vil det være naturligt, at finansiering af boliger m.v. er et tillæg til vedkommendes lønpakke, og derfor skal ses i sammenhæng hermed.
Finansieringen kommer derfor oftest fra universiteternes egne midler.
SDC-sekretariatet yder et tilskud til det universitet, der er ansættelsesmyndighed.
 Ved øvrige internationale samarbejder afholder det enkelte universitet udgiften til finansiering af boliger m.v. eventuelt som led i lønpakken til den pågældende medarbejder.
Til nr. 3 (§ 14 a) Efter den foreslåede § 14 a kan universiteterne lade sig akkreditere med henblik på at formidle visse amerikanske studielån.
Ved visse studielån forstås studielån udbudt under William D.
Ford Direct Loan Program (Higher Education Act of 1965, Title IV, Part D) til amerikanske statsborgere og udlændinge med permanent opholdstilladelse i Amerikas Forenede Stater på universiteternes uddannelser.
Institutioner, der er akkrediteret af de amerikanske myndigheder til at deltage i ordningen, forpligter sig til at overholde ordningens regelsæt og dermed også alle US Federal Student Aid Regulations.
Ikke-amerikanske institutioner, det vil sige blandt andet de danske universiteter, er underlagt de samme krav som amerikanske institutioner.
Programmet fungerer på den måde, at det danske universitet søger om lån på vegne af den studerende eller den studerendes forældre.
Lånene kan dække både den studerendes studieafgift og andre afgifter og leveomkostninger.
Det amerikanske undervisningsministerium overfører lånebeløbet til det danske universitet, der så udbetaler den del af lånene, som skal dække leveomkostninger til den studerende.
Til § 2 Det foreslås, at loven træder i kraft den 1. januar 2013.
