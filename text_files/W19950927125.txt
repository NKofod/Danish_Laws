Ankestyrelsens principafgørelse O-23-95 om særlig indretning - servostyring - hjælpemiddel - bil Resume:
En ansøger var ikke berettiget til støtte til køb af bil, men til tilskud til særlig indretning i form af servostyring, som var krævet i kørekortet.
Han købte en bil, der fra fabrikken var forsynet med servostyring, og ansøgte om tilskud til dækning af merudgiften i forhold til en bil uden servostyring.
Ankestyrelsen fandt, at der ikke i bilbekendtgørelsen er hjemmel hertil, og tiltrådte nævnets afslag.
Ankestyrelsen lagde vægt på, at der i bilbekendtgørelsen kun er hjemmel til at yde støtte til særlig indretning, som er indbygget, når der er tale om automatisk transmission.
 Ankestyrelsen gjorde samtidig Socialministeriet opmærksom på problemstillingen og henstillede, at der blev tilvejebragt den fornødne hjemmel i forbindelse med en kommende revision af bilbekendtgørelsen.
 Kassation:
Principafgørelsen har ikke længere vejledningsværdi Kassationsdato:
10-06-2009 Love:
Lov om social bistand - lovbekendtgørelse nr. 1024 af 13. december 1994 - § 58, stk. 3 Sagsfremstilling:
En ansøger fik flere gange afslag på støtte til køb af bil.
Hans kørekort havde påtegning om servostyring, og revaliderings- og pensionsnævnet fandt ham berettiget til hjælp til særlig indretning i form af servostyring.
Ansøger valgte herefter at anskaffe sig en bil, der fra fabrikken var født med servostyring.
Nævnet gav afslag på at bevilge tilskud til forskellen mellem en bil uden servostyring og en bil med født servostyring.
Ansøger klagede til Ankestyrelsen og gjorde gældende, at det efter hans mening måtte være uden betydning, om tilskud til servostyring blev givet til en bil, der havde en sådan indretning fra fabrikken, eller den skulle lægges ind i en anden bil.
Det ville desuden være en dårligere og dyrere løsning at få servostyring lagt ind i en bil, der ikke fra fabrikken var indrettet hertil.
 Afgørelse:
Ansøger var ikke berettiget til tilskud til særlig indretning i form af servostyring, som hans bil var forsynet med fra fabrikken.
Begrundelsen var, at § 9 i bilbekendtgørelsen ikke giver hjemmel hertil.
Der findes kun i bilbekendtgørelsen hjemmel til at yde støtte til særlig indretning, som er indbygget, når der er tale om automatisk transmission, jf. § 9, stk. 2.
 Ankestyrelsen tiltrådte således revaliderings- og pensionsnævnets afgørelse.
 Efter ønske fra ankemødets deltagere orienterede Ankestyrelsen Socialministeriet om problemstillingen og henstillede, at Socialministeriet søger tilvejebragt hjemmel i en kommende revideret udgave af bilbekendtgørelsen til at yde støtte til  servostyring i biler, der er født med servostyring fra fabrikken.
