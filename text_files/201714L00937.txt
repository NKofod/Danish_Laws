Betænkning afgivet af Energi-, Forsynings- og Klimaudvalget den 3. maj 2018 Betænkning over Forslag til lov om ændring af lov om fremme af vedvarende energi, lov om elforsyning og lov om Energinet (Afholdelse af udbud af pristillæg, særordning for forsøgsmøller og overgangsordning for landmøller samt udvidelse af værditabsordningen, køberetsordningen og garantifonden for visse solcelleanlæg m.v.) [af energi-, forsynings- og klimaministeren (Lars Christian Lilleholt)]:
1. Ændringsforslag Der er stillet 5 ændringsforslag til lovforslaget.
Energi-, forsynings- og klimaministeren har stillet ændringsforslag nr. 1-4, og Enhedslistens medlemmer af udvalget har stillet ændringsforslag nr. 5.
2. Udvalgsarbejdet Lovforslaget blev fremsat den 21. marts 2018 og var til 1. behandling den 10. april 2018. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 3 møder.
Høring To udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 16. november 2017 og 21. februar 2018 disse udkast til udvalget, jf.
EFK alm. del  bilag 41 og 161. Den 21. marts 2018 sendte energi-, forsynings- og klimaministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til energi-, forsynings- og klimaministeren til skriftlig besvarelse, som denne har besvaret.
3. Indstillinger Et flertal i udvalget (DF, V, LA og KF) indstiller lovforslaget til vedtagelse med de af energi-, forsynings- og klimaministeren stillede ændringsforslag.
Et mindretal i udvalget (S, RV og SF) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de af energi-, forsynings- og klimaministeren stillede ændringsforslag og imod det af EL stillede ændringsforslag.
Et andet mindretal i udvalget (EL og ALT) vil ved 3. behandling stemme hverken for eller imod lovforslaget.
Mindretallet vil stemme hverken for eller imod de af energi-, forsynings- og klimaministeren stillede ændringsforslag og for det af EL stillede ændringsforslag.
4. Politiske bemærkninger Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget kan ikke støtte lovforslaget, fordi aftalen bag ifølge regeringens egne beregninger betyder en voldsom opbremsning i Danmarks grønne omstilling.
Regeringen forventer, at de to teknologineutrale udbud for vedvarende energi i 2018 og 2019 vil betyde en halvering af den vindmølleudbygning, der har været i årene før.
Derudover har man valgt en tilskudsmodel, der gør den grønne omstilling dyrere og giver mindre grøn strøm for pengene.
S, EL, ALT, RV og SF kan godt støtte, at udbuddene lægger op til konkurrence mellem sol og vind på lige vilkår, men finder det forkert, at man samtidig bremser omstillingen, og vi er imod den valgte støttemodel, fordi den fordyrer udbygningen med vedvarende energi unødvendigt.
Regeringen har valgt at lave en smal aftale og at gå væk fra den hidtidige model, selv om det er den, der benyttes i Danmarks nabolande og anbefales af erhvervsliv og industri, og selv om den har ført til overraskende lave priser på Kriegers Flak og på de kystnære havvindmølleparker.
Det er beklageligt, og S, EL, ALT, RV og SF opfordrer regeringen til at genoverveje støttemodellen, så vi kan få mere grøn strøm for pengene, når de næste udbud skal laves.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
5. Ændringsforslag med bemærkninger Ændringsforslag Til § 1 Af energi-, forsynings- og klimaministeren, tiltrådt af et flertal (DF, V, LA og KF):
 1) Efter nr. 4 indsættes som nyt nummer:
»01. I § 6, stk. 5, 1. pkt., ændres »Krav« til: »For vindmøller forfalder krav«, og »forfalder« udgår.« [Sproglig præcisering af eksisterende lovgivning] 2) I det under nr. 5 foreslåede § 6, stk. 6, ændres »Krav« til: »For solcelleanlæg forfalder krav«, og »forfalder« udgår.
[Sproglig præcisering af ændring] 3) I den under nr. 12 foreslåede ændring af § 9, stk. 5, 1. pkt., ændres »inden for en afstand af op til« til: »i en afstand af op til«.
[Sproglig præcisering af ændring] 4) I den under nr. 51 foreslåede ændring af § 43, stk. 1 og 2, indsættes efter »ændres«: »i alt tre steder«.
[Lovteknisk præcisering] Af et mindretal (EL), tiltrådt af et mindretal (ALT):
 5) I den under nr. 52 foreslåede § 50 b indsættes som stk. 3:
»Stk. 3. Energi-, forsynings- og klimaministeren evaluerer udbud afholdt efter stk. 2. Ministeren fastsætter efter dialog med relevante interessenter rammerne for evalueringen.« [Indsættelse af forpligtelse til evaluering af teknologineutrale udbud] Bemærkninger Til nr. 1 Det fremgår af det gældende § 6, stk. 5, 1. pkt., at krav efter stk. 1 forfalder til betaling ved opstilling af vindmøllens tårn.
 Det foreslås at ændre § 6, stk. 5, 1. pkt., så det fremgår, at for vindmøller forfalder krav efter stk. 1 til betaling ved opstilling af vindmøllens tårn.
Der er tale om en sproglig præcisering af bestemmelsen for at tydeliggøre, at bestemmelsen gælder for vindmøller.
Forslaget indebærer således ikke nogen indholdsmæssig ændring af bestemmelsen.
Forslaget til ændring skal ses i sammenhæng med ændringsforslag nr. 2, der vedrører en tilsvarende bestemmelse for solcelleanlæg.
Til nr. 2 I det fremsatte lovforslags § 1, nr. 5, er der foreslået indsat et nyt stykke, som fastsætter, hvornår krav efter værditabsordningen forfalder til betaling for solcelleanlæg.
Det foreslås at ændre bestemmelsen for at tydeliggøre, at bestemmelsen gælder for solcelleanlæg.
Der er tale om en sproglig præcisering af bestemmelsen, og forslaget indebærer således ikke nogen indholdsmæssig ændring. Ændringen skal ses i sammenhæng med ændringsforslag nr. 1, der vedrører en tilsvarende bestemmelse for vindmøller.
Til nr. 3 Der er tale om en sproglig præcisering.
Med ændringen tydeliggøres det, at kravet skal forstås som i en afstand af op til 200 meter.
Forslaget indebærer således ikke nogen indholdsmæssig ændring.
Til nr. 4 Der er tale om en lovteknisk præcisering. », § 35 b« forekommer en gang i § 43, stk. 1, og to gange i § 43, stk. 2. Det foreslås derfor at præcisere, at ændringen foreslås indsat i alt tre steder.
Det vil sige, at både den ene forekomst af », 35 b« i den gældende § 43, stk. 1, og de to forekomster i den gældende § 43, stk. 2, skal ændres til »-35 f«.
Til nr. 5 Det fremgår af lovforslagets § 1, nr. 52, at der foreslås indsat en § 50 b i lov om fremme af vedvarende energi.
Det fremgår af forslaget til § 50 b, stk. 1, at bestemmelsen omhandler udbud af pristillæg for elektricitet produceret på havvindmøller omfattet af § 25, jf. § 23, stk. 4, landvindmøller og solcelleanlæg,  bortset fra anlæg, som er tilsluttet i egen forbrugsinstallation.
Af stk. 2 fremgår det, at energi-, forsynings- og klimaministeren afholder maksimalt to udbud i perioden 2018-2019.
 Med dette ændringsforslag foreslås det at indsætte et stk. 3 i § 50 b, der fastlægger, at energi-, forsynings- og klimaministeren evaluerer udbud afholdt efter stk. 2, og at ministeren efter dialog med relevante interessenter fastsætter rammerne for evalueringen.
 Formålet med evalueringen er at danne grundlag for tilrettelæggelsen af fremtidige lignende udbud.
De teknologineutrale udbud vil løbende blive evalueret.
Der vil efter afholdelse af det teknologineutrale udbud i 2019 blive foretaget en mere systematisk evaluering af processen for afholdelse af teknologineutrale udbud, herunder evaluering af den anvendte udbudsmodel.
 Energi-, forsynings- og klimaministeren vil i evalueringen af de teknologineutrale udbud involvere relevante aktører fra henholdsvis vindmølle- og solcellebranchen, herunder brancheforeninger samt virksomheder, der har deltaget i de teknologineutrale udbud.
 Det forventes, at evalueringen gennemføres senest i 2020 for at sikre, at resultaterne fra evalueringen kan anvendes i eventuelle lignende fremadrettede udbudsprocesser.
 Omkostningerne til evalueringen forventes afholdt inden for Energi-, Forsynings- og Klimaministeriets eksisterende økonomiske rammer.
Mikkel Dencker (DF) Dorthe Ullemose (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Carl Holst (V) Carsten Bach (LA) Villum Christensen (LA) Orla Østerby (KF) Bjarne Laustsen (S) Per Husted (S) Jens Joel (S) Peter Hummelgaard Thomsen (S) Lea Wermelin (S) nfmd.
Karin Gaardsted (S) Søren Egge Rasmussen (EL) Øjvind Vilsholm (EL) Rasmus Nordqvist (ALT) Christian Poll (ALT) Andreas Steenberg (RV) Ida Auken (RV) Pia Olsen Dyhr (SF) Trine Torp (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
