 Den 24. maj 1982 udstedtes landbrugsministeriets bekendtgørelse nr. 221 om  

 ændring af bekendtgørelse af 28. februar 1979 om bekæmpelse af enzootisk  

 leukose hos kvæg.
I medfør af bekendtgørelsens § 3, stk. 1 skal der på slagterierne  

 stikprøvevis udtages blodprøver af køer og kvier, der har kælvet, samt af  

 fuldtandede tyre.
Blodprøverne indsendes til undersøgelse for enzootisk  

 leukose på Statens veterinære Serumlaboratorium, København.
 For at opnå den nødvendige statistiske sikkerhed skal der årligt i hele  

 landet udtages ca. 60.000 blodprøver, hvilket vil sige at ca. hvert 6. dyr  

 skal blodprøves.
Statens veterinære Serumlaboratorium tilrettelægger en turnus for samtlige  

 slagterier, således at hvert slagteri tildeles bestemte uger til indsendelse  

 af blodprøver af ovennævnte dyr.
I de tildelte uger indsendes der blodprøve  

 af samtlige slagtede dyr i de nævnte kategorier.
Hvis slagteriet af hensyn  

 til arbejdsgangen ønsker en anden form for stikprøvevis udtagelse af  

 blodprøver, kan der træffes aftale herom med Statens veterinære  

 Serumlaboratorium.
 Udgifter vedrørende udtagning og indsendelse af blodprøverne er det  

 offentlige uvedkommende.
 Slagteriet og overdyrlægen vil fra Statens veterinære Serumlaboratorium  

 modtage nærmere oplysninger med angivelse af de uger hvor slagteriet skal  

 deltage.
Udtagning, mærkning og indsendelse af blodprøverne skal foretages i  

 henhold til vedlagte retningslinier.
Det skal altid være muligt at finde  

 tilbage til de pågældende slagtedyrs oprindelsesbesætning.
Overdyrlægerne anmodes om sammen med slagteriets ledelse at tilrettelægge  

 udtagningen og indsendelsen af blodprøverne.
Statens veterinære  

 Serumlaboratorium vil i det daglige arbejde vedrørende disse prøver henholde  

 sig til overdyrlægerne.
 Statens veterinære Serumlaboratorium fremsender til slagteriet  

 plastickasser med blodprøveglas og -lister til brug ved opsamling og  

 indsendelse af blodprøverne.
 Kasserne fremsendes til slagteriet i god tid inden slagteriets turnusuge.
 Der vedlægges til slagteriets og dyrlægernes orientering et kodificeret  

 eksemplar af ovennævnte bekendtgørelser, et eksemplar af »Retningslinier  

 ved udtagning og indsendelse af blodprøver til undersøgelse for enzootisk  

 leukose hos slagtekvæg« samt en oversigt over forløbet af det hidtidige  

 arbejde med enzootisk leukose hos kvæg.
 P.V.V.
