Ret til barseldagpenge for studerende, der før barselfraværet havde  

 haft erhvervsarbejde 10 timer ugentlig og været ansat i mere end 13 uger,  

 også selvom den pågældende i barselperioden fulgte undervisningen i 2.5 timer  

 ugentlig.
Fradrag for barseldagpengene skulle dog ske for de dage, hvor  

 undervisningen blev fulgt.
 SAGSFREMSTILLING:
 Kommunen traf afgørelse om, at lønmodtageren ikke var berettiget til  

 barseldagpenge for en periode fra den 27. august 1990, da der ikke i medfør  

 af dagpengelovens § 16, stk. 3, kan udbetales barseldagpenge ved deltagelse i  

 undervisning udover et begrænset omfang.
 Kommunen oplyser, at lønmodtageren i hele barselperioden deltager i  

 erhvervsmæssig uddannelse med ca. 4 timer ugentlig.
Af kopi af et til kommunen indsendt »Dp-skema 200 A«, som er  

 udfyldt af lønmodtagerens arbejdsgiver den 27. september 1990 fremgår det, at lønmodtageren den 24 august 1990 har været ansat mere end 13 uger og med en ugentlig arbejdstid på 10 timer.
 Lønmodtageren har den 22. august 1990 overfor kommunen angivet den 21.  

 september som forventet fødselsdato.
 Lønmodtageren anfører i sin klageskrivelse, at hun kun kan afbryde sit  

 studie et år ad gangen, hvilket ved afbrydelse på nuværende tidspunkt vil  

 betyde, at der først kan ske genoptagelse den 1. september 1991.  

 Lønmodtageren finder det meningsløst, at hun på denne måde skal risikere sin  

 fremtid fordi hun ikke kan få hjælp i barselperioden på de 4 plus 24 uger.
I et supplerende brev af 19. november 1990 til Dagpengeudvalgets  

 sekretariat, oplyser lønmodtageren, at studiet er opbygget således, at  

 forløbet kan tilpasses individuelt.
Hun har som følge heraf sparet frihed op,  

 og har afsluttet det videregående projektarbejde og de fleste af sine fag.
Af et medsendt skema fra »Handelshøjskolen i København«, der er  

 udfyldt af lønmodtageren, fremgår det, at undervisningen på »B 56«,  

 som lønmodtageren vil følge i barselperioden, medfører undervisning om  

 torsdagen i 3 timer a 3 kvarter.
Undervisningen påbegyndes kl. 9.50 og  

 afsluttes kl. 12.25.
 AFGØRELSE:
 Dagpengeudvalget har på sit møde den 30. november 1990 truffet den  

 afgørelse, at kommunen har pligt til at udbetale barseldagpenge i perioden  

 fra den 24. august 1990.
 Udvalget har ved afgørelsen lagt vægt på, at lønmodtageren den 24. august  

 1990 har været tilknyttet arbejdsmarkedet i mere end 13 uger og i denne  

 periode har været beskæftiget i mindst 120 timer, jf. dagpengelovens § 17,  

 stk. 1, nr. 1.
 Udvalget har yderligere lagt vægt på, at 2 1/2 times undervisning om ugen  

 må betragtes som undervisning af begrænset omfang.
 Det bemærkes, at retten til dagpenge bortfalder for de dage i  

 fraværsperioden, hvor lønmodtageren deltager i undervisning af begrænset  

 omfang og med et erhvervsmæssigt formål, jf. dagpengelovens § 16, stk. 3, nr.  

 4, og Socialministeriets bekendtgørelse nr. 153 af 5. marts 1990 § 16, stk.  

 1, nr.1.
 Det tilføjes, at barseldagpenge efter fødslen ikke kan udbetales som  

 nedsatte dagpenge.
 Dagpengeudvalget ændrer således kommunens afgørelse.
