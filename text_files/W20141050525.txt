Ligebehandlingsnævnets afgørelse om køn - forskellige priser - medhold J. nr. 2014-6811-01869 I en swingerklub var prisen for mænd og par 200 kr., mens entréen var gratis for kvinder.
Dette betød, at en entré for et homoseksuelt par ville være 400 kr., mens prisen ville være det halve for et heteroseksuelt par, der var mænd.
Nævnet kunne ikke tage stilling til forskellig pris på grund af seksualitet, da dette ikke er omfattet af ligestillingsloven.
Nævnet fandt til gengæld, at de forskellige priser for mænd og kvinder var i strid med loven.
 Klager fik derfor medhold i denne del af klagen.
 Klagen drejer sig om påstået forskelsbehandling på grund af køn i forbindelse med, at en swingerklub havde forskellige entrépriser for mænd og kvinder.
Ligebehandlingsnævnets afgørelse Nævnet har ikke kompetence til at behandle den del af klagen, der angår forskellig pris og adgangsforhold for homoseksuelle og heteroseksuelle par.
 Det er i strid med ligestillingsloven, at den indklagede swingerklub har forskellige entrépriser for mænd og kvinder.
Sagsfremstilling Det fremgår af indklagedes hjemmeside, at entréprisen for mænd og par er 200 kr.
 Det fremgår yderligere af indklagedes e-mail til klager, at entréprisen for mænd er 200 kr., mens der er gratis entré for de kvindelige gæster.
Parternes bemærkninger Klager forklarer, at han per mail kontaktede den indklagede swingerklub for at finde ud af, om den anførte rabatpris for par ligeledes gjaldt for et homoseksuelt par.
 Klager fik at vide, at mænd skulle betale 200 kr., mens kvinder havde fri entré.
 Entréprisen for et homoseksuelt par med to mænd ville således være 400 kr., mens entréprisen for et heteroseksuelt par ville være 200 kr. tilsammen, da kvinden ville få 200 kr. i rabat.
 Klager henviser til prislisten, der fremgår af indklagedes hjemmeside.
 Klager bemærker, at homoseksuelle desuden kun har adgang onsdag og søndag.
 Indklagede har ikke besvaret nævnets henvendelser.
Ligebehandlingsnævnets bemærkninger og konklusion Nævnet har ikke kompetence til at behandle den del af klagen, der angår forskellig pris og adgangsforhold for homoseksuelle og heteroseksuelle par, da diskrimination på grund af seksuel orientering ikke er omfattet af ligestillingsloven.
 Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
 Ligebehandlingsnævnet finder, at indklagede har overtrådt ligestillingsloven i forbindelse med, at mænd skulle betale 200 kr. i entrépris, mens kvinder havde gratis entré.
 Nævnet har herved lagt vægt på, at det både af indklagedes hjemmeside, samt indklagedes e-mail til klager fremgår, at entréprisen for mænd er 200 kr., mens der er gratis entré for kvinder.
 Klager får derfor medhold i denne del af klagen.
