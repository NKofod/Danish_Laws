 Justitsministeriet har under 28. marts 1935 tilskrevet mig således:
 »I den med hr. rigsadvokatens påtegnede erklæring af 12. december  

 1934 hertil indsendte skrivelse har politidirektøren i København forespurgt,  

 hvorledes nogle X. og Y. idømte straffe vil være at fuldbyrde.
Det fremgår af sagen, at X. ved Københavns byrets dom af 6. juni 1933 er  

 idømt straf af 14 dages hæfte, for hvilken straf han ved kongelig resolution  

 af 13. juli 1933 blev betinget benådet, og at han derefter ved samme rets dom  

 af 1. oktober 1934 er idømt straf af 30 dages fængsel.
Y. er ved Københavns  

 byrets dom af 22. december 1932 idømt straf af 14 dages simpelt fængsel, for  

 hvilken straf han ved kongelig resolution af 2. februar 1933 blev betinget  

 benådet, hvorefter han ved samme rets dom af 22. marts 1934 er idømt straf af  

 4 måneders fængsel.
 Politidirektøren i København har endvidere forespurgt, hvorvidt hæftestraf  

 vil være at omsætte, hvis domfældte tidligere er idømt fængselsstraf, og  

 denne straf endnu ikke er udstået, samt om, hvorledes der vil være at  

 forholde med hensyn til afsoning af en i henhold til straffelovens § 90 omsat  

 straf af fængsel eller hæfte, såfremt det ved omsætningen fremkomne antal  

 dage, der svarer til den oprindelige straf, udgør et brudt tal.
 Foranlediget heraf skal man meddele, at justitsministeriet med hr.  

 rigsadvokaten er enig i, at der ikke i de omhandlede tilfælde haves hjemmel  

 til at omsætte hæftestraf til fængsel, idet bestemmelserne i straffelovens §§  

 39,2 og 89,2 ikke er analogisk anvendelige samt i, at kun de ved omsætning af  

 straf i henhold til straffelovens § 90 fremkomne hele dage vil være at tage i  

 betragtning«.
 Hvilket herved meddeles hr. statsadvokaten til efterretning.
 Under henvisning til foranstående, og da det må anses for uheldigt, at to  

 straffe, der kommer til afsoning samtidig, fuldbyrdes med frihedsstraf af  

 forskellige arter, skal jeg anmode Dem om at iagttage, at der i tilfælde,  

 hvor en person, der tidligere betingelsesvis er benådet for fængselsstraf, om  

 hvis fuldbyrdelse der nu som følge af begåede nye lovovertrædelser kan blive  

 spørgsmaal, tiltales for den nye forbrydelse, nedlægges påstand på, at han  

 for det senest begåede forhold anses med straf af fængsel, for så vidt sådan  

 straf er hjemlet for det pågældende forhold eller de i straffelovens § 91  

 herfor angivne betingelser er til stede.
