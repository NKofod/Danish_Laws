Nr LSF 173 Forslag til Lov om orlov til og arbejdstidsnedsættelse for forældre Fremsat af Glønborg (KRF) Lysholm Christensen (KRF) Kofod-Svendsen (KRF)  

 Inger Stilling Pedersen (KRF) den 14. januar 1992 § 1. En lønmodtager har ret til fravær fra arbejdet i mindst 26 uger og højst 78 uger fra barselorlovens udløb for at passe sit barn.
 Stk. 2. En lønmodtager har ret til nedsat arbejdstid til 15 timer  

 ugentlig eller derover i mindst 26 uger for at passe sit barn, indtil barnet  

 har afsluttet 1. skoleår eller er fyldt 8 år.
 Stk. 3. Lønmodtagere, der udnytter retten til fravær eller nedsat  

 arbejdstid efter stk. 1 eller 2, kan kun i særlige tilfælde afbryde eller  

 ændre i fraværet eller arbejdstidsnedsættelsen inden for de første 26 uger.
 § 2. Ret til fravær eller nedsat arbejdstid efter § 1 tilkommer  

 forældrene.
 Stk. 2. Lever forældre, der har fælles forældremyndighed, ikke  

 sammen, tilkommer retten til fravær eller nedsat arbejdstid den af  

 forældrene, på hvis bopæl barnet er tilmeldt folkeregistret.
 Stk. 3. Har den af forældrene, på hvis adresse barnet er tilmeldt  

 folkeregistret, indgået nyt ægteskab, har dennes ægtefælle ret til fravær  

 eller nedsat arbejdstid for at passe barnet.
 Stk. 4. Er barnet i privat familiepleje, jf. bistandslovens § 65,  

 har den, der har taget barnet i pleje, ret til fravær eller nedsat  

 arbejdstid.
 § 3. Retten til fravær eller nedsat arbejdstid tilkommer  

 lønmodtagere, der har været ansat hos samme arbejdsgiver i mindst 52 uger  

 inden for de sidste 18 måneder.
 § 4. En lønmodtager, der ønsker at udnytte sin ret til fravær  

 efter § 1, stk. 1, skal med 8 ugers varsel underrette arbejdsgiveren om, på  

 hvilket tidspunkt fraværet påbegyndes.
§ 5. En lønmodtager, der udnytter sin ret til fravær efter § 1,  

 stk. 1, skal i fraværsperioden underrette arbejdsgiveren om, hvornår arbejdet  

 vil blive genoptaget.
Underretningen skal gives så tidligt som muligt, dog  

 senest 3 måneder før den forventede tilbagekomst til arbejdspladsen.
 § 6. En lønmodtager, der ønsker at udnytte sin ret til  

 arbejdstidsnedsættelse efter § 1, stk. 2, skal med 8 ugers varsel underrette  

 sin arbejdsgiver om, fra hvilket tidspunkt og med hvor mange timer ugentligt  

 arbejdstiden nedsættes, og om, i hvor mange uger arbejdstiden ønskes nedsat.
§ 7. Placeringen af arbejdstidsnedsættelsen aftales mellem  

 parterne.
Kan der ikke ved aftale opnås enighed, har arbejdsgiveren ret til  

 at placere arbejdstidsnedsættelsen som hele fridage på faste ugedage og som  

 samlede timer på faste ugedage i begyndelsen eller slutningen af  

 lønmodtagerens normale arbejdstid.
 Stk. 2. Placeringen af arbejdstidsnedsættelsen skal meddeles  

 lønmodtageren senest 5 uger før det varslede tidspunkt for  

 arbejdstidsnedsættelsens påbegyndelse.
 Stk. 3. Lønmodtageren kan inden en uge efter, at meddelelsen er  

 modtaget, trække anmodningen om nedsat arbejdstid tilbage.
§ 8. Den tid, en lønmodtager har været fraværende eller har haft  

 nedsat arbejdstid efter § 1, medregnes ved beregning af anciennitet i  

 arbejdsforholdet.
Bestemmelsen vedrører ikke pensionsforhold.
 § 9. Lovens bestemmelser kan ikke ved aftale fraviges til ugunst  

 for lønmodtageren.
 § 10. En arbejdsgiver må ikke afskedige en lønmodtager eller  

 forringe dennes arbejdsvilkår, fordi denne har fremsat krav om udnyttelse af  

 retten til orlov eller nedsat arbejdstid.
 Stk. 2. Afskediges en lønmodtager, eller forringes dennes  

 arbejdsvilkår i strid med stk. 1, skal arbejdsgiveren betale en godtgørelse.
 Stk. 3. Godtgørelsen, der ikke kan overstige 26 ugers løn,  

 fastsættes under hensyn til lønmodtagerens ansættelsestid og sagens  

 omstændigheder i øvrigt.
 Stk. 4. Såfremt afskedigelsen finder sted under fraværet eller i  

 en periode med arbejdstidsnedsættelse, påhviler det arbejdsgiveren at  

 godtgøre, at afskedigelsen ikke er begrundet i disse forhold.
 § 11. Loven træder i kraft den 1. april 1993.
Bemærkninger til lovforslaget Almindelige bemærkninger Lovforslaget er hovedsageligt en genfremsættelse af forslag til lov om  

 orlov til og arbejdstidsnedsættelse for forældre, der blev fremsat i  

 folketingsåret 1989-90. (L 207, jf.
Folketingstidende 1989-90,  

 forhandlingerne sp. 7430 og 8340 og tillæg A, sp. 5237).
 Der er dog foretaget følgende ændringer:
1. Mindstekravet til orloven eller nedsat arbejdstid fastsættes til 26  

 uger.
Afbrydelse eller ændring i fraværet eller arbejdstidsnedsættelsen kan  

 kun ske inden for de første 26 uger.
 2. Kravene til underretning af arbejdsgiveren strammes op.
Forslagsstillerne anser det for vigtigt, at retten til orlov eller  

 arbejdstidsnedsættelse kommer til at omfatte både privat og offentligt  

 ansatte.
Det vil være en klar diskrimination af privat ansatte ikke at lade  

 den gruppe være omfattet af retten, og børn af privat ansatte ville ikke  

 blive tilgodeset med hensyn til at få mere tid sammen med forældrene.  

 Forslagsstillerne er opmærksomme på, at lovforslaget kan betragtes som en  

 sag, der bør findes en løsning på ved kommende overenskomstforhandlinger.  

 Arbejdsmarkedets parter har imidlertid specielt i forbindelse med de seneste  

 overenskomstforhandlinger haft mulighed for at tilgodese familiepolitiske  

 synspunkter.
Dette er kun sket i meget begrænset omfang.
Derfor mener  

 forslagsstillerne, at det må være op til Folketinget at gennemføre et sådant  

 familiepolitisk initiativ.
 Lovforslaget om orlov til og arbejdstidsnedsættelse for forældre skal ses  

 i sammenhæng med det samtidigt fremsatte beslutningsforslag om indførelse af  

 tid til børn-ydelse, B 44. Ved beslutningsforslaget gives det økonomiske  

 grundlag for at udnytte retten til orlov eller nedsat arbejdstid efter  

 lovforslaget.
Længden af forældrenes totale arbejdstid, dvs. selve arbejdstiden og  

 transporten til og fra arbejde, medfører i mange tilfælde alvorlige  

 problemer.
Forældrene magter ofte ikke at tage sig af børnene i den  

 udstrækning, det er nødvendigt, når de kommer hjem.
En generel arbejdstidsforkortelse til f.eks. en 6 timers arbejdsdag er  

 økonomisk fuldstændig urealistisk.
Forslagsstillerne finder i øvrigt heller  

 ikke en generel arbejdstidsnedsættelse ønskelig, da den vil forringe  

 familiernes muligheder for en fleksibel og frivillig tilrettelæggelse af den  

 samlede tid, hvori forældrene ønsker at være borte fra hjemmet på grund af  

 arbejde, og fordelingen af ude- og hjemmearbejde mellem forældrene, men  

 børnefamilierne bør tilgodeses.
Det forhold, at mange mænd og flere og flere  

 kvinder ikke kan få nedsat arbejdstid, medens børnene er små, gør familiens  

 muligheder for valg af arbejdstid og tid til samvær med børnene meget  

 begrænsede.
 For at tilgodese børnenes behov for dette samvær, og for at forældrene  

 skal have mulighed for at deltage i forældrerollen på lige fod, hvis de  

 ønsker det, skal der være en lovmæssig ret til nedsat arbejdstid for forældre  

 til børn under 8 år.
 En sådan ordning vil medvirke til, at også fædre kan tilpasse deres  

 arbejdstid, så de får tid til at drage omsorg for deres børn, ligesom den vil  

 medvirke til, at nedsat arbejdstid fordeles mere ligeligt mellem mænd og  

 kvinder.
 Forslagsstillerne er klar over, at det kan virke karrierehæmmende, hvis en  

 lønmodtager ønsker at udnytte sin ret til orlov eller nedsat arbejdstid.  

 Forslagsstillerne finder det dog afgørende, at lønmodtagerne selv får ret til  

 at prioritere samværet med børnene højere end karrieren.
 Forslagsstillerne ønsker at give lønmodtagerne nogle  

 »frihedsrettigheder« uden at skabe urimelige vanskeligheder for  

 arbejdsgiverne.
De problemer, som en sådan ordning eventuelt vil give på arbejdspladserne,  

 bør kunne løses under medvirken af arbejdsmarkedets organisationer.
De er  

 ikke stort anderledes end dem, der opstår i forbindelse med frihed til faglig  

 virksomhed eller i forbindelse med deltidspension.
Et meningsfyldt samvær  

 mellem børn og forældre vejer tungere end de problemer, der eventuelt skabes  

 på arbejdsmarkedet.
Især for mindre arbejdsgivere kan ordningen give  

 problemer med hensyn til øgede krav om vikardækning og overarbejde, men det  

 er forslagsstillernes opfattelse, at disse problemer kan løses gennem smidige  

 aftaler mellem arbejdsmarkedets parter.
 Derfor skal arbejdsmarkedets parter have tilstrækkelig tid til nødvendige  

 ændringer af aftaler som følge af lovforslagets vedtagelse, inden loven  

 træder i kraft.
Bemærkninger til lovforslagets enkelte bestemmelser til § 1 I stk. 1 slås det fast, at en lønmodtager har ret til fravær fra arbejdet.  

 Ret til fravær er normalt betinget af, at lønmodtageren under fraværet  

 faktisk tager sig af sit barn.
En følge af dette krav er, at lønmodtageren  

 ikke kan tage andet arbejde, medens fravær varer.
 Efter barselorlovens udløb har lønmodtageren ret til fuldt fravær fra  

 arbejdet i 11/2 år for at passe sit barn.
 En lønmodtager har endvidere ifølge stk. 2 ret til delvis nedsættelse af  

 arbejdstiden, så længe denne passer et barn, der ikke er fyldt 8 år, eller  

 som ikke har afsluttet 1. skoleår. 1. skoleår er afsluttet den dag, barnet  

 starter i 2. klasse.
 Kravet om, at arbejdstiden efter nedsættelsen skal omfatte mindst 15 timer  

 ugentlig, sikrer, at ansættelsesforholdet stadig har et reelt indhold.
Bestemmelsen om, at en lønmodtager normalt ikke kan ændre på den valgte  

 arbejdstid inden for 26 uger, gør det lettere for arbejdsgiveren at  

 administrere ordningen, ligesom en eventuel vikar får bedre mulighed for at  

 planlægge sin tid.
Stk. 3 åbner dog mulighed for, at lønmodtagere, der  

 udnytter retten til fravær eller nedsat arbejdstid, i særlige tilfælde kan  

 afbryde eller ændre i fraværet eller arbejdstidsnedsættelsen inden for de  

 første 26 uger.
I denne forbindelse tænkes der f.eks. på, at det kan blive  

 økonomisk umuligt at gennemføre fraværet eller arbejdstidsnedsættelsen på  

 grund af den ene af forældrenes dødsfald eller forældrenes skilsmisse.
Hvis  

 barnet dør, bortfalder retten til orlov eller arbejdstidsnedsættelse, dog  

 skal det ske med en rimelig frist.
Til § 2 En forudsætning for en lønmodtagers ret til fravær fra arbejdet eller  

 nedsat arbejdstid er, at lønmodtageren passer sit barn.
Er barnet i privat  

 familiepleje har den, der har taget barnet i pleje, ret til fravær fra  

 arbejdet eller nedsat arbejdstid.
Har forældre fælles forældremyndighed, har den af dem, som har barnet  

 tilmeldt folkeregistret på sin adresse, ret til fravær eller nedsat  

 arbejdstid.
Ligeledes har ægtefællen til en person, som har  

 forældremyndigheden over et barn, og som har det tilmeldt på sin adresse, ret  

 til orlov eller nedsat arbejdstid.
Udgangspunktet for lovforslaget er, at en lønmodtager under fraværet  

 faktisk tager sig af barnet.
Ideen er imidlertid ikke, at kun en af  

 forældrene har ret til fravær eller nedsat arbejdstid ad gangen, men ideen er  

 netop at give begge ret til nedsat arbejdstid samtidig eller på forskellige  

 tidspunkter, for at de kan deltage i forældrerollen på lige fod, hvis de  

 ønsker det.
Til § 3 For at sikre at lønmodtageren har et fast tilknytningsforhold til  

 arbejdspladsen, skal vedkommende have været ansat på arbejdspladsen i mindst  

 52 uger inden for de sidste 18 måneder for at have ret til fravær eller  

 nedsat arbejdstid.
Til § 4 En lønmodtager, som vil udnytte retten til fravær efter § 1, stk. 1, skal  

 underrette arbejdsgiveren om dette senest 8 uger, før fraværet påbegyndes.
 Der kan aftales et kortere varsel end 8 uger.
Dette bør kunne ske i tilfælde, hvor den ene af forældrene, som havde  

 planlagt et fravær, bliver ude af stand til at tage sig af barnet f.eks. på  

 grund af sygdom.
I sådanne tilfælde bør den anden af forældrene kunne få  

 arbejdstidsnedsættelse i en kortere overgangsperiode.
I de tilfælde, hvor den  

 ene af forældrene, som normalt passer barnet, f.eks. bliver syg eller  

 genoptager arbejdet midlertidigt i fuldt omfang efter arbejdsgiverens ønske,  

 bør en aftalt undtagelsesregel kunne anvendes, således at den anden af  

 forældrene med en kortere frist kan få nedsat arbejdstid.
En sådan aftale bør  

 derimod ikke kunne påberåbes i situationer, som forældrene normalt kan  

 forudse indtræder, f.eks. når barnet begynder i skole eller børnehaveklasse.
Til § 5 Af hensyn til arbejdsgiverens mulighed for at planlægge arbejdet i tiden,  

 efter at lønmodtageren er vendt tilbage til arbejdet, og arbejdsgiverens  

 mulighed for at varsle andre ansatte ved en tilbagevenden efter fravær  

 bestemmes, at lønmodtageren skal underrette arbejdsgiveren om, hvornår  

 arbejdet genoptages.
Underretningen skal gives så tidligt som muligt, dog  

 senest 3 måneder før den forventede tilbagekomst til arbejdspladsen.  

 Herigennem understreges vigtigheden af, at arbejdsgiveren får den nødvendige  

 underretning, således at den planlægning, der kræves på grund af det ønskede  

 fravær, kan foretages.
Til § 6 Der henvises til bemærkningerne til § 4.
Til § 7 Efter denne bestemmelse aftaler arbejdsgiveren og lønmodtageren indbyrdes,  

 hvordan arbejdstidsnedsættelsen skal placeres.
I sin planlægning skal  

 arbejdsgiveren tage hensyn til formålet med loven.
 Sigtet med arbejdstidsnedsættelsen er varigt at skabe forbedrede  

 muligheder for samværet mellem forældre og børn og gøre det muligt at  

 forkorte barnets lange daglige ophold i daginstitutioner eller dagpleje.
 For at fremme denne hensigt kan arbejdstidsforkortelsen spredes jævnt over  

 flere eller alle ugens dage.
Bestemmelsen gør det også muligt at samle arbejdstidsnedsættelsen på en  

 eller flere hele arbejdsdage pr. uge, hvis det er mest hensigtsmæssigt for  

 den enkelte familie.
For enkelte lønmodtagere kan det være direkte  

 meningsløst at tale om en daglig arbejdstidsnedsættelse.
Der tænkes især på  

 lønmodtagere, som på grund af arbejde i længere eller kortere perioder er  

 fraværende fra hjemmet, f.eks. handelsrejsende eller rejsemontører, og som  

 derfor ikke kan tage sig af barnet, hvis arbejdstidsnedsættelsen skal  

 fordeles jævnt over alle ugens arbejdsdage.
Også for dem, som har arbejdet  

 henlagt til andre tider end dagtimerne, eller som har uregelmæssige  

 arbejdstider, kan en daglig arbejdstidsforkortelse være mindre velegnet til  

 at fremme et øget samvær med barnet.
 I mange tilfælde kan det være en fordel for en familie at kunne vælge  

 arbejdstidsforkortelsen på en sådan måde, at den ene af forældrene henlægger  

 arbejdstidsnedsættelsen til arbejdsdagens begyndelse, medens den anden  

 henlægger den til arbejdsdagens slutning.
 Der kan ved overenskomst eller på den enkelte arbejdsplads indgås nærmere  

 aftale om anvendelsen af § 7. Det er i første omgang nødvendigt at aftale  

 placeringen af arbejdstidsnedsættelsen for de grupper, som har skemalagt  

 arbejdstid, skiftende arbejdstider eller på anden måde uregelmæssig  

 arbejdstid.
Lovforslaget regulerer ikke spørgsmålet om, på hvilken tid af dagen en  

 arbejdstidsnedsættelse skal henlægges, på anden måde, end at lønmodtageren  

 ikke skal behøve at finde sig i, at arbejdstidsnedsættelsen henlægges til  

 anden tid end arbejdsdagens begyndelse eller slutning.
Arbejdsmarkedets  

 parter og parterne på den enkelte arbejdsplads kan imidlertid indgå nærmere  

 aftale om arbejdstidsnedsættelsens placering på dagen, for så vidt aftalen  

 ikke strider mod lovforslagets hensigt.
Endvidere kan der træffes aftale om,  

 hvordan omplaceringsspørgsmål og vikarproblemer skal løses.
I de enkelte tilfælde vil det normalt være et spørgsmål mellem  

 arbejdsgiveren og den enkelte lønmodtager at blive enige om  

 arbejdstidsnedsættelsens placering på dagen og om de spørgsmål, der opstår i  

 den forbindelse.
Det forudsættes, at der i almindelighed kan opnås enighed om  

 disse spørgsmål.
Hvis parterne ikke kan blive enige, træffer arbejdsgiveren  

 afgørelsen inden for de givne rammer.
For at lønmodtageren kan lægge planer for arbejdstidsnedsættelsen, har  

 arbejdsgiveren pligt til at underrette denne om sin beslutning.
Underretning  

 skal gives senest 5 uger før arbejdstidsnedsættelsens begyndelse.
Hvis lønmodtageren finder, at den tilbudte placering af  

 arbejdstidsnedsættelsen ikke tjener formålet i tilstrækkelig grad, kan  

 anmodningen trækkes tilbage i løbet af en uge.
Arbejdsgiveren ved så senest 4  

 uger før den planlagte begyndelse, at nedsættelsen ikke bliver aktuel.  

 Lønmodtageren har mulighed for med det i § 6 angivne varsel at fremsætte nyt  

 ønske om orlov eller arbejdstidsnedsættelse eventuelt med et andet timetal.
Til § 8 Under arbejdstidsnedsættelsen optjener lønmodtageren anciennitet efter de  

 for arbejdsforholdet almindeligt gældende regler.
Dvs. lønanciennitet,  

 anciennitet, der har betydning for opsigelsesvarslets længde,  

 jubilæumsanciennitet m.v.
Optjening af anciennitet i pensionsforhold er holdt uden for lovforslaget,  

 eftersom det for de pensionsordninger, der optræder som led i  

 ansættelsesaftalen, oftest gælder, at pensionsydelsernes størrelse afhænger  

 af størrelsen af de indbetalte beløb.
I orlovsperioder, hvor arbejdsgiveren  

 ikke er forpligtet til at betale lønmodtageren løn, medfører bestemmelsen  

 ikke pligt til at indbetale pensionsbidrag for lønmodtageren, og sådanne  

 orlovsperioder medregnes derfor ikke ved beregning af pensionsanciennitet,  

 medmindre andet er aftalt.
Til § 9 Lovforslaget er i princippet præceptivt.
En særskilt aftale om, at visse  

 af lovforslagets fordele skal inskrænkes eller bortfalde, er således uden  

 virkning.
Det følger dog modsætningsvis, at arbejdsmarkedets parter med  

 virkning for de berørte lønmodtagere kan udfylde og forbedre bestemmelserne  

 ved aftale, ligesom man på de enkelte arpejdspladser kan indgå aftaler, der  

 udfylder eller kompletterer lovforslaget til fordel for lønmodtageren.
En aftale, hvorigennem en enkelt lønmodtager for fremtiden afskriver sig  

 de fordele, som lovforslaget garanterer denne, er altså ugyldig.
Lovforslaget  

 forhindrer derimod ikke særskilte aftaler, som forbedrer fordelene for  

 lønmodtageren.Det skal imidlertid være tilladt for den enkelte lønmodtager i  

 visse tilfælde at afstå fra en ret til fravær, som allerede er aftalt -  

 f.eks. en aftale, som træffes mellem arbejdsgiveren og lønmodtageren om, at  

 en allerede bevilget arbejdstidsnedsættelse skal udskydes, forudsat at  

 aftalen er indgået frivilligt.
Til § 10 Forbud gælder afsked, der direkte eller indirekte er begrundet i ønsket om  

 nedsat arbejdstid, ikke forbud mod afskedigelse af andre årsager såsom  

 rationalisering og lignende.
Det foreslås, at en arbejdsgiver, der overtræder afskedigelsesforbudet i §  

 10, skal betale en godtgørelse.
Den tilkendte godtgørelse skal dække den  

 ikke-økonomiske skade, pågældende har lidt.
Der er derfor intet til hinder  

 for, at der ved siden af godtgørelsen ydes erstatning efter de almindelige  

 erstatningsregler.
 Sager efter lovforslaget afgøres i øvrigt ved de almindelige civile  

 domstole.
 Tilsvarende regler er fastsat i lov nr. 148 af 17. april 1985 om  

 værnepligtsorlov.
 Det foreslås endvidere, at bevisbyrden for, at en afskedigelse under  

 fravær eller i en periode med arbejdstidsnedsættelse ikke er begrundet i  

 disse forhold, pålægges arbejdsgiveren, hvilket svarer til reglerne i lov om  

 ligebehandling af mænd og kvinder med hensyn til beskæftigelse og barselorlov  

 m.v.
Til § 11 Ikrafttrædelsestidspunktet er fastsat under hensyn til, at  

 arbejdsmarkedets parter skal have mulighed for at indrette sig efter  

 lovforslagets indhold.
