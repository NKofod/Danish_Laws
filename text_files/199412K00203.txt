Nr LSF 203 Forslag til Lov om ændring af lov om arbejdsløshedsforsikring m.v.  

 (Opblødning af regler om faglig afgrænsning) Fremsat af Pia Christmas-Møller (KF) Henriette Kjær (KF) Brian Mikkelsen  

 (KF) Helge Sander (V) Flemming Oppfeldt (V) Ulla Tørnæs (V) den 5. april 1995 § 1 I lov om arbejdsløshedsforsikring m.v., jf. lovbekendtgørelse nr. 6 af 9.  

 januar 1995, som ændret ved § 1 i lov nr. 142 af 8. marts 1995, foretages  

 følgende ændring:
 I § 35 indsættes efter stk. 1 som nyt stykke:
»Stk. 2. Udvidelse af det faglige område for en anerkendt  

 arbejdsløshedskasse kræver dog ikke godkendelse af direktøren for  

 arbejdsløshedsforsikringen, hvis udvidelsen alene omfatter personer omfattet  

 af funktionærloven.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Ifølge gældende regler kan ændringer af en anerkendt arbejdsløshedskasses  

 faglige område først ske efter godkendelse i Direktoratet for  

 Arbejdsløshedsforsikringen og efter forhandling med Landsarbejdsrådet.
En  

 afgørelse fra Direktoratet for Arbejdsløshedsforsikringen kan ankes til  

 Arbejdsministeriet, der så træffer endelig afgørelse.
I den gældende lovgivning findes i dag et princip om fagligt afgrænsede  

 arbejdsløshedskasser.
De faglige områder for de anerkendte  

 arbejdsløshedskasser fremgår af et bilag til de enkelte kassers vedtægter.  

 Ved en gennemgang af disse vedtægter kan det konstateres, at der specielt på  

 funktionærområdet er mange overlapninger.
Princippet om entydige faglige  

 afgrænsninger er således gennemhullet på funktionærområdet.
Dette forhindrer  

 dog ikke, at et afslag på en arbejdsløshedskasses anmodning om at udvide den  

 potentielle medlemskreds begrundes med en henvisning til princippet om faglig  

 afgrænsning.
Der mangler således konsekvens på området.
Når arbejdsløshedskasser ønsker at udvide deres faglige område, skaber  

 dette med mellemrum konflikter.
Det er de offentlige myndigheder, der efter  

 høring af arbejdsmarkedets parter træffer afgørelse.
I tilfælde af uenighed  

 mellem parterne skal den offentlige myndighed virke som dommer mellem  

 arbejdsmarkedets parter.
Dette er uholdbart, da det i praksis viser sig, at  

 systemet ikke sikrer en fast, principiel linje i afgørelserne.  

 Forslagsstillerne ønsker derfor, at kravet om faglig afgrænsning bliver  

 ophævet fuldstændigt.
Med henblik på at indhøste nogle erfaringer foreslås  

 det i første omgang at fjerne kravet på funktionærområdet, som er et  

 veldefineret område, hvor behovet for klare og forenklede regler presser sig  

 stærkt på.
Der er allerede i dag visse valgmuligheder mellem flere  

 arbejdsløshedskasser på funktionærområdet.
Dette forslag lægger op til, at  

 den enkelte arbejdsløshedskasse, for så vidt angår funktionærområdet, selv  

 kan træffe beslutning om en udvidelse af kassens faglige område.
 Det skal bemærkes, at alle lønmodtagere og selvstændige i dag har mindst  

 to valgmuligheder, idet alle lønmodtagere kan forsikres i Kristelig  

 Arbejdsløshedskasse og alle selvstændige kan vælge mellem Arbejdsløskassen  

 for Selvstændige Erhvervsdrivende og Danske Næringsdrivendes  

 Arbejdsløshedskasse.
Administrative konsekvenser Forslaget vil medføre en lettelse af administrationen i såvel  

 arbejdsløshedskasserne som i Direktoratet for Arbejdsløshedsforsikringen.
Bemærkninger til lovforslagets enkelte bestemmelser Til § 1 Det præciseres, at en ledelse i en ankerkendt arbejdsløshedskasse kan  

 foretage udvidelser af kassens faglige område uden godkendelse fra direktøren  

 for arbejdsløshedsforsikringen, idet det forudsættes, at udvidelsen alene  

 omfatter personer omfattet af funktionærloven.
Hvis kassen ønsker at foretage  

 indskrænkninger i det faglige område, skal dette administreres efter hidtidig  

 praksis.
Herved sikres det, at faggrupperne altid er henvist til mindst en  

 anerkendt arbejdsløshedskasse ud over Kristelig Arbejdsløshedskasse.
Det skal  

 bemærkes, at en udvidelse af et fagligt område for en eksisterende anerkendt  

 arbejdsløshedskasse ikke administrativt skal behandles som en ny  

 arbejdsløshedskasse.
