 Ved finansministeriets bekendtgørelser af 4. juni og 18. december 1970 er  

 det bestemt, at der i almindelighed ikke skal indeholdes A-skat i A-indkomst,  

 der udbetales som godtgørelse for udgifter til rejse eller som godtgørelse  

 for kørselsudgifter, der er nødvendiggjort ved skiftende eller flere  

 samtidige arbejdssteder.
 Såfremt der af den A-indkomstberettigede ikke er afleveret skattekort og  

 ej heller forevist bikort eller frikort, skal der trækkes fuldtud i den  

 nævnte A-indkomst.
 Det samme gælder i de tilfælde, hvor der indeholdes A-skat hos fortrinsvis  

 udenlandske kunstnere, musikere, artister, sportsmænd og lignende, som har  

 fået udstedt bruttotrækkort med for tiden 20 pct.
 Vedrørende redegørelse for den ikke-trækpligtige A-indkomst bestemmes  

 herved i medfør af § 4 i finansministeriets bekendtgørelse af 4. juni 1970,  

 at der på betingelse af, at nævnte godtgørelser føres på en særskilt konto i  

 den indeholdelsespligtiges bogføring, sker følgende afvigelser fra de regler,  

 der er fastsat i finansministeriets bekendtgørelse af 4. juli 1969:
 For indeholdelsespligtige, der anvender kalenderåret som regnskabsår,  

 overføres det på konto for trækfri A-indkomst posterede beløb til  

 lønafregningskonto med kalenderårets udløb, og der redegøres for A-indkomsten  

 sammen med den øvrige i kalenderårets sidste redegørelsesperiode udbetalte  

 (godskrevne) A-indkomst.
 For indeholdelsespligtige, der anvender et fra kalenderåret afvigende  

 regnskabsår, skal den anførte overførsel og dermed sammenhørende redegørelse  

 finde sted dels pr. regnskabsårets udløb, dels pr. kalenderårets udløb,  

 således at de godtgørelser, der udbetales i perioderne 1/1 - regnskabsårets  

 udløb og fra regnskabsårets begyndelse - til 31/12 overføres til  

 lønafregningskonto hver for sig til de nævnte tidspunkter.
 Kildeskattedirektoratet, den 29. januar  

 1971.
 Knud Jensen.
