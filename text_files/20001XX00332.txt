Skriftlig fremsættelse (21. marts  

 2001) Ministeren for udviklingsbistand (Anita Bay Bundegaard):
 Herved tillader jeg mig for Folketinget at  

 fremsætte:
 Forslag til folketingsbeslutning om Danmarks  

 ratifikation af partnerskabsaftalen mellem på den ene side medlemmerne  

 af gruppen af stater i Afrika, Vestindien og Stillehavet og på den  

 anden side Det Europæiske Fællesskab og dets medlemsstater  

 undertegnet i Cotonou den 23. juni 2000, de dertil knyttede protokoller,  

 erklæringer og aftalens slutakt samt af intern aftale om finansiering  

 og forvaltning af Fællesskabets bistand i henhold til finansprotokollen  

 til ovennævnte aftale undertegnet i Bruxelles den 18. september  

 2000.
(Beslutningsforslag nr.
B 154).
I partnerskabsaftalen (Cotonou-aftalen) fastlægges  

 rammerne for udviklingssamarbejdet mellem på den ene side Det  

 Europæiske Fællesskab og de 15 EU-medlemslande og på den  

 anden side 77 AVS-lande.
Aftalen omfatter EU's samarbejde med hovedparten af  

 de fattigste og mindst udviklede lande i verden.
Rammerne for EU's udviklingssamarbejde med AVS-landene har  

 siden 1975 været fastlagt gennem Lomé-konventionerne.
Den  

 seneste af disse konventioner, Lomé IV-konventionen, blev undertegnet  

 i Togo s hovedstad Lomé den 15. december 1989 for en tiårs  

 periode og revideret ved aftalen om ændring af Lomé  

 IV-konventionen, der blev undertegnet på Mauritius den 4. november  

 1995. Med henblik på fortsættelse af  

 samarbejdet blev en ny aftale underskrevet i Benins hovedstad, Cotonou, den  

 23. juni 2000. Aftalen er indgået for en periode på tyve  

 år.
Aftalens væsentligste elementer er bistand og  

 handel.
Aftalens hovedformål er at styrke og fremskynde den  

 økonomiske, kulturelle og sociale udvikling i AVS-landene med henblik  

 på at bidrage til fred og sikkerhed og fremme et stabilt og demokratisk  

 politisk klima.
Gennem fattigdomsbekæmpelse bestræbes der  

 både på at fremme bæredygtig udvikling og på gradvis  

 integration af AVS-landene i verdensøkonomien.
Et nyt element i Cotonou-aftalen i forhold til Lomé  

 IV-konventionen er den planlagte fremtidige indgåelse af regionale  

 økonomiske partnerskabsaftaler mellem EU og sammenslutninger af de  

 AVS-lande, der måtte ønske det.
Partnerskabsaftalerne skal  

 senest træde i kraft den 1. januar 2008. Aftalerne skal medvirke til at  

 øge AVS-landenes markedsadgang i EU og til at styrke den regionale  

 integrationsproces blandt AVS-landene.
I overgangsperioden frem til de nye  

 aftaler træder i kraft vil handelsregimet, som har været  

 gældende for AVS-landene på EU-markedet under Lomé  

 IV-konventionen, blive anvendt.
I den nye aftale er principperne om menneskerettigheder,  

 demokrati og god regeringsførelse blevet styrket.
Parterne  

 understreger disse princippers betydning for en bæredygtig udvikling i  

 modtagerlandene.
Manglende respekt for menneskerettigheder og demokrati kan i  

 givet fald føre til suspension eller afbrydelse af samarbejdet.  

 Særligt alvorlige tilfælde af korruption kan ligeledes i sidste  

 instans føre til suspension eller afbrydelse af samarbejdet med et  

 modtagerland.
I aftalen er indsat en artikel om migration.
Der kan bl.a  

 efter denne artikel indledes forhandlinger med AVS-landene om at indgå  

 bilaterale aftaler om særlige forpligtelser i forbindelse med  

 statsborgeres tilbagetagelse og tilbagevenden.
Aftalerne kan også, hvis  

 det skønnes nødvendigt, omfatte tilbagetagelse af tredjelandes  

 statsborgere og statsløse personer.
Fra dansk side er der i  

 forbindelse med beslutningen om Fællesskabets underskrivelse af  

 Cotonou-aftalen afgivet en erklæring, hvori Danmark gør  

 opmærksom på, at Danmark i medfør af protokollen om  

 Danmarks stilling ikke deltager i Rådets vedtagelse af  

 foranstaltninger, der foreslås i henhold til afsnit IV i traktaten om  

 oprettelse af Det Europæiske Fællesskab.
Aftaler, der  

 indgås af Fællesskabet på dette område, vil  

 være omfattet af det danske forbehold.
Sådanne eventuelle aftaler  

 vil skulle indgås bilateralt af Danmark.
 For at sikre en mere effektiv anvendelse af  

 bistandsmidlerne vil ressourceallokeringen til de enkelte modtagerlande  

 både være baseret på vurdering af bistandsbehov og af  

 resultaterne af det hidtidige udviklingssamarbejde.
Til Cotonou-aftalen er knyttet en finansprotokol for  

 konventionens første femårs periode.
I protokollen  

 afsættes et samlet beløb på 15.200 mio.
EURO svarende til  

 ca. 113,4 mia. kr. (1 EURO = 7,46 kr.). Heraf er 13.500 mio.
EURO  

 gavebistand, der skal finansieres gennem Den 9. Europæiske  

 Udviklingsfond (EUF 9), mens 1.700 mio.
EURO er lån fra Den  

 Europæiske Investeringsbanks egne midler.
Danmarks bidrag til fonden  

 udgør 295,32 mio.
EURO eller ca. 2.203 mio. kr. (1 EURO = 7,46 kr.) og  

 forudses afholdt inden for rammerne af den samlede danske bevilling til  

 udviklingslandene.
Finansieringen og forvaltningen af midlerne i EUF 9  

 reguleres af den ovenfor nævnte interne aftale, der er indgået  

 den 18. september 2000 mellem medlemslandenes regeringer forsamlet i  

 Rådet.
Cotonou-aftalen kan træde i kraft, når  

 samtlige EU-medlemslande, Fællesskabet og 2/3 af AVS-landene har  

 ratificeret aftalen.
Den interne aftale om finansiering af bistanden kan  

 træde i kraft når samtlige EU-medlemslande har ratificeret  

 aftalen.
 Herudover skal jeg henvise til forslaget til  

 folketingsbeslutning med bemærkninger og anbefale forslaget til  

 Folketingets velvillige behandling.
