Betænkning afgivet af Beskæftigelsesudvalget den 18. november 2015 Betænkning over Forslag til lov om ændring af lov om Arbejdsmarkedets Tillægspension, lov om Lønmodtagernes Dyrtidsfond, lov om arbejdsløshedsforsikring m.v. og forskellige andre love (Ændring af investeringsregler som følge af solvens II, undtagelse af investeringsdel fra lov om offentlighed i forvaltningen, fritagelse for betaling af finansieringsbidrag m.v.) [af beskæftigelsesministeren (Jørn Neergaard Larsen)]:
1. Ændringsforslag Beskæftigelsesministeren har stillet 6 ændringsforslag til lovforslaget, og Enhedslistens medlemmer af udvalget har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 7. oktober 2015 og var til 1. behandling den 30. oktober 2015. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Lovforslaget er en genfremsættelse af lovforslag nr.
L 184 (folketingsåret 2014-15, 1. samling).
Et udkast til lovforslaget har inden fremsættelsen været sendt i høring, og beskæftigelsesministeren sendte den 18. september 2015 dette udkast til udvalget, jf.
BEU alm. del  bilag 42 (folketingsåret 2014-15, 2. samling). Den 7. oktober 2015 genfremsendte beskæftigelsesministeren de indkomne høringssvar, et høringsnotat og en ligestillingsvurdering herom til udvalget.
3. Indstillinger og politiske bemærkninger Et flertal i udvalget (S, DF, V, LA, RV og KF) indstiller lovforslaget til vedtagelse med de af beskæftigelsesministeren stillede ændringsforslag.
Flertallet vil stemme imod de af Enhedslisten stillede ændringsforslag.
 Et mindretal i udvalget (EL, ALT og SF) indstiller lovforslaget til vedtagelse med de stillede ændringsforslag.
 Enhedslistens medlemmer af udvalget kan støtte de fleste elementer i lovforslaget, herunder at bestyrelsen i LD bliver underlagt samme regler om fordelingen af mænd og kvinder i bestyrelsen, som gælder for ATP.
Det er imidlertid helt afgørende for Enhedslisten, at bestemmelserne om, at ATP og LD ikke omfattes af lov om offentlighed i forvaltningen, udgår.
Der er tale om, at lønmodtagernes penge bliver forvaltet af en offentlig virksomhed.
Her skal lønmodtagerne og offentligheden i øvrigt naturligvis have mulighed for indsigt i investeringerne og den økonomiske aktivitet i disse fonde, herunder mulighed for aktindsigt.
Det er et dårligt argument, at andre offentlige fonde som Vækstfonden, Eksportkreditfonden og Finansiel Stabilitet ikke er omfattet af offentlighedsloven.
Det bør tværtimod være et argument for at også disse, og andre offentlige fonde, bliver omfattet af reglerne.
Enhedslisten har derfor stillet ændringsforslag, som sikrer, at LD og ATP er omfattet af lov om offentlighed i forvaltningen.
Såfremt disse ændringsforslag vedtages, stemmer Enhedslisten for lovforslaget, i modsat fald stemmer Enhedslisten imod.
 Alternativets medlemmer af udvalget havde gerne set, at ATP og LD blev omfattet af offentlighedsloven.
Alternativet er positiv over for lovforslagets formål omkring fondenes investeringsmuligheder og den bedre beskyttelse af forsikringstagere.
Alternativet vil ud fra en samlet vurdering stemme for lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til titlen Af et mindretal (EL), tiltrådt af et mindretal (ALT og SF):
 1) I undertitlen udgår »undtagelse af investeringsdel fra lov om offentlighed i forvaltningen,«.
[Konsekvensændring] Til § 1 2) Nr. 15 udgår.
[Begrænsning af aktindsigt udgår] Til § 2 Af beskæftigelsesministeren, tiltrådt af udvalget:
 3) Efter nr. 3 indsættes som nyt nummer:
»01. I § 5 c, stk. 6, ændres »§ 6 c, stk. 3« til: »§ 6 c, stk. 4«.« [Konsekvensændring] Af et mindretal (EL), tiltrådt af et mindretal (ALT og SF):
 4) Nr. 13 udgår.
[Begrænsning af aktindsigt udgår] Til § 4 Af beskæftigelsesministeren, tiltrådt af udvalget:
 5) I det under nr. 4 foreslåede § 85 c, stk. 13, ændres »som følge af køb af varer i Danmark eller inden for det øvrige EU, som er omfattet af § 46, stk. 1, nr. 8-10, i momsloven,« til: »som følge af køb af varer, som er nævnt i § 46, stk. 1, nr. 8-10, i momsloven, i Danmark eller inden for det øvrige EU,«.
[Præcisering af bestemmelsens område] Til § 5 6) I det under nr. 2 foreslåede § 66, stk. 4, ændres »som følge af køb af varer i Danmark eller inden for det øvrige EU, som er omfattet af § 46, stk. 1, nr. 8-10, i momsloven,« til: »som følge af køb af varer, som er nævnt i § 46, stk. 1, nr. 8-10, i momsloven, i Danmark eller inden for det øvrige EU,«.
[Præcisering af bestemmelsens område] Til § 6 7) I det under nr. 2 foreslåede § 80 a, stk. 4, ændres »som følge af køb af varer i Danmark eller inden for det øvrige EU, som er omfattet af § 46, stk. 1, nr. 8-10, i momsloven,« til: »som følge af køb af varer, som er nævnt i § 46, stk. 1, nr. 8-10, i momsloven, i Danmark eller inden for det øvrige EU,«.
[Præcisering af bestemmelsens område] Til § 7 8) I det under nr. 2 foreslåede § 9, stk. 2, ændres »som følge af køb af varer i Danmark eller inden for det øvrige EU, som er omfattet af § 46, stk. 1, nr. 8-10, i momsloven,« til: »som følge af køb af varer, som er nævnt i § 46, stk. 1, nr. 8-10, i momsloven, i Danmark eller inden for det øvrige EU,«.
[Præcisering af bestemmelsens område] Til § 8 9) I det under nr. 3 foreslåede § 13, stk. 12, ændres »som følge af køb af varer i Danmark eller inden for det øvrige EU, som er omfattet af § 46, stk. 1, nr. 8-10, i momsloven,« til: »som følge af køb af varer, som er nævnt i § 46, stk. 1, nr. 8-10, i momsloven, i Danmark eller inden for det øvrige EU,«.
[Præcisering af bestemmelsens område] Bemærkninger Til nr. 1 Enhedslisten er imod at begrænse adgangen til aktindsigt og ønsker derfor denne del ud af lovforslaget. Ændringsforslaget er en konsekvens af ændringsforslag nr. 2 og 4. Såfremt ændringsforslag nr. 1, 2 og 4 bliver vedtaget, vil EL stille ændringsforslag til § 9, stk. 2, til 3. behandling.
Til nr. 2 Det fremsatte lovforslag indeholder forslag om, at det i § 31 i lov om Arbejdsmarkedets Tillægspension bestemmes, at lov om offentlighed i forvaltningen ikke finder anvendelse for investeringsvirksomhed, som udøves af Arbejdsmarkedets Tillægspension.
Det foreslås, at denne bestemmelse udgår af lovforslaget, således at lov om offentlighed i forvaltningen, herunder reglerne om aktindsigt, fortsat finder anvendelse for investeringsvirksomhed, som udøves af Arbejdsmarkedets Tillægspension.
Til nr. 3 I lovforslaget foreslås, at § 6 c nyaffattes.
Som konsekvens heraf foreslås det med ændringsforslaget, at der i § 5 c, stk. 6, henvises til § 6 c, stk. 4, der efter forslaget får et indhold svarende til den gældende § 6 c, stk. 3.
Til nr. 4 Det fremsatte lovforslag indeholder forslag om, at det i § 10 m i lov om Lønmodtagernes Dyrtidsfond bestemmes, at lov om offentlighed i forvaltningen ikke finder anvendelse for investeringsvirksomhed, som udøves af Lønmodtagernes Dyrtidsfond.
Det foreslås, at denne bestemmelse udgår af lovforslaget, således at lov om offentlighed i forvaltningen, herunder reglerne om aktindsigt, fortsat finder anvendelse for investeringsvirksomhed, som udøves af Lønmodtagernes Dyrtidsfond.
Til nr. 5-9 Der er tale om en præcisering af dispensationsbestemmelsens område.
Med ændringsforslaget præciseres, at muligheden for dispensation fra at betale finansieringsbidrag til ATP alene omfatter virksomheder, der bliver momspligtige, fordi virksomheden køber varer, der er nævnt i momslovens § 46, stk. 1, nr. 8-10, dvs. mobiltelefoner, integrerede kredsløbsanordninger, spillekonsoller, tablet-pcer eller bærbare computere, i Danmark eller ved køb af samme type varer inden for det øvrige EU.
Det er en betingelse, at virksomheden ikke er registreret efter lønsumsafgiftsloven eller i øvrigt er registreret efter momsloven.
Bent Bøgsted (DF) fmd.
Jens Henrik Thulesen Dahl (DF) Peter Kofod Poulsen (DF) Mette Hjermind Dencker (DF) Marlene Harpsøe (DF) Pernille Bendixen (DF) Hans Andersen (V) Peter Juel Jensen (V) Louise Schack Elholm (V) Carl Holst (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Per Husted (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
