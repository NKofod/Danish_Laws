Nr LSF 265 Forslag til Lov om ændring af lov om midlertidig regulering af  

 boligforholdene og lov om påligningen af indkomst- og formueskat til staten  

 (ligningsloven) (Vedligeholdelse og opretning) Fremsat af Pelle Voigt (SF) Gade (SF) Holger K.
Nielsen (SF) Riishøj (SF) den 13. april 1993 § 1 I lov om midlertidig regulering af boligforholdene, jf. lovbekendtgørelse  

 nr. 251 af 9. april 1992, som ændret ved § 2 i lov nr. 380 af 20. maj 1992, §  

 15 i lov nr. 475 af 24. juni 1992, lov nr. 1046 af 23. december 1992 og § 3 i  

 lov nr. 1048 af 23. december 1992, foretages følgende ændringer:
 1. I § 18, stk. 1, indsættes efter 3. pkt. som nyt punktum:
»Herudover skal udlejeren på kontoen afsætte det beløb, der ifølge  

 det gældende huslejebudget opkræves som henlæggelser til fornyelser, jf. § 8,  

 stk. 1, 1. punktum.« 2. I § 18 indsættes efter stk. 4 som nyt stykke:
»Stk. 5. Beløb afsat efter nærværende paragraf indsættes på  

 en konto for ejendommen i Grundejernes Investeringsfond, jf. kapitel III  

 A.« 3. § 19, stk. 1, 1. pkt., affattes således:
»På kontoen efter § 18 kan fradrages beløb, der er anvendt til  

 opfyldelsen af udlejerens pligt til anden vedligeholdelse end omhandlet i §  

 21 i lov om leje, eller beløb anvendt til opfyldelsen af udlejerens pligt til  

 at foretage fornyelser af tekniske installationer eller beløb anvendt til  

 brandsikring og opretning.« 4. I § 20, stk. 3, § 22 a, stk. 1, 1. pkt., § 22 a, stk. 4, 1.  

 pkt., § 22 a, stk. 8, 1. pkt., § 22 e, stk. 1 og stk. 2, og §  

 61 a, stk. 1, sidste punktum, ændres »§ 18 a og § 18 b« til:  

 »§§ 18, 18 a og 18 b«.
 5. I § 22, stk. 1, 1. pkt., § 22, stk. 2, 2. pkt., § 22 b, stk.  

 1, 1. pkt., § 22 d, stk. 1, sidste punktum, og § 22 g, stk. 1, 1.  

 pkt., ændres »§ 18 a eller § 18 b« til: »§§ 18, 18 a eller  

 18 b«.
 6. I § 22 b, stk. 3, ændres »§ 18 b« til:  

 »§§ 18, 18 a eller 18 b«.
 7. § 22 b, stk. 4, udgår.
 8. I § 22 e, stk. 4, ændres »§ 18 b« til: »§  

 18 og § 18 b«.
 9. I § 54, stk. 1, 1. pkt., ændres »§ 18 a, § 18  

 b« til: »§ 18, § 18 a, § 18 b«.
§ 2 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 1223 af 17. december 1992,  

 foretages følgende ændringer:
 1. I § 14 G, stk. 1, ændres »boligreguleringslovens §  

 18 b« til: »boligreguleringslovens § 18 eller § 18 b«.
 2. I § 14 G, stk. 2, ændres »boligreguleringslovens §  

 18 a eller § 18 b« til: »boligreguleringslovens § 18, § 18 a eller  

 § 18 b«.
 3. I § 14 b, stk. 7 ændres »boligreguleringslovens §§  

 18 a eller 18 b« til: »boligreguleringslovens § 18, § 18 a eller §  

 18 b«.
§ 3 Stk. 1. Loven træder i kraft den 1. januar 1994.
Stk. 2. Senest den 1. marts 1994 fremsendes til Grundejernes  

 Investeringsfond regnskab over vedligeholdelseskonti afsat i medfør af § 18  

 og regnskab for de seneste 5 års opkrævede hensættelser og udgifter til  

 fornyelse af tekniske installationer.
Lejerne underrettes ved kopi.
 Stk. 3. Eventuelle tvister mellem Grundejernes Investeringsfond,  

 lejerne og udlejer om disse regnskaber afgøres af huslejenævnene.
Tvister om aflagte regnskaber skal af Grundejernes Investeringsfond  

 og/eller lejerne indbringes for huslejenævnene senest 6 uger efter, at  

 regnskaberne er modtaget eller burde være modtaget.
Aflægges regnskaber ikke  

 rettidigt, lægges til grund, at der for såvel vedligeholdelse som for  

 fornyelser til Grundejernes Investeringsfond skal indbetales de sidste 5 års  

 fulde hensættelser.
 Stk. 4. Positive saldi ifølge de afsluttede regnskaber indbetales  

 til Grundejernes Investeringsfond senest 1 måned efter regnskabsaflæggelse  

 eller efter endelig afslutning af sag herom ved huslejenævn/domstolene.
Bemærkninger til lovforslaget Almindelige bemærkninger SF fremsatte et lignende lovforslag (L 226) i folketingsåret 1991-92, se  

 Folketingstidende 1991-92, Folketingets forhandlinger sp. 6445, sp. 7189, sp.  

 10611 og sp. 11128, Tillæg A sp. 5193 og Tillæg B sp. 2501 og sp. 2859.
 Under indtryk af de bemærkninger, lovforslaget dengang blev mødt med, og  

 under indtryk af lovforslagets skæbne ved 3. behandling, særligt Det Radikale  

 Venstres begrundelser for at undlade at stemme, er nærværende lovforslag  

 ændret og præciseret.
Lovforslaget indebærer regnskabs- og bindingspligt for samtlige de midler,  

 der via den omkostningsbestemte husleje opkræves til udvendig vedligeholdelse  

 og fornyelse af tekniske installationer.
Dette er en udvidelse i forhold til  

 de nuværende regler, hvor der slet ingen regnskabspligt er for  

 fornyelsesmidlerne og kun er pligt til binding i Grundejernes  

 Investeringsfond for § 18 a og § 18 b (vedligeholdelsesmidlerne).
Det har gennem årene vist sig, at en del udlejere anvender  

 vedligeholdelses- og henlæggelsesmidlerne uhensigtsmæssigt.
Der er adskillige  

 lejersager, der har illustreret, at hensættelserne er blevet anvendt helt i  

 strid med deres formål og dermed i vid udstrækning kommer til at udgøre en  

 slags ekstra afkast.
 Problemerne afdækkes typisk i de sager, hvor lejerforeninger og  

 beboerrepræsentationer har haft ressourcer til minutiøst at gennemgå  

 regnskaber og bilag for § 18-konti og fornyelser af tekniske installationer,  

 mens problemerne er langt mindre udtalte for § 18 a- og § 18 b-kontiene, der  

 jo er bundet i Grundejernes Investeringsfond og omfattet af regler om en vis  

 beboerindflydelse på midlernes anvendelse.
 De regnskaber, der er revideret efter afdækning af problemerne, viser, at  

 der generelt afsættes rigelige midler til den løbende vedligeholdelse af  

 ejendommene og til den løbende fornyelse af de tekniske installationer, når  

 blot midlerne anvendes effektivt efter deres formål.
En forøgelse af de beløb, der skal afsættes, (som den senest gennemførte  

 forøgelse på to gange 6,25kr./m2), vil kun slå igennem i form af tilsvarende  

 forøget vedligeholdelse i det omfang, forøgelsen er omfattet af såvel  

 regnskabs- som bindingspligt.
Derimod vil de nuværende afsætningsbeløb kunne  

 give væsentligt forøget vedligeholdelse og fornyelse, hvis alle midlerne  

 anvendes lige så effektivt, som det i dag er tilfældet med § 18 b-midlerne.
Bemærkninger til lovforslagets enkelte bestemmelser Til § 1 Til nr. 1 Med den foreslåede ændring indføres regnskabspligt for de midler, der via  

 den omkostningsbestemte husleje afsættes til fornyelse af tekniske  

 installationer, idet midlerne skal afsættes på ejendommens §  

 18-vedligeholdelseskonto.
 Fornyelsesmidlernes post på huslejebudgettet er i dag typisk af samme  

 størrelsesorden som § 18-hensættelserne; for nogle ejendomme er  

 fornyelsesbeløbet endog større.
 På trods heraf er der altså i dag ingen regnskabspligt overhovedet for  

 fornyelsesmidlerne, og mange af ovennævnte problemer består netop i  

 grænseproblemer mellem vedligeholdelse og fornyelse, hvor udgifter, der burde  

 dækkes over fornyelsesmidlerne, trækkes over § 18-vedligeholdelseskontoen.
 Regnskabspligt og en fælles konto for de to typer afsætning vil løse disse  

 problemer fremover.
Til nr. 2 Ved ændringen indføres pligt til binding i Grundejernes Investeringsfond  

 for de vedligeholdelses- og fornyelsesmidler, der afsættes efter § 18. Dermed  

 vil der være bindingspligt for alle henlæggelserne.
Dette indebærer:
 - Forøgede renteindtægter, der tilfalder kontoen.
 - Grundejernes Investeringsfond påser, at alle hensættelser anvendes efter  

 deres formål.
 - Alle hensættelser omfattes af beboerindflydelsen på Grundejernes  

 Investeringsfond-midlerne.
Til nr. 3-9 Konsekvensændringer som følge af ændringerne i nr. 1 og 2.
Til § 2 Til nr. 1-3 Ændringerne er konsekvensændringer i ligningsloven, der sikrer, at alle de  

 midler, der skal bindes i Grundejernes Investeringsfond, omfattes af den  

 skattefritagelse, der hidtil har været gældende for de bundne midler efter §  

 18 b.
