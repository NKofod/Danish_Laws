Nr BTL 179 Betænkning over Forslag til lov om private bidrag til politiske partier og  

 offentliggørelse af politiske partiers regnskaber   

 Nr L 179 1989-90, 1. samling Afgivet af Retsudvalget Afgivet: 19900510 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Et af svarene er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Det Danske Center for Menneskerettigheder, Folkebevægelsen for Frie Fagforeninger, Konservativ Ungdom, Radikal Ungdom, Thomsen, Hans Kargaard, Brabrand, og Venstres Ungdom.
 Der er af justitsministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med det  

 af ministeren stillede ændringsforslag.
 Et mindretal inden for flertallet (Kristeligt Folkepartis medlem af  

 udvalget) udtaler:
Mindretallet opfatter lovforslaget som den mindste fællesnævner mellem  

 regeringen og Socialdemokratiet.
Mindretallet tror ikke, at lovforslaget  

 ændrer noget som helst med hensyn til at sikre medlemmer af faglige  

 organisationer ret til selv at bestemme, om de over medlemskontingentet vil  

 yde bidrag til politiske partier.
Dog mener mindretallet, at en gennemførelse  

 af lovforslaget er bedre end ingenting, og kan derfor stemme for det.
For reelt at sikre den personlige frihed skal der gennemføres ægte  

 organisationsfrihed.
Mindretallet vil arbejde for, at dette sker.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.
Socialistisk Folkeparti har i mange år arbejdet for at få åbne  

 partiregnskaber.
Socialistisk Folkeparti synes, det er et helt berettiget  

 demokratisk krav, at vælgere kan se, hvorledes det parti, man overvejer at  

 give sin stemme, tilvejebringer sine økonomiske midler.
 Imidlertid er regeringens lovforslag at stikke folk blår i øjnene.
Ved kun at lade partiernes landsorganisationer omfatte af pligten til åbne  

 regnskaber vil man være i stand til at skjule store dele af partiernes  

 økonomi både i forbindelse med afholdelse af valg og i forbindelse med andet  

 politisk arbejde.
Mange organisationer og privatpersoner vælger typisk at  

 give deres støtte til de lokale partiafdelinger, ikke blot til lokalvalgene,  

 men også i mange tilfælde ved de landsdækkende valg.
Det er også ret  

 almindeligt og bliver det måske i stigende grad, at enkeltkandidaters  

 valgkamp finansieres med ganske betydelige beløb fra organisationer, firmaer  

 og privatpersoner.
Heller ikke denne støtte er omfattet af lovforslaget.
 Mindretallet mener endvidere, at tilskud fra såvel organisationer som  

 private skal optræde med nævnelse af bidragyderens navn, såfremt beløbet er  

 over en vis størrelse.
 Mindretallet kan derfor støtte det af Fremskridtspartiet stillede  

 ændringsforslag nr. 2 til § 3, men mener, at det kun i ringe grad afhjælper  

 de nævnte problemer.
Med hensyn til private bidrag til politiske partier kan mindretallet  

 støtte, at det skal være frivilligt for det enkelte medlem af en  

 organisation, om vedkommende vil betale bidrag til politiske partier gennem  

 sit kontingent.
Mindretallet kan imidlertid ikke støtte, at sagen kun kan  

 løses på den måde, der er beskrevet i lovforslaget.
Mindretallet finder, at  

 den måde, der er skitseret i Fremskridtspartiets ændringsforslag nr. 1 til §  

 2, i højere grad imødekommer intentionerne i den overordnede regel, hvorfor  

 mindretallet også vil stemme for dette ændringsforslag.
 Et andet mindretal (Fremskridtspartiets medlem af udvalget)  

 indstiller de af mindretallet stillede ændringsforslag til vedtagelse, men  

 vil redegøre for sin stilling til lovforslaget ved 2. behandling.
 Et tredje mindretal (Centrum-Demokraternes medlem af udvalget) vil  

 ved 2. behandling redegøre for sin stilling til lovforslaget og de stillede  

 ændringsforslag.
Ændringsforslag Af et mindretal (FP), tiltrådt af et mindretal (SF):
Til § 2 1) Paragraffen affattes således:
 »§ 2. Medlemmer, der ønsker at betale bidrag til politiske  

 partier eller partipolitiske formål i øvrigt over medlemskontingentet, skal  

 afgive en skriftlig erklæring herom.
Stk. 2. Foreningen skal en gang hvert år tilsende medlemmerne en  

 blanket, der indeholder teksten til en sådan erklæring.
Denne forpligtelse  

 kan opfyldes ved, at blanketten trykkes i et medlemsblad eller lignende  

 publikation.
Erklæringen skal have følgende tekst: »Jeg ønsker at betale  

 bidrag til politiske partier eller partipolitiske formål i øvrigt over  

 medlemskontingentet.« Stk. 3. Erklæringen skal indsendes til foreningens revisor.
Dette  

 skal fremgå af den i stk. 2 nævnte blanket.
Erklæringer, som medlemmerne  

 indsender til foreningen, skal straks videresendes til foreningens revisor.  

 Justitsministeren kan fastsætte nærmere regler om blankettens udformning og  

 om revisors behandling af de modtagne erklæringer.
Stk. 4. Der må ikke ske uberettiget videregivelse af oplysninger  

 om, hvem der betaler bidrag eller har anmodet herom.' Til § 3 2) I nr. 3 indsættes efter »private«: »,  

 navngivne«.
 Af justitsministeren, tiltrådt af et flertal (S, KF, V, RV  

 og KRF):
Til § 5 3) Ordene »6 måneder« ændres til: »12  

 måneder«.
Bemærkninger Til nr. 1 Efter Fremskridtspartiets opfattelse bør det være de medlemmer, der ønsker  

 at betale bidrag til politiske partier, der positivt afgiver en erklæring  

 herom, ikke de medlemmer, der ønsker at blive fritaget for at betale bidrag.
Til nr. 2 Fremskridtspartiet mener, at det bør fremgå af regnskabet, hvilke private  

 personer der har ydet tilskud, idet man ved navns nævnelse bør kunne stå ved,  

 at man har ydet tilskud - ellers må man give bidraget anonymt.
Til nr. 3 I forbindelse med lovforslagets behandling er det over for  

 Justitsministeriet oplyst, at en række partiers regnskaber først godkendes  

 endeligt på landsmøder, der afholdes i september-november det følgende år.
 Partierne har således i dag ikke mulighed for at overholde den  

 6-måneders-frist for indsendelse af regnskabet, som er foreslået i § 5.
 På den baggrund foreslås fristen ændret til 12 måneder.
Grethe Fenger Møller (KF) fmd.
Fischer (KF) Helge Adam Møller  

 (KF) Bodil Thrane (V) Inge Dahl-Sørensen (V) Knud Lind (FP) Kirsten Lee (RV)  

 Nør Christensen (CD) Inger Stilling Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag Et af udvalgets spørgsmål til justitsministeren og dennes besvarelse heraf Spørgsmål:
»Hvordan vil ministeren sikre reel ligestilling mellem medlemmer af  

 lønmodtagerorganisationer og arbejdsgiverorganisationer med hensyn til  

 muligheden for fritagelse for betaling af bidrag til politiske partier i  

 forbindelse med den aftale, som fremgår af vedlagte artikel fra Det Fri  

 Aktuelt, den 2. februar 1990?» Svar:
Det følger af § 1 i lovforslaget, at bestemmelserne om private bidrag til  

 politiske partier gælder for alle arbejdsgiverforeninger,  

 fagforeninger og andre faglige sammenslutninger, der har til hovedformål at  

 varetage de økonomiske interesser for den erhvervsgruppe, som medlemmerne  

 hører til.
Foreningerne skal efter bestemmelsen tilsikre medlemmerne, at  

 bidrag til politiske partier eller partipolitiske formål i øvrigt opkrævet  

 over medlemskontingentet er frivilligt for det enkelte medlem.
Der ligger ikke i udtrykket »medlemskontingentet« nogen  

 begrænsning med hensyn til, hvornår en forening skal tilsikre medlemmerne den  

 beskrevne frivillighed med hensyn til partibidrag m.v.
Navnlig er der ikke i  

 lovteksten nogen støtte for at indlæse den begrænsning, at der kun skal  

 sikres frivillighed med hensyn til bidrag, der ydes af det pågældende års  

 medlemskontingent eller f.eks. af midler opsamlet af medlemskontingenter  

 betalt efter lovens ikrafttræden.
 Efter Justitsministeriets opfattelse er det i forbindelse med den  

 foreslåede ordning ikke muligt at udskille midler, der hidrører fra  

 indbetaling af medlemskontingenter, fra foreningens øvrige formue, og  

 lovforslagets tekst og bemærkningerne til lovforslaget lægger da heller ikke  

 efter Justitsministeriets opfattelse op til en sådan sondring.
Lovforslaget omfatter derfor efter Justitsministeriets opfattelse enhver  

 faglig organisation med det i loven anførte hovedformål, når organisationen  

 på noget tidspunkt efter dens stiftelse har modtaget betaling fra medlemmerne  

 i form af kontingent.
Det gælder, uanset om partistøtten m.v. i det konkrete  

 tilfælde tages fra foreningens formue eller fra de løbende  

 kontingentindtægter.
Uden for loven falder således kun de faglige sammenslutninger, som ikke på  

 noget tidspunkt har modtaget kontingentindtægter, men hvis virksomhed alene  

 er finansieret på anden måde, f.eks. ved gaver.
Jutstitsministeriet er ikke  

 bekendt med, at der skulle eksistere sådanne faglige sammenslutninger.
 Der er efter lovforslaget tale om en fuldstændig ligestilling mellem  

 medlemmer af lønmodtagerorganisationer og arbejdsgiverorganisationer.
Justitsministeriet har i øvrigt bemærket, at Dansk Arbejdsgiverforening i  

 pressemeddelelsen af 25. april 1990 giver udtryk for, at man efter  

 lovforslagets vedtagelse vil give medlemsorganisationerne lejlighed til at  

 erklære sig om spørgsmålet om støtte til de politiske partier og til  

 partipolitiske formål i øvrigt i overensstemmelse med loven.
DA's  

 forretningsudvalg vil, når loven er vedtaget, også tage skridt til, at DA's  

 medlemsorganisationer skriver til alle medlemmer.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Som bilag til tillægsbetænkningen er optrykt en udtalelse, som Det Danske  

 Center for Menneskerettigheder efter anmodning fra udvalget har afgivet over  

 lovforslaget.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis medlemmer af udvalget)  

 indstiller lovforslaget til forkastelse, men kan stemme for det af  

 Fremskridtspartiet stillede ændringsforslag.
 Et andet mindretal (Fremskridtspartiets medlem af udvalget)  

 indstiller det af mindretallet stillede ændringsforslag til vedtagelse og vil  

 i øvrigt redegøre for sin stilling til lovforslaget ved 3. behandling.
 Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse, men vil redegøre for sin  

 stillling til det stillede ændringsforslag ved 3. behandling.
Ændringsforslag Af et mindretal (FP), tiltrådt af et mindretal (SF):
Til § 3 1) I nr. 3 indsættes efter »private personer«  

 ordene: », idet der, når det samlede tilskud fra en privatperson i et  

 regnskabsår overstiger 5.000 kr., tillige skal oplyses navn på  

 tilskudsgiveren«.
Bemærkninger Til nr. 1 Mindretallet mener, at det bør fremgå af regnskabet, hvilke private  

 personer der har ydet tilskud, idet man ved navns nævnelse bør kunne stå ved,  

 at man har ydet tilskud - ellers må man give bidraget anonymt.
Der bør dog  

 være en mindstegrænse på 5.000 kr. for, hvilke tilskudsgivere man skal oplyse  

 navn på.
Ændringsforslaget harmonerer med den udtalelse, som er kommet fra Det  

 Danske Center for Menneskerettigheder (optrykt som bilag til  

 tillægsbetænkningen), hvor man under pkt. 8.2., skriver i andet afsnit:  

 »I praksis betyder dette, at identiteten af enkeltpersoner, der optræder  

 som donorer til politiske partier, så vidt muligt ikke skal offentliggøres i  

 en personidentificerbar form.
Undtagelse herfra kan dog gøres ved særligt  

 store og/eller for det politiske parti særligt betydende bidrag.
Samme  

 privatsfærebeskyttelseshensyn gør sig næppe gældende for så vidt angår  

 faglige organisationer og sammenslutninger.
Den menneskeretlige beskyttelse  

 af sådanne organisationer og foreninger tilsigter navnlig at forhindre staten  

 i at opnå en bestemmende indflydelse på organisationens/foreningens valg af  

 støtteværdige samarbejdspartnere.« Det skal i øvrigt bemærkes, at den foreslåede 5.000 kr.s grænse er indført  

 for derigennem at undgå for meget papirnusseri for så vidt angår de helt små  

 bidrag fra enkelte privatpersoner.
 5.000 kr.s reglen gælder for hvert regnskabsår.
Gethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Søren Bastholm (CD) Inger Stilling Pedersen (KRF) Erling Christensen (S)  

 Ole Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
Bilag Det Danske Center for Menneskerettigheder Den 7. maj 1990 Udtalelse vedrørende lovforslag nr.
L 179 om private bidrag til  

 politiske partier og offentliggørelse af politiske partiers regnskaber 1. Ved skrivelse af 26. april 1990, j.nr. 1988-514-1, har  

 Justitsministeriet, på foranledning af en anmodning af 24. april 1990 fra  

 Folketingets Retsudvalg, anmodet Det Danske Center for Menneskerettigheder om  

 en udtalelse vedrørende lovforslag nr.
L 179 om private bidrag til politiske  

 partier og offentliggørelse af politiske partiers regnskaber.
I  

 Justitsministeriets skrivelse, som er modtaget af Centret den 30. april 1990,  

 anmodes om, at udtalelsen foreligger den 7. dennes.
 Det af Retsudvalget stillede spørgsmål lyder:
»14. Vil ministeren indhente en udtalelse vedrørende lovforslaget fra  

 Det Danske Center for Menneskerettigheder?» Bilagt spørgsmålet var kopier af lovforslaget samt bemærkninger (* 1) 2. Uanset spørgsmålets brede formulering finder Centret kun at  

 burde belyse de aspekter af lovforslaget, som er af menneskeretlig karakter  

 eller kan siges at have nær tilknytning til fundamentale menneskeretlige  

 principper.
 3. De menneskeretlige spørgsmål, som lovforslagets to dele  

 (individuelt samtykke til partibidrag gennem fagligt-økonomiske  

 sammenslutninger og offentliggørelse af partiregnskaber) kan siges at give  

 anledning til, kan grupperes i følgende menneskeretlige hensyn, som i vidt  

 omfang skal afvejes overfor hinanden:
- borgernes formelle og reelle valgret, som her er tæt forbundet med en - sikring af borgernes ret til information om væsentlige samfundsmæssige  

 forhold (informationsretten), herunder om eventuelle økonomiske og andre  

 afhængighedsforhold, som politiske partier måtte kunne siges at befinde sig  

 i, - beskyttelse af vælgernes negative ytringsfrihed (f.eks. retten til ikke  

 at blive aftvunget politiske ytringer, f.eks. qua offentliggørelse af  

 partibidrag), - beskyttelse af borgernes privatsfære (begrænsninger i offentliggørelse  

 af privatlivet tilhørende forhold), - sikring af borgernes positive foreningsfrihed, her navnlig borgernes ret  

 til at slutte sig sammen i faglige foreninger, f.eks. arbejdstager- og  

 arbejdsgiverorganisationer, og disse organisationers ret til at varetage  

 medlemmernes interesser og en, - sikring af borgernes negative foreningsfrihed, her navnlig spørgsmålet  

 om en ret til ikke gennem sit medlemskab af en organisation at blive  

 påtvunget et partipolitisk standpunkt f.eks. gennem økonomiske bidrag til et  

 eller flere politiske partier (* 2).
 De efter lovforslaget forpligtede parter er henholdsvis de  

 fagligt-økonomiske sammenslutninger og de politiske foreningers  

 landsorganisationer.
 4. Som følge af den korte tidsramme har der kun i stærkt begrænset  

 omfang været mulighed for at iværksætte selvstændige undersøgelser af de  

 menneskeretlige regler og deres nærmere indhold.
 Det er derfor ikke muligt her at give en udtømmende behandling af alle de  

 menneskeretlige spørgsmål, som forslaget kan siges at give anledning til.
 Centret har på denne baggrund fundet at burde samle bemærkningerne om dels  

 offentlighedens indsigt i partiregnskaber, og dermed indblik i partiernes  

 mulige afhængighedsforhold, dels frivilligheden med hensyn til støtte til  

 politiske partier og partipolitisk arbejde gennem medlemskontingenter.
5. Generelt kan det anføres, at Centret ikke finder, at forslaget  

 strider mod gældende menneskeretsforpligtelser.
Tværtimod kan det i flere  

 henseender siges at tilsigte en loyal opfyldelse af hensigten med væsentlige  

 menneskeretlige bestemmelser.
 6. De menneskeretlige forpligtelser, som kommer på tale, er  

 navnlig:
FN's konvention om civile og politiske rettigheder (CPR) artikel 17 (om  

 beskyttelse af privatlivet), artikel 19 (om menings-/ytringsfrihed og retten  

 til at søge information), artikel 22 (om retten til at slutte sig sammen i  

 faglige organisationer) og artikel 25 (om ret til deltagelse i varetagelsen  

 af offentlige anliggender og valgret), og ILO konvention nr. 87 (ILO 87) om foreningsfrihed og beskyttelse af retten  

 til at organisere sig, artikel 2 (om retten til efter eget valg at tilslutte  

 sig en faglig forening) og artikel 3 (om retten til i den faglige forening  

 frit at ordne foreningens administration, virksomhed og programmer), samt Den Europæiske Menneskeretskonvention (EMRK) artikel 8 (om beskyttelse af  

 privatlivet), artikel 10 (om menings-/ytringsfrihed og ret til at modtage  

 information), artikel 11 (om retten til at slutte sig sammen i faglige  

 oranisationer) og EMRK's 1. tillægsprotokol (EMRK TP 1) artikel 3 (om  

 udøvelse af valgretten).
CPR og EMRK dækker i vidt omfang det samme område, omend CPR på visse  

 punkter indeholder en videregående forpligtelse.
Det gælder f.eks. i  

 forbindelse med retten til at søge information (informationsretten) og retten  

 til at deltage i varetagelsen af offentlige anliggender på forskellig vis.
 7. Disse forpligtelser er på visse punkter fortolket i praksis og  

 er på andre måder suppleret af relevante fortolkningsbidrag.
I henhold til gældende ILO-ret kan en fagforenings (arbejdstager og/eller  

 arbejdsgiverorganisation) aktiviteter ikke begrænses til rent faglige  

 anliggender.
Fagforeninger har ret til at beskæftige sig med samfundets  

 økonomisk-politiske problemer og har ret til offentligt at fremsætte  

 synspunkter herom (* 3). Samtidig bør fagforeninger ikke blive til politiske  

 partier, forbindelser med politiske partier må ikke kompromitere hensynet til  

 beskyttelse af de organiseredes interesser (* 4).
 Lovregler, som etablerer en nær forbindelse mellem et politisk parti og en  

 fagforening, vil kunne være i strid med ILO 87.
Offentliggørelse af enkeltpersoners navne i forbindelse med støtte til  

 politiske partier er formentlig omfattet af privatsfærebegrebet i EMRK  

 artikel 8 (* 5). Dette betyder dog ikke nødvendigvis, at en offentliggørelse  

 vil være konventionskrænkende.
Ytrings- og informationsfrihedshensyn kan  

 betinge, at en offentliggørelse er berettiget i et demokratisk samfund.
 I situationer, hvor der er indgået en eksklusivaftale, og hvor pågældende  

 fagforening samtidig støtter et eller flere politiske partier, kan der også  

 foreligge en krænkelse af ytringsfriheden (* 6).
I en sag for Den Europæiske Menneskeretskommission, sag 12090/86 Monica  

 Lilja mod Sverige, påstod klager, at hendes rettigheder efter EMRK artiklerne  

 9, 10, 11, 14 og 17 var krænket, idet hun som medlem af det svenske  

 kommunalarbejderforbund blev tvunget til automatisk medlemskab af det svenske  

 socialdemokrati (SAP). Hvis hun, der var medlem af et andet politisk parti,  

 ikke ville være medlem, skulle hun efter fagforeningens regler selv tage  

 initiativ til at melde sig ud.
Dette udgjorde efter klagers opfattelse en  

 krænkelse af hendes ytringsfrihed (her retten til ikke at blive tvunget til  

 en politisk ytring) og den negative fagforeningsfrihed.
Under sagen blev det  

 oplyst, at det svenske socialdemokrati havde ændret partilovene med virkning  

 fra december 1990, således at medlemskab kun kan opnås ved personlig  

 indmelding.
Efter en mundtlig høring og en analyse af den svenske  

 retstilstand blev sagen erklæret »inadmissible«, fordi »the  

 Commission considers that an action before the Swedish courts in which the  

 applicant might have asked for a declaration that she was not a member of the  

 SAP could have been based on reasonable legal arguments under Swedish law and  

 can therefore not be considered to have been without any prospects of  

 succes« (* 7).
 8. Af de gældende menneskeretlige forpligtelser synes at kunne  

 udledes bl.a. følgende retningslinjer for national regelfastsættelse på det  

 foreliggende område.
8.1. De gældende menneskeretlige regler om valgret, adgang til  

 deltagelse i varetagelsen af offentlige anliggender og informationsretten kan  

 siges at forudsætte og give ret til indsigt i de samfundsmæssige forhold, som  

 er væsentlige for, at vælgerne og samfundsborgerne meningsfuldt kan udøve  

 deres valgret og medbestemmelsesret.
Oplysninger om de politiske partiers  

 finansieringsforhold og dermed de mulige afhængighedsforhold, som de  

 politiske partier måtte stå i, må derfor antages at være af central betydning  

 for vælgerne og borgerne.
 Dette forhold taler for så stor åbenhed som muligt, herunder en  

 offentliggørelse af donorer, som tillader en for borgernes beslutningsproces  

 relevant identifikation af pågældende donor, f.eks. i form af  

 ikke-personidentificerbare oplysninger som er grupperet i nogle for den  

 enkelte borgers politiske beslutningsproces meningsfyldte kategorier.
 Vælgerne/borgerne skal kunne danne sig et reelt indtryk af, hvad partierne  

 står for, herunder et indtryk af hvilke konsekvenser partiernes eventuelle  

 afhængighedsforhold måtte have for partiernes udtrykte og reelt førte  

 politik.
 8.2. Hensynet til den enkelte borgers privatsfære og negative  

 ytringsfrihed samt faglige sammenslutningers autonomi tilsiger, at disse som  

 udgangspunkt ikke skal tåle indgreb i deres autonomi og navnlig ikke indgreb,  

 som ikke er proportionale i forhold til opnåelsen af de under pkt. 8.1.  

 nævnte hensyn.
I praksis betyder dette, at identiteten af enkeltpersoner, der optræder  

 som donorer til politiske partier, så vidt muligt ikke skal offentliggøres i  

 en personidentificerbar form.
Undtagelse herfra kan dog gøres ved særligt  

 store og/eller for det politiske parti særligt betydende bidrag.
Samme  

 privatsfærebeskyttelseshensyn gør sig næppe gældende for så vidt angår  

 faglige organisationer og sammenslutninger.
Den menneskeretlige beskyttelse  

 af sådanne organisationer og foreninger tilsigter navnlig at forhindre staten  

 i at opnå en bestemmende indflydelse på organisationens/foreningens valg af  

 støtteværdige samarbejdspartnere.
 8.3. Det forhold, at enkeltpersoner eller juridiske personer  

 (efter omstændighederne mere eller mindre frit) tilslutter sig faglige  

 foreninger for i fællesskab at varetage økonomiske og sociale rettigheder,  

 giver ikke foreningen ret til at disponere på det enkelte medlems vegne på  

 centrale ytringsfrihedsmæssige områder, navnlig ikke i forbindelse med  

 politiske ytringer, som direkte kan siges at involvere det enkelte medlem mod  

 den pågældendes vilje (* 8). Samtidig kan dette udgangspunkt ikke være til  

 hinder for, at organisationen ved flertalsafgørelse beslutter, at  

 organisationen/den faglige forening ved varetagelsen af pågældende  

 organisations økonomisk-sociale formål skal støtte bestemte politiske  

 partier, så længe foreningens/organisationens formål ikke derved  

 kompromitteres.
Dette indebærer, at det enkelte medlem (individ eller juridisk person) så  

 vidt muligt skal give sit aktive frivillige samtykke til, at der på  

 pågældendes vegne afgives politiske ytringer, enten i form af udtalelser  

 eller indirekte i form af økonomiske tilskud udmålt pr. capita.
Det enkelte  

 medlem kan samtidig ikke hindre organisationen/foreningens flertal i at  

 indtage politiske standpunkter som forening betragtet.
9. En gennemgang af reglerne for partistøtte i udlandet, herunder  

 reglerne om offentlig støtte til politiske partier, viser, at der består  

 ganske store forskelle mellem de forskellige stater.
Nogle stater tillader  

 betragtelig offentlig støtte, som ofte ledsages af forholdsvis detaljerede  

 regnskabskrav, medens andre stater fortrinsvis overlader finansieringen af  

 partivirksomheden til private (* 9).
I Sverige findes der ikke lovregler om private bidrag til politiske  

 partier.
Offentlige bidrag til politiske partier reguleres i lov 1972: 625 og  

 lov 1969: 596.
 I Norge findes ikke lovregler af betydning for de her rejste spørgsmål.  

 Reguleringen af overladt til organisationernes vedtægter (* 10).
I Forbundsrepublikken Tyskland er der i Grundgesetz artikel 21, stk. 1, in  

 fine, indeholdt et krav om, at de politiske partier skal opgive oprindelsen  

 (die Herkunft) af deres midler og aflægge offentligt regnskab herfor.
I  

 henhold til Grundgesetz artikel 21, stk. 3, fastsættes nærmere regler herom  

 ved lov.
Sådanne regler er fastsat ved den såkaldte Parteiengesetz (se  

 lovbekendtgørelse i BGB1 1989.327 ff). Reguleringen af de politiske partiers  

 forhold er efter international målestok særdeles intensiv, hvilket bl.a.  

 skyldes erfaringerne fra nazisternes magtovertagelse.
I Parteiengesetz' 6.  

 afsnit (§§ 23-31) er fastsat detaljerede regler om partitilskud og pligt til  

 regnskabsaflæggelse.
I henhold til § 25 kan politiske partier modtage private  

 tilskud, dog f.eks. ikke tilskud, som er givet til en faglig forening for at  

 denne skal kanalisere midlerne videre til et politisk parti, eller tilskud på  

 mere end 1.000 DM fra anonyme donorer.
Navn og adresse på donorer, som giver  

 tilskud på mere end 40.000 DM i et kalenderår, skal anføres i den årlige  

 regnskabsberetning, som afleveres til og offentliggøres af Forbundsdagen (*  

 11).
 I USA, hvor politiske støttekomiteer og enkeltkandidaturer spiller en  

 større rolle end i Europa, er fastsat meget detaljerede regler om  

 maksimalgrænser for individuelle bidrag og krav om identifikation af donorer,  

 11 CFR (Code of Federal Regulations Sect.) 110.3-110.6, se Federal Register,  

 vol. 54, No. 158, 17. august 1989, s. 34109 ff.
10. I Danmark blev der ved lov nr. 940 af 23. december 1986  

 indført adgang til offentlig støtte af navnlig politiske partier.
Støttens  

 størrelse afhænger af antallet af modtagne stemmer ved foregående valg.
Loven  

 indeholder ikke nogen forpligtelse til at aflægge regnskab, og udbetalte  

 midler er skattefri.
Dertil kommer, at partiernes folketingsgrupper modtager  

 et fast tilskud til medlemmernes og gruppens arbejde.
 Det antages, at politiske partier og partiorganer ikke er omfattet af  

 begrebet »private forhold« i straffelovens § 264 d (* 12).
I henhold til lov nr. 300 af 6. juni 1984 om fonde og visse foreninger er  

 Folkekirkens selvejende institutioner, anerkendte trossamfund og godkendte  

 uddannelsesinstitutioner ikke omfattet, såfremt fonden ikke ud over sit  

 hovedformål varetager andre opgaver, jf. § 1, stk. 2, nr. 3.  

 Arbejdsgiverforeninger, fagforeninger og andre faglige sammenslutninger, der  

 har til hovedformål at varetage de økonomiske interesser for den  

 erhvervsgruppe, som medlemmerne hører til, er omfattet af lovens kapitel 13,  

 jf. § 2, stk. 1. Fonde med aktiver på over 3 mio. kr. skal udpege en  

 statsautoriseret eller registreret revisor.
I øvrigt er kravet blot, at en  

 eller flere revisorer, hvoraf mindst een af revisorerne skal være  

 statsautoriseret eller registreret revisor, skal udpeges, jf. § 51, stk. 1.
 11. Det foreliggende lovforslag kan således siges at være et  

 udtryk for intentioner, som er i god overensstemmelse med de gældende  

 menneskeretlige regler, og går i en række henseender videre, end staten er  

 menneskeretligt forpligtet til.
 Centret har på denne baggrund gennemgået lovforslaget med henblik på at  

 konstatere, hvorledes intentionerne ønskes omsat til praktisk regulering, og  

 skal i den forbindelse knytte nogle enkelte bemærkninger til udvalgte dele af  

 forslaget.
Centret finder det rigtigt, at donorers (navnlig i form af enkeltpersoner)  

 præcise identitet ikke skal offentliggøres.
Hvis en sådan offentliggørelse  

 skal finde sted, bør dette i givet fald begrænses til enkeltstående tilfælde,  

 hvor der betales meget betydende bidrag.
Centret finder endvidere, at  

 forbudet mod at oprette lister i de enkelte foreninger m.v. over de  

 medlemmer, som ikke ønsker at bidrage, er af afgørende betydning.  

 Personidentificerbar registrering af borgernes politiske overbevisning bør  

 som udgangspunkt ikke være tilladt.
Faglige foreningers og politiske partiers  

 virksomhed bør som udgangspunkt ej heller være genstand for statslig  

 regulering.
Princippet om en vis anonymitet i henseende til personidentificerbarhed  

 betinger imidlertid, at de i regnskaberne indeholdte kategorier af tilskud da  

 på anden måde må gøre det muligt for borgerne/vælgerne at danne sig et reelt  

 indtryk af de afhængighedsforhold, de politiske partier måtte stå i.
I den  

 forbindelse synes opregningen i forslagets § 3 mindre hensigtsmæssig, idet  

 kun hovedtal for de 5 nævnte grupper skal offentliggøres (jf. de specielle  

 bemærkninger til § 3, bemærkningerne s. 5). Navnlig de under nr. 5 nævnte  

 organisationer m.v. synes så relevante, at en mere detaljeret opdeling og  

 særskilt opgivelse af tal for enkelte grupper af for vælgerne/borgerne  

 relevante organisationer synes af væsentlig betydning, herunder om tilskud er  

 givet af offentlige eller private institutioner, af arbejdsgiver- eller  

 arbejdstagerorganisationer, virksomheder og erhvervsorganisationer.
Selvbestemmelsesretten i henseende til afgivelse eller ikkeafgivelse af  

 navnlig politiske ytringer betinger, at partistøtte gennem faglige  

 organisationer pr. capita så vidt muligt kun bør ske på grundlag af det  

 enkelte medlems positive tilsagn.
Manglende samtykke bør, hvis samtykket skal  

 have reel betydning, medføre en reduktion i pågældendes kontingent til  

 foreningen eller på anden måde have en reel indflydelse på foreningens  

 dispositioner.
Lovforslaget synes ikke at indebære væsentlige garantier på  

 dette område (* 13). Fraværet af sådanne garantier er efter Centrets  

 opfattelse ikke tvingende begrundet i hensynet til anonymisering af det  

 enkelte medlems ønske om ikke at støtte partipolitisk arbejde, jf. herved  

 lovforslagets § 2, stk. 4. Som forslaget fremtræder på baggrund af  

 ministerens fortolkede bemærkninger, synes der at foreligge en risiko for, at  

 det ikke realiserer sin egen målsætning: at gøre det frivilligt for det  

 enkelte organisationsmedlem, om han eller hun vil støtte et partipolitisk  

 arbejde gennem sit medlemskab og foreningskontingent.
Lovforslaget indeholder ikke nærmere krav til valg af revisor (f.eks. i  

 form af krav om at pågældende er en statsautoriseret eller registreret  

 revisor) (* 14), der således kan være en foreningsvalgt revisor.
Det må  

 tilstræbes, at et potentielt afhængighedsforhold mellem  

 organisationen/foreningen reduceres mest muligt.
Af hensyn til de politiske partiers autonomi finder Centret det rigtigt,  

 at partiregnskabet ikke skal godkendes eller kontrolleres.
Af samme grunde er  

 det formentlig også rigtigt at undlade at belægge overtrædelser af  

 lovforslagets § 4, stk. 2, med straf.
 (* 1) Spørgsmålet om eventuel regulering af partibidrag og partiregnskaber  

 er af ældre dato, se således allerede Poul Andersen Statsforfatningsret  

 (1954), s. 684. Se også Poul Meyer Politiske Partier (1965), s. 155 ff.  

 Spørgsmålet er i de seneste år rejst ved beslutningsforslagene B 54 og B 55  

 af 19. november 1986, B 40 af 11. november 1987 og B 94 af 28. januar 1988.
(* 2) Det skal bemærkes, at den negative fagforeningsfrihed kun i  

 begrænset omfang er omfattet af menneskeretlige forpligtelser.
Når  

 spørgsmålet alligevel berøres her, er det fordi de ytringsfrihedsmæssige  

 aspekter, navnlig politisk ytringsfrihed, er særligt fremtrædende.
 (* 3) Jf. forarbejderne til ILO 87. Record of proceedings, International  

 Labour Conference. 30th Session, Geneve 1947, s. 570, samt Freedom of  

 Association and Collective Bargaining, General Survey by the Committee of  

 Experts on the Application of Conventions and Recommendations, Report III  

 (Part 4 B), International Labour Conference, 69th Session, Geneve 1983, §  

 195.
(* 4) Allerede i ILO's Resolution concerning the Independence of the Trade  

 Union Movement af 26. juni 1952 anerkendes, at faglige foreninger kan  

 beskæftige sig med generelle samfundsforhold.
Samtidig understreges (i pkt.  

 5-6), at hvis en faglig forening »decides to establish relations with a  

 political party . . . as a means towards the advancement of their economic  

 and social objectives, such political relations . . . should not be of such a  

 nature as to compromise the continuance of the trade union movement . .  

 .«.
Samtidig skal den til enhver tid siddende regering undlade at  

 »interfere with the normal functions of a trade union movement because  

 of its freely established relationship with a political party«.
Se også  

 Freedom of Association.
Digest of decisions and principles of the Freedom of  

 Association Committee of the Governing Body of the ILO. 3. udg., Geneve 1985,  

 § 183-186 og Freedom of Association and Collective Bargaining, General Survey  

 by the Committee of Experts on the Application of Conventions and  

 Recommendations, Report III (Part 4 B), International Labour Conference, 69th  

 Session, Geneve 1983, § 196.
(* 5) Som illustration kan nævnes Den Europæiske Menneskeretskommissions  

 afgørelse i sag 9804/82 X mod Belgien, Decisions and Reports 31, s. 231, hvor  

 kommissionen antog (s. 235) »without hesitation that the fact that a tax  

 authority is entitled to require the applicant to produce a list of his  

 private expenditure, subject to the risk of a tax assessment measure,  

 constitutes an interference with his private life«.
Selv om et sådant  

 krav principielt var omfattet af privatsfærebegrebet i artikel 8, forelå der  

 dog ikke en krænkelse af artikel 8, da staten varetog et legitimt hensyn.
(* 6) CPR artikel 19 og EMRK artikel 10 beskytter retten til at ytre sig  

 og retten til at undlade at ytre sig.
Ytringsfrihedskrænkelsen kan forekomme  

 i situationer, hvor en arbejdstager qua eksklusivaftalen ufrivilligt har  

 meldt sig ind i pågældende fagforening og pågældende fagforening derefter ved  

 en administrativ eller flertalsbeslutning beslutter at støtte et eller flere  

 politiske partier, som ikke svarer til pågældende arbejdstagers politiske  

 overbevisning.
Efter dansk ret gives fagforeninger i et vist omfang mulighed  

 for at tvinge medlemmerne til at bidrage til politiske partier og lign. på  

 baggrund af en fortolkning af foreningens formål, jf.
U 90B.56.
 (* 7) Ifølge en udtalelse af 8. maj 1990 fra det svenske  

 justitsministerium er spørgsmålet om automatisk medlemskab tidligere  

 behandlet af den svenske rigsdag (konstitutionsutskottets betænkande  

 1988/89:KU5), som ikke fandt »lagligt hinder mot att  

 fackføreningsmedlemmar automatisk annsluts till ett politisk parti«.  

 Hvorvidt denne retstilstand kan fastholdes i lyset af de menneskeretlige  

 forpligtelser og den nævnte sag 12090/86 forekommer særdeles tvivlsomt.
 (* 8) Eksempelvis forlyder det, at Olie- og Benzinbranchens  

 Arbejdsgiverforening ikke ønsker at bidrage til Dansk Arbejdsgiverforenings  

 støtte til politiske aktiviteter, idet brancheforeningen ikke finder at burde  

 engagere sig i partipolitiske forhold i Danmark.
(* 9) Se oversigten i rapportørens Bruno Stegagninis rapport Financing of political parties: a cornerstone of pluralist democracies,  

 Parliamentary Assembly, Council of Europe, Strasbourg 1989, hvor Danmark (i  

 afsnit III, pkt. 6) rubriceres blandt de lande, hvor finansieringen af de  

 politiske partier er overvejende privat.
Andre lande i denne gruppe er:  

 Belgien, Island, Luxembourg, Holland og Storbritannien.
 (* 10) Jf. skrivelse af 7. maj 1990 fra Det Kongelige Kommunaldepartement,  

 Oslo.
(* 11) I tysk forfatningsret antages undertiden, at det forhold at borgere  

 selv er trådt frem og har givet et (betydningsfuldt) økonomisk bidrag til et  

 parti bevirker, at pågældende derefter kan påberåbe sig den »negative  

 ytringsfrihed«, dvs. retten til ikke at få offentliggjort sin politiske  

 overbevisning mod pågældendes egen vilje, jf.
Kommentar zum Grundgesetz fur  

 die Bundesrepublik Deutschland, Bd. 1, Neuwied 1989, s. 1552.
 (* 12) Se Kommenteret Straffelov, Spec. del, Kbh. 1988, s. 295. Se også  

 Bet. 998/1984, s. 75.
(* 13) Under 1. behandling den 8. marts 1990 (Folketingets forhandlinger  

 sp. 7006-7008) anførte justitsministeren, at det ikke - som følge af den  

 foreslåede ordning - var muligt at nedsætte det enkelte medlems  

 forenings-/organisationsbidrag som følge af et ønske om ikke at bidrage til  

 et eller flere politiske partier.
Derimod kunne der blive tale om en generel  

 nedsættelse for alle.
Se dog udtalelserne sp. 7008, som formentlig ikke  

 indikerer et andet resultat.
 (* 14) For så vidt angår registrerede revisorer er der ved  

 lovbekendtgørelse nr. 57 af 19. januar 1989 og for så vidt angår  

 statsautoriserede revisorer ved lovbekendtgørelse nr. 56 af 19. januar 1989  

 fastsat regler om tavshedspligt og opbevaring af oplysninger.
