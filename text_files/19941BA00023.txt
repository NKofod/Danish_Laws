Nr BSF 23 Forslag til folketingsbeslutning om forhindring af eksport af  

 Sojakagefabrikkens kloranlæg Fremsat af Steen Gade (SF) Jørn Jespersen (SF) Anni Svanholt (SF) den 16. november 1994 Folketinget opfordrer regeringen til at tage de nødvendige skridt for at  

 forhindre eksport af Sojakagefabrikkens kloranlæg til Pakistan og andre  

 ikke-OECD-lande.
Bemærkninger til forslaget Industri- og Samordningsministeriet gav i januar 1994 eksporttilladelse  

 til Sojakagefabrikkens omstridte og forældede kloranlæg, så anlægget kunne  

 udskibes og genopstilles i Pakistan.
Industriministeriets bekendtgørelse om udførsel af visse varer, som  

 dannede grundlag for tilladelsen, er imidlertid rettet mod den strategiske  

 risiko for spredning af højteknologi, der kan udgøre et sikkerhedspolitisk  

 problem.
Derimod tager bekendtgørelsen ikke højde for eksport af forældet  

 lavteknologi, der kan udgøre et miljøpolitisk problem, selv om  

 bekendtgørelsen er af nyere dato og på trods af, at Danmark sammen med  

 regeringerne i de øvrige industrialiserede lande har forpligtet sig til at  

 undgå overførsel af produktionsanlæg og produkter, der er forældede og  

 miljøfarlige, til udviklingslandene.
Miljøministeren skrev således i en redegørelse fra den 7. april 1994:  

 »Sojakagefabrikkens klor-produktionsanlæg er miljømæssigt set i dag ikke  

 den bedst tilgængelige teknologi.
Klor kan i dag produceres uden brug af  

 kviksølv - også konkurrencedygtigt . . .«.
Som en yderligere  

 understregning af, at den kviksølvbaserede klorproduktion er forældet og  

 miljøfarlig, skal det nævnes, at Pariskommissionen den 14. juni 1990 vedtog  

 en juridisk bindende beslutning om reduktion af luftforurening fra  

 eksisterende klor-alkali-anlæg.
Ud over grænseværdier for luftforurening med  

 kviksølv blev der også truffet en beslutning om at udfase eksisterende  

 kviksølv-baserede klor-alkali-anlæg så hurtigt som muligt.
Målsætningen er,  

 at disse anlæg skal være fuldstændig udfaset i år 2010.
At Sojakagefabrikkens kloranlæg i dag er nedslidt, bliver også  

 understreget af en udtalelse fra Københavns miljøborgmester, Charlotte  

 Ammundsen, til dagbladet Information den 2.-3. april 1994. Miljøborgmesteren  

 siger bl.a.: »Det er et gammelt anlæg, som ikke har mange år tilbage.
Så  

 set i et lidt længere tidsperspektiv er det faktisk kemikalieaffald, man  

 overdrager til Pakistan.« Og i samme artikel: »Hvis det gamle anlæg  

 skal drives af folk, som ikke rigtig kender det, så er der store chancer for  

 udslip af både kviksølv og klor.« Den kviksølv-baserede klor-produktion generelt og Sojakagefabrikkens i  

 særdeleshed er således repræsentanter for en i mere end een forstand forældet  

 og miljøødelæggende produktion.
 I OSPAR-konventionen fra 1992, som endnu ikke er trådt i kraft, er der  

 også blevet indført bestemmelser om, at når medlemsstaterne vedtager  

 forholdsregler mod landbaseret forurening af konventionsområdet, skal det  

 sikres, at områder uden for konventionsområdet undgår tiltagende forurening.
 En eksport af Sojakagefabrikkens kloranlæg er derfor også i modstrid med  

 disse internationale miljøbestemmelser.
Den 27. oktober 1994 skrev Mellemfolkeligt Samvirke i et brev til miljø-  

 og energiminister Svend Auken bl.a.: »Danmark har på mange måder ry for  

 at være et internationalt foregangsland på miljøområdet . . . Sagen om  

 klorfabrikken ikke alene skæmmer billedet, men underminerer både Danmarks  

 internationale stilling og tiltroen til, at Agenda 21 er andet end tomme  

 ord.« Et synspunkt, som deles af Greenpeace og en lang række  

 organisationer i Pakistan, bl.a.
Sustainable Development Institute, Sungi  

 Development Foundation, Shirkat Gah m.fl., som alle har henvendt sig til de  

 danske myndigheder.
Spørgsmålet vil samtidig blive drøftet på WWF's  

 internationale årsmøde, der under ledelse af Hans Kongelige Højhed, Hertugen  

 af Edinburgh, afholdes den 22.-24. november 1994 i Lahore, som er hjemby for  

 det firma, Ravi Chemicals Ltd. der har købt Sojakagefabrikkens kloranlæg.
 Denne problemstilling rejses også i miljøministerens redegørelse fra den  

 7. april 1994, hvori der bl.a. står:
 »Mere principielt rejser sagen hele spørgsmålet om handel over  

 grænserne af miljømæssigt utidssvarende produktionsanlæg og uønskede  

 produkter.
Vi skal undgå, at miljømæssigt uacceptable produktionsanlæg på grund af  

 nationale miljøkrav flyttes til lande med svagere miljøkrav.
Det giver både  

 tab af arbejdspladser og urimelig konkurrence over for de virksomheder, som  

 bliver og opfylder miljøkravene.
Og det giver risiko for miljøsvineri i det  

 land, hvor den miljømæssigt utidssvarende produktion placeres.
 Der skal ikke konkurreres på dårligt miljø. Vi skal derimod stille de  

 relevante miljøkrav overalt i verden og således undgå, at eksport fra  

 OECD-landene skaber miljø-ulande og ulige konkurrence på miljøets bekostning,  

 og vi skal yde en miljøbistand som den, Folketinget besluttede allerede i  

 1992, som gør det muligt for tredjeverdenslande at leve op til kravene.
 Det er også intentionerne i Rio-konferencens agenda 21, der taler om  

 nødvendigheden af at overføre miljømæssig sund teknologi og i forbindelse med  

 udviklingsbistand taler om kun at støtte fremtidsorienteret teknologi.
 Det vil da også blive et af de vigtige temaer i de kommende drøftelser om  

 handel og miljø, der begynder i midten af april i Marakesh.
Jeg vil samtidig gøre mit til, at disse spørgsmål bliver taget op til  

 drøftelse også i andre relevante internationale fora, herunder i OECD, UNEP  

 (FN's Miljøprogram) og CSD-regi (FN's Bæredygtighedskommission).« SF er enig i den miljø- og handelsstrategi, som miljø- og energiministeren  

 beskriver i redegørelsen.
Men samtidig er SF af den klare opfattelse, at  

 netop eksporttilladelsen til Sojakagefabrikkens kloranlæg er et eklatant brud  

 på samtlige elementer i denne strategi.
Eksporttilladelsen er først og  

 fremmest udtryk for en miljømæssig og social dumpning fra et OECD-land til et  

 ikke-OECD-land.
Den er endvidere udtryk for, at der er et kæmpe miljøhul i  

 den eksisterende danske eksportlovgivning, og sidst, men ikke mindst svækker  

 denne eksporttilladelse Danmarks internationale miljøtroværdighed og de  

 resultater, Danmark opnåede i forbindelse med forhandlingerne om bl.a.  

 Basel-konventionen.
 Da Miljøstyrelsen samtidig er af den opfattelse, at det enkelte land selv  

 afgør, hvornår et givent materiale er miljøfarligt affald eller  

 produktionsudstyr, og da det er indlysende, at Sojakagefabrikkens kloranlæg  

 om ganske få år skal skrottes, hvis det da overhovedet er muligt at samle  

 anlægget igen og sætte det i drift under overholdelse af den godkendelse, som  

 Punjabs miljøstyrelse har stillet, nemlig at der ikke sker  

 spildevandsudledning eller emission af giftige gasser fra anlægget (krav, som  

 det ikke har været muligt at opfylde i Danmark!), så er det forudsigeligt, at  

 eksporten af netop dette kloranlæg i de kommende internationale forhandlinger  

 i Basel-konventionen, GATT, OECD, UNEP og CSD-regi kan bruges til at sætte et  

 alvorligt spørgsmålstegn ved Danmarks internationale miljøtroværdighed og  

 evne til i praksis at efterleve fortsat højere krav til handel over grænserne  

 med miljømæssigt utidssvarende produktionsanlæg og uønskede produkter.
SF er derfor af den opfattelse, at de miljøpolitiske omkostninger ved  

 denne eksport er alt, alt for høje.
Formålet med dette beslutningsforslag er  

 derfor at sikre, at denne eksport bliver stoppet.
Hvordan det konkret skal  

 ske, må afhænge af forhandlinger mellem ØK og regeringen og en samlet  

 vurdering af, om det er mest hensigtsmæssigt at tilbagekalde  

 eksporttilladelsen eller indgå forhandlinger om køb og destruktion af  

 kloranlægget eller andre tiltag.
