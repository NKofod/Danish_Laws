Fremsat den 27. marts 2015 af Lars Barfoed (KF), Mai Mercado (KF), Michael Aastrup Jensen (V), Ellen Trane Nørby (V), Liselott Blixt (DF), Alex Ahrendtsen (DF), Mette Bock (LA) og Simon Emil Ammitzbøll (LA) Forslag til folketingsbeslutning om at sikre fortrolighed mellem patient og læge Regeringen pålægges inden udgangen af folketingsåret 2014-15 at genskabe fortroligheden mellem patient og læge ved at destruere de ulovligt indsamlede patientoplysninger fra Dansk AlmenMedicinsk Database (DAMD), som Rigsarkivet for nuværende står til at skulle gemme.
Bemærkninger til forslaget Alle skal kunne gå til lægen og tale i fortrolighed.
Desværre er en række private oplysninger om patienters sygdomme og lægebesøg blevet sendt ulovligt til en central database.
Selv om Region Syddanmark har givet til kende, at den vil destruere databasen, bliver oplysningerne stadig gemt, da Rigsarkivet ønsker at bevare oplysningerne.
Men staten bør ikke nyde godt af ulovligt indsamlede oplysninger om patienters privatliv, og derfor bør ministeren sikre, at oplysningerne ikke gemmes i Rigsarkivet.
Problemet er ikke, at det dokumenteres, at det offentlige Danmark har begået en ulovlighed, og dokumentation for dette kan med fordel gemmes  problemet er, at de private oplysninger står til at blive gemt.
Skriftlig fremsættelse Lars Barfoed (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre fortrolighed mellem patient og læge.
(Beslutningsforslag nr.
B 149) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
