Nr BSF 26 Forslag til folketingsbeslutning om oprettelse af et rigsråd for Danmark,  

 Grønland og Færøerne Fremsat af Hans Engell (KF) H.P.
Clausen (KF) Henning Grove (KF) Anne  

 Birgitte Lundholt (KF) den 24. oktober 1995 Regeringen opfordres til snarest i samarbejde med de politiske ledelser i  

 Danmark, Grønland og på Færøerne at tage initiativ til oprettelse af et  

 rådgivende rigsråd for Danmark, Grønland og Færøerne.
Bemærkninger til forslaget Almindelige bemærkninger For det Konservative Folkeparti er det et vigtigt mål at bevare og styrke  

 rigsfællesskabet mellem Danmark, Grønland og Færøerne.
Den historiske  

 udvikling - politisk, kulturelt, økonomisk og på anden vis - har været af  

 stor og positiv betydning for vore folk og udviklingen i de tre lande.
Det  

 værdifællesskab, som samarbejdet også er et udtryk for, ønskes fastholdt og  

 forstærket.
Udviklingen har imidlertid også vist, at der er behov for at  

 udbygge de formelle samarbejdsorganer mellem Danmark, Grønland og Færøerne.  

 Behovet for at etablere et forum til indbyrdes rådslagning parterne imellem  

 inden for rigsfællesskabet har gennem de seneste år vist sig stadig mere  

 påkrævet.
Den generelle udvikling - blandt andet med stigende  

 internationalisering og flere konkrete sager - har givet anledning hertil.
Det nævn, der allerede i dag eksisterer på grundlag af § 6, stk. 2, i den  

 færøske hjemmestyrelov, er så langt fra at være et  

 »samarbejdsforum« for de pågældende regeringer.
Tværtimod er nævnet  

 et formaliseret domstols- eller voldgiftslignende organ til afgørelse af  

 fastlåste konpetencetvister om hjemmestyrets kompetence i forhold til  

 rigsmyndighederne.
 Nævnet har aldrig været i brug og skulle efter Det Konservative  

 Folkepartis opfattelse nødig nogen sinde komme det, eftersom en ibrugtagning  

 af nævnet ville være udtryk for, at de to regeringer har gjort deres arbejde  

 med hensyn til løbende kontakt og afklaring af opståede problemer for  

 dårligt.
 Nævnet kan derfor under ingen omstændigheder udfylde det behov for et  

 rådgivnings- og høringsorgan, som nu foreslås af Det Konservative Folkeparti,  

 og som ønskes udstrakt til de tre berørte regeringer og folkevalgte  

 forsamlinger.
 Det foreslåede rigsråd vil kunne få som sin vigtigste følge, at problemer  

 som de i 1995 opståede - blandt andet den færøske banksag - ikke igen skulle  

 kunne opstå inden for vort rigsfællesskab.
Bemærkninger til forslagets indhold A.
Rigsrådets funktion Rigsrådet skal være et for rigsfællesskabet væsentligt rådgivende organ,  

 hvis vigtigste funktion er at sikre et smidigt samarbejde og en løbende  

 kommunikation mellem det færøske landsstyre og Lagting, det grønlandske  

 landsstyre og Landsting og den danske regering og Folketing.
Rigsrådet sammensættes af et antal medlemmer fra den danske regering og  

 det færøske og grønlandske landsstyre.
Desuden vælges af Folketingets,  

 Landstingets og Lagtingets midte i alt 20 parlamentsmedlemmer, fordelt med 10  

 folketingsmedlemmer, 5 lagtingsmedlemmer og 5 landstingsmedlemmer.
Rigsrådet skal kunne (a) drøfte sager af fælles interesse for rigsfællesskabet, (b) drøfte sager, som indbringes for rådet af en af regeringerne forud for  

 væsentlige beslutninger af betydning for rigsfællesskabet, og (c) afgive vejledende, ikke bindende udtalelser til de tre regeringer i  

 anliggender, hvorom blot en af regeringerne ønsker at høre rigsrådets mening.
 Det forudsættes, at rigsrådet ved en forretningsorden træffer nærmere  

 bestemmelse om sin funktion m.v.
B.
Rigsrådets sammensætning Ved rigsrådets sammensætning skal der tilstræbes en balanceret  

 repræsentation af parterne i rigsfællesskabet.
Der skal ved sammensætningen  

 lægges særlig vægt på, at der gennem ad hoc-deltagelse fra relevante ressortministre m.v.  

 tilføres rigsrådet fornøden ekspertise og beslutningsmæssig baggrund, således  

 at rådets rådgivning og udtalelser stedse bliver sagligt velfunderede, og at der sideløbende hermed sikres kontinuitet i rådets arbejde gennem  

 kontinuerlig deltagelse af højt placerede regeringsmedlemmer m.v.
 Disse skal gennem det løbende samarbejde i rådet, kombineret med den  

 fornødne beslutningskraft i relation til deres respektive bagland, sikre  

 rigsfællesskabet mod, at der som følge af kommunikationsbrist m.v. opstår  

 misforståelser mellem rigets myndigheder.
C.
Rigsrådets formandskab, rådsmøder m.v.
 Rådets formandskab bør gå på skift mellem de tre regeringer for en periode  

 af eksempelvis et år ad gangen.
Formandskabet tænkes at være vært ved rådets møder.
Disse bør afholdes med  

 forud fastlagte mellemrum, og når der i øvrigt er behov derfor.
D.
Nogle hjemmelsspørgsmål Der kan ifølge sagens natur ikke overføres egentlig beslutningskompetence,  

 kompetence til bindende høringssvar m.v. til rigsrådet.
 Hjemmelen til den foreslåede ordning kan derfor tilvejebringes således:
(aa) Rigsrådet etableres i første række gennem regeringsbeslutninger,  

 truffet af de tre berørte regeringer, (bb) hver nytiltrådt regering forudsættes at bekræfte sin vilje til den  

 fortsatte deltagelse i rådets arbejde, (cc) rådets arbejdet bygger i det hele på aktiv deltagelse fra alle de tre  

 berørte regeringer, hvoraf ingen skal kunne nedstemmes i rådet, (dd) eftersom der nødvendigvis må tilflyde rigsrådet informationer også af  

 tavshedsbelagt karakter, må en kort følgelovgivning fastlægge tavshedspligt  

 m.v.
 (ee) Det Konservative Folkeparti vil for sit vedkommende arbejde for, at  

 der etableres en permanent hjemmel for rigsrådets funktion og kompetencer.
