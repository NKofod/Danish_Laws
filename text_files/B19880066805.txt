 I medfør af § 1, stk. 6, og § 9, stk. 2, i lov om jordfordeling mellem  

 landejendomme, jf. lovbekendtgørelse nr. 63 af 14. februar 1983, fastsættes:
§ 1.  Ved behandling af jordfordelingssager bistås  

 jordbrugskommissionerne ifølge jordfordelingslovens § 1, stk. 6, af  

 Jordbrugsdirektoratet.
Anmodning om behandling af sager efter  

 jordfordelingsloven rettes til Jordbrugsdirektoratet, Sankt Annæ Plads 19,  

 1250 København K. (tlf. 01 15 61 31).
 § 2.  Jordbrugskommissionernes behandling af sager,  

 der gennemføres ved kendelse, sker med nødvendige lempelser efter de regler,  

 der er fastsat for landvæsenskommissioner og overlandvæsenskommissioner i lov  

 om landvæsensretter (lovbekendtgørelse nr. 133 af 6. marts 1970).  

 Jordbrugsdirektoratet bistår jordbrugskommissionerne med varetagelse af  

 kommissionernes forretninger og fører kommissionernes protokol.
Stk. 2.  Jordbrugsdirektoratet forelægger alle  

 henvendelser om behandling af sager efter jordfordelingsloven, bortset fra  

 sager efter lovens § 9, for vedkommende jordbrugskommission.  

 Jordbrugsdirektoratet giver parterne vejledning om jordfordeling og  

 tilvejebringer de erklæringer og oplysninger, som er nødvendige for  

 kommissionernes behandling af sagerne.
I øvrigt sker henvendelser til og  

 brevveksling med jordbrugskommissionerne vedrørende jordfordeling gennem  

 Jordbrugsdirektoratet.
Stk. 3.  Jordbrugsdirektoratet tilvejebringer det  

 materiale, der er nødvendigt for kommissionernes afsigelse af foreløbige og  

 endelige kendelser.
Jordbrugsdirektoratet udarbejder udkast til  

 kommissionernes kendelser og tilvejebringer grundlag for berigtigelse af  

 jordomlægningerne i matrikel og tingbog og for udbetaling af kontante  

 vederlag m.m.
 Stk. 4.  Jordbrugsdirektoratet bringer  

 jordbrugskommissionernes beslutninger og kendelser til udførelse og  

 udfærdiger efter forhandling med kommissionerne dokumenter m.v. efter lovens  

 § 8, stk. 5.
 § 3.  Sager om jordomlægninger mellem  

 landbrugsejendomme kan efter Jordbrugsdirektoratets godkendelse i henhold til  

 jordfordelingslovens § 9 opnå begunstigelser efter lovens § 8, stk. 1 og 3.
 Stk. 2.  Anmodning om behandling af sager efter  

 jordfordelingslovens § 9 skal fremsættes over for Jordbrugsdirektoratet i  

 forbindelse med ansøgningen om jordomlægning efter reglerne i landbrugsloven.
 Stk. 3.  En jordoverdragelse kan normalt kun forventes  

 godkendt efter jordfordelingslovens § 9 i tilfælde, hvor sagen omfatter  

 jordomlægninger mellem mindst 3 landbrugsejendomme.
 § 4.  Bekendtgørelsen træder i kraft den 1. januar  

 1989.
 Stk. 2.  Bekendtgørelse nr. 299 af 23. juni 1983 om  

 jordfordeling mellem landejendomme ophæves.
