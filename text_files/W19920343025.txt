 På grundlag af Østre Landsrets tilkendegivelse ændrede ankenævnet i  

 november 1990 sin tidligere afgørelse, således at et medlem ikke ansås for at  

 have drevet selvstændig virksomhed pr. 1. august 1985. Kassen traf herefter  

 afgørelse om, at medlemmet var dagpengeberettiget i perioden fra den 1.  

 august 1985 til den 28.
 maj 1986, men kassen fandt ikke grundlag for at betale renter af  

 efterbetalingsbeløbet.
 Den 2. januar 1991 meddelte ankenævnet, at selv om der ikke var  

 hjemmel i renteloven til at yde renter af efterbetalingsbeløb, fandt nævnet,  

 at man på den specielle baggrund kunne acceptere, at medlemmet fik renter af  

 efterbetalingsbeløbet med hjemmel i almindelige retsgrundsætninger fra sagens  

 anlæg ved Østre Landsret i marts 1989, svarende til rentelovens § 8, stk. 1.
 På baggrund af ombudsmandens henvendelse til nævnet og den fra  

 direktoratet herefter indhentede udtalelse om, at sagsbehandlingstiden havde  

 været relativ lang, og at dette ikke alene kunne tilskrives medlemmets  

 forhold, ophævede ankenævnet sin tidligere afgørelse, således at medlemmet  

 tilkendtes renter af efterbetalingsbeløbet, opgjort fra dagpengenes  

 forfaldstidspunkt.
 Beregningen af renter skulle ske efter rentelovens bestemmelser.
 Ankenævnet fandt, at et medlem måtte anses for at have drevet selvstændig  

 virksomhed fra den 1. august 1985, hvor han overtog en restaurant for at  

 undgå betydeligt tab i forbindelse med indfrielse af en kautionsforpligtelse.  

 Virksomheden blev udlejet til et anpartsselskab, i hvilket medlemmet ejede  

 alle anparter, og medlemmets hustru blev ansat af selskabet som bestyrer.
 På grundlag af Østre Landsrets tilkendegivelse i den af medlemmet mod  

 ankenævnet anlagte retssag meddelte ankenævnet den 29. november 1990, at  

 nævnets afgørelse ændredes således, at medlemmet ikke skulle anses for at  

 have påbegyndt selvstændig virksomhed som hovedbeskæftigelse den 1. august  

 1985.
 Ankenævnet hjemviste spørgsmålet om, i hvilket omfang medlemmet herefter  

 var berettiget til dagpenge, til behandling i arbejdsløshedskassen som første  

 instans.
 Arbejdsløshedskassen meddelte, at medlemmet ville få efterbetalt dagpenge  

 for perioden 1. august 1985 til 30. juni 1986. Kassen havde ikke kunnet  

 udbetale dagpenge for tiden fra den 9. til den 24. september 1985, hvor  

 medlemmet havde holdt ferie, og for perioden fra den 28. maj 1986 til  

 tidspunktet for etablering af ny selvstændig virksomhed den 1. juli 1986,  

 idet medlemmet i denne periode ikke havde været tilmeldt arbejdsformidlingen,  

 da han undlod at møde til kontrolfremmøde den 28. maj 1986 og ikke senere  

 mødte frem.
Kassen mente sig ikke forpligtet til at betale renter af  

 dagpengeudbetalingerne, idet kassen gennem hele sagen havde fulgt den til  

 enhver tid gældende administrative praksis.
Da kassen fik meddelelse om  

 sagens udfald fra ankenævnet blev sagen umiddelbart herefter behandlet og  

 dagpengene udbetalt.
 Medlemmets advokat accepterede i brev af 21. januar 1991, at der ikke  

 skulle udbetales dagpenge for perioden 9. - 24. september 1985, hvor  

 medlemmet holdt ferie.
 Advokaten fastholdt kravet for perioden 28. maj - 1. juli 1986, idet  

 kassen selv havde tilkendegivet over for medlemmet, at der ikke var nogen  

 mening i at møde til kontrol, når kassen havde truffet afgørelse om, at han  

 var etableret som selvstændig erhvervsdrivende, jf. kassens brev af 2. august  

 1986. Derefter ophørte medlemmet med at gå til kontrol.
Advokaten fastholdt også rentekravet under henvisning til, at Landsretten  

 havde underkendt den administrative praksis, som kassen havde fulgt.
Kassen  

 havde med andre ord administreret loven forkert og derfor fulgt en forkert  

 praksis, hvilket havde resulteret i, at medlemmet ikke i 1985/86 havde fået  

 udbetalt de dagpenge, som han havde krav på.
 Medlemmet skulle derfor stilles, som om kassen havde udbetalt dagpengene  

 måned for måned i 1985/86, hvorfor der ud over selve dagpengetilgodehavendet  

 skulle betales renter svarende til procesrenten fra de enkelte  

 forfaldstidspunkter, til betaling faktisk fandt sted den 28. december 1990.
 Ved sagens oversendelse til direktoratet afviste kassen bl.a. at have  

 tilkendegivet, at medlemmet ikke behøvede at møde til kontrol, den havde  

 tværtimod understreget, at medlemmet af hensyn til en eventuel ankesag om ret  

 til dagpenge efter den 1. august 1985 fortsat burde være tilmeldt  

 arbejdsformidlingen og aktivt arbejdssøgende.
 I sagen forelå kassens afgørelse af 2. august 1985, hvis sidste afsnit  

 lyder:
»Af hensyn til en eventuel ankesag om retten til dagpenge efter den  

 1. august 1985 bør hr.
NN fortsat være tilmeldt arbejdsformidlingen og  

 fortsat være aktivt arbejdssøgende til beskæftigelse som lønmodtager.« Kassen fastholdt derfor, at der ikke kunne udbetales dagpenge til  

 medlemmet for perioden 28. maj - 30. juni 1986, hvor medlemmet ikke var  

 tilmeldt arbejdsformidlingen.
 Vedrørende spørgsmålet om rentekravet lagde kassen til grund, at den  

 tidligere trufne afgørelse var blevet underkendt ved Østre Landsret.
 Kassen fandt imidlertid ikke, at afgørelsen var i strid med dagældende  

 praksis, hvilket blev bekræftet ved direktoratets og ankenævnets tiltrædelse  

 af kassens afgørelse.
 Kassen anså sig derfor ikke forpligtet til at betale renter af de enkelte  

 udbetalinger fra det tidspunkt, hvor ydelsen ordinært ville være forfaldet og  

 frem til det tidspunkt, hvor udbetalingen fandt sted den 28. december 1990.
 Ankenævnet havde den 29. november 1990 henvist spørgsmålet til behandling  

 i kassen i første instans, og kassen havde derefter hurtigst muligt udbetalt  

 dagpengene til medlemmet.
 Direktoratet for Arbejdsløshedsforsikringen meddelte den 14. marts 1991,  

 at der ikke kunne udbetales dagpenge til medlemmet i perioden 28. maj - 1.  

 juli 1986, idet han ikke havde været tilmeldt arbejdsformidlingen i dette  

 tidsrum, jf. arbejdsløshedsforsikringslovens § 57, stk. 4.
 Direktoratet kunne ikke imødekomme medlemmets krav om renter af  

 efterbetaling af dagpenge, idet der ikke i arbejdsløshedsforsikringsloven var  

 hjemmel til at forrente efterbetaling af dagpenge.
 Spørgsmålet om, hvorvidt et eventuelt rentekrav kunne gøres gældende,  

 måtte afgøres efter de almindelige erstatningsretlige regler, hvilket hørte  

 under domstolene.
 Medlemmets advokat har vedrørende dagpenge for tiden 28. maj - 1. juli  

 1986 anført, at medlemmet ikke var omfattet af bestemmelsen i  

 arbejdsløshedsforsikringslovens § 57, stk. 4, idet han ikke var ledig i denne  

 periode, fordi kassen havde truffet beslutning om, at han var selvstændig, og  

 derfor havde inddraget hans dagpenge.
 Direktoratets opfattelse var således i strid med lovens bogstav og indebar  

 det paradoks, at medlemmet på samme tid var ledig og selvstændig.
 Da kassen havde bestemt, at medlemmet var selvstændig, fulgte det, at han  

 ikke skulle tilmeldes arbejdsformidlingen.
Vedrørende spørgsmålet om renter anførte advokaten, at der muligt ikke i  

 arbejdsløshedsforsikringsloven var hjemmel til at udbetale renter, men der  

 var heller ikke hjemmel for det modsatte.
Da det administrative system havde  

 administreret loven forkert i det foreliggende tilfælde, var det  

 erstatningspådragende over for borgeren, hvilket havde som konsekvens, at der  

 skulle betales renter.
 Advokaten henviste i øvrigt til rentelovens § 8 om renter af pengekrav  

 uden for formuerettens område.
 Direktoratet fandt ikke grundlag for at ændre sin afgørelse.
 På baggrund af ankenævnets anmodning om på ny at overveje rentespørgsmålet  

 meddelte direktoratet den 17. september 1991, at såfremt medlemmets advokat  

 havde medtaget rentespørgsmålet i retssagen, var det direktoratets  

 opfattelse, at dette havde indgået i rettens tilkendegivelse eller eventuelle  

 dom, således at der var blevet givet medlemmet procesrenter.
 Selv om der ikke er hjemmel i arbejdsløshedsforsikringsloven til at yde  

 renter af efterbetalingsbeløb, fandt direktoratet på denne specielle baggrund  

 at kunne acceptere, at medlemmet fik renter af efterbetalingsbeløbet med  

 hjemmel i almindelige retsgrundsætninger fra sagens anlæg i marts 1989 til  

 udbetalingen i ultimo 1990, d.v.s. svarende til bestemmelsen i rentelovens §  

 8, stk. 1.
Derimod fandt direktoratet, at der ikke var grundlag for at yde renter fra  

 et tidligere tidspunkt.
Direktoratet havde herved lagt vægt på, at der fra  

 arbejdsløshedskassens og direktoratets side ikke havde været tale om åbenbare  

 fejl, men om skønsmæssig vurdering.
 Medlemmets advokat meddelte den 3. oktober 1991, at klagen vedrørende  

 rentespørgsmålet opretholdtes.
Advokaten anførte, at den dato, hvorfra der kan ydes renter, er fastsat  

 til sagsanlægget, men at denne dato set i forhold til medlemmet er vilkårlig,  

 idet han var afskåret fra at udtage stævning før sagen havde passeret gennem  

 det administrative system.
Medlemmet skulle derfor ikke rentemæssigt  

 straffes, fordi sagsbehandlingstiden i dette system var mere end 3 år.
Det  

 var derfor efter advokatens opfattelse helt urimeligt og heller ikke i  

 overensstemmelse med almindelige retsgrundsætninger, der har udmøntet sig i  

 rentelovens § 3, stk. 1. Ifølge denne bestemmelse betales renter fra  

 forfaldsdagen.
 Direktoratet henholdt sig ved brev af 16. oktober til direktoratets  

 fornyede afgørelse af 17. september 1991, da det af advokaten fremførte ikke  

 gav direktoratet anledning til at ændre afgørelsen.
 Ankenævnet tiltrådte Direktoratet for Arbejdsløshedsforsikringens  

 afgørelse af 14. marts 1991 for så vidt angik spørgsmålet om medlemmets ret  

 til dagpenge i perioden 28. maj - 1. juli 1986, jf.  

 arbejdsløshedsforsikringslovens dagældende § 57, stk. 4. Ankenævnet lagde  

 vægt på, at pågældende af kassen var orienteret om, at han fortsat skulle stå  

 tilmeldt arbejdsformidlingen af hensyn til en eventuel ankesag.
 For så vidt angik rentespørgsmålet kunne ankenævnet henholde sig til det  

 af direktoratet i afgørelse af 17. september 1991 anførte.
 Medlemmets advokat rettede herefter henvendelse til Folketingets  

 Ombudsmand.
 Ankenævnet anmodede på baggrund af ombudsmandens henvendelse til nævnet  

 direktoratet om en yderligere udtalelse vedrørende rentespørgsmålet.
 Direktoratet fastholdt i denne udtalelse bl.a., at der i kassens og  

 direktoratets afgørelser ikke blev begået åbenbare fejl, men direktoratet  

 måtte medgive, at sagsbehandlingen under den administrative klagebehandling  

 havde været relativt lang, og at dette ikke alene kunne tilskrives medlemmets  

 forhold.
 Direktoratet anbefalede derfor, at ankenævnet ændrede sin afgørelse  

 vedrørende rentespørgsmålet, således, at medlemmet med hjemmel i almindelige  

 retsgrundsætninger også fik renter af efterbetalingsbeløbet opgjort fra  

 dagpengenes forfaldstidspunkt til sagens anlæg i marts 1989. Beregningen af  

 renterne skulle ske efter rentelovens bestemmelser.
 Ankenævnet genoptog på grundlag af direktoratets udtalelse sagen til  

 fornyet behandling og ophævede sin afgørelse af 2. januar 1992 for så vidt  

 angik rentespørgsmålet.
 Ankenævnet fandt herefter, at der skulle tilkendes medlemmet renter af  

 efterbetalingsbeløbet, opgjort fra dagpengenes forfaldstidspunkt, og at  

 beregningen af renter skulle ske efter rentelovens bestemmelser.
