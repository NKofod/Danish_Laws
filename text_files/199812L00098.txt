Fremsat den 25. november 1998 af  

 sundhedsministeren (Carsten Koch) Forslag til Lov om forbud mod  

 visse dopingmidler § 1. Loven finder anvendelse på følgende grupper  

 af dopingmidler:
 1)	Anabole steroider.
 2)	Testosteron og derivater heraf samt tilsvarende stoffer med androgen  

 virkning.
 3)	Væksthormon.
 4)	Erytropoietin og midler, som har lignende virkning ved at øge  

 mængden af røde blodlegemer i blodet til over normale  

 værdier for alder og køn.
 5)	Midler, som øger produktion og frigørelse af:
a)	væksthormon, b)	testosteron og derivater heraf eller af tilsvarende stoffer med  

 androgen virkning eller c)	naturligt erytropoietin.
 § 2. Sundhedsministeren bemyndiges til at fastsætte,  

 hvilke andre grupper af dopingmidler denne lov gælder for.
 § 3. De i §§ 1 og 2 omhandlede dopingmidler må ikke  

 fremstilles, indføres, udføres, forhandles, udleveres, fordeles  

 eller besiddes, medmindre der er tale om anvendelse til sygdomsforebyggelse  

 eller -behandling eller til videnskabelige formål.
 Stk. 2. Den i stk. 1 omhandlede anvendelse til sygdomsforebyggelse  

 eller -behandling skal, for så vidt angår privatpersoner,  

 være lægeordineret.
 Stk.3. Sundhedsministeren kan meddele dispensation fra bestemmelsen  

 i stk. 1. Ministeren kan fastsætte nærmere vilkår for  

 dispensationen.
 § 4. Overtrædelse af § 3, stk. 1, eller virksomhed  

 som nævnt i § 3, stk. 3, 2. pkt., straffes med bøde, hæfte  

 eller fængsel i indtil 2 år.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 5. Loven træder i kraft den 1. juli 1999.
 Stk. 2. Samtidig ophæves lov nr. 916 af 8. december 1993  

 om forbud mod visse dopingmidler.
 § 6. Loven gælder ikke for Færøerne og  

 Grønland, men kan ved kgl. anordning sættes i kraft for disse  

 landsdele med de afvigelser, som de særlige færøske eller  

 grønlandske forhold tilsiger.
Bemærkninger til lovforslaget Almindelige  

 bemærkninger 1. Indledning Regeringen har besluttet at intensivere indsatsen imod  

 dopingmisbruget.
Dette sker på baggrund dels af meldinger fra  

 sagkyndige om, at dopingmisbruget breder sig hastigt blandt unge, og at der  

 næppe er mange idrætsgrene, hvor doping ikke er et problem, og  

dels den politiske og pressemæssige interesse omkring  

 dopingproblemer, der opstod i forbindelse med årets afvikling af  

 cykelløbet Tour de France, hvor det jo blev offentligt kendt, at  

 dopingmisbrug også forekommer i en af de mere traditionelle  

 idrætsgrene.
I den offentlige debat har det specielt været  

 dopingmidlet Erytropoietin - populært benævnt EPO - der har  

 været i søgelyset.
Problemet med EPO er, at det falder uden for  

 den gældende dopinglov.
Da det næppe er muligt alene at lovgive og  

 kontrollere sig ud af dopingproblematikken, skal forslaget til en  

 ændret lov kun ses som et enkelt element til løsningen af  

 problemet.
Der må først og fremmest sættes ind med  

 oplysning og holdningsbearbejdelse rettet mod relevante idræts-,  

 sports- og motionsmiljøer, og med hjælp fra de  

 pågældende miljøer selv.
De sportsudøvende må  

 have mere viden om de store helbredsmæssige konsekvenser ved misbrug af  

 dopingmidler.
 Den intensiverede indsats fra regeringens side mod  

 misbruget af dopingmidler vil finde sted inden for flere  

 ministerområder:
 -	Sundhedsministeren fremsætter hermed forslag om en ny  

 dopingloven, der indebærer, at sundhedsministeren bemyndiges til  

 løbende at inddrage relevante dopingmidler - specielt nye midler -  

 under loven.
-	Kulturministeren vil tage initiativ til at udarbejde en hvidbog om  

 dopingmisbruget i Danmark.
Den skal blotlægge omfanget og karakteren af  

 dopingmisbruget, distributionskanaler, juridiske og sundhedsmæssige  

 implikationer, den sociale baggrund m.v.
Kulturministeren vil endvidere tage  

 initiativ til at koordinere indsatsen mellem de forskellige offentlige  

 myndigheder og organisationerne.
Endelig vil kulturministeren søge at  

 få Danmark indlemmet i International Anti-Doping Agreement (IADA), som  

 er en aftale mellem indtil videre 7 regeringer om en meget høj  

 standard i dopingbekæmpelsen med hensyn til kontrol og  

 testning.
Som opfølgning på den første dopinglov  

 fra december 1993 stod Sundhedsstyrelsen og Team Danmark i 1995 i  

 fællesskab for en oplysningskampagne »DOPING - DON T DO IT«.
Kampagnen  

 fokuserede på problemet og de risici, der er forbundet med indtagelse  

 af anabole steroider.
Telefonrådgivningen »doping linjen« blev i denne  

 forbindelse etableret på Rigshospitalet.
Fra og med 1998 finansieres  

 »doping linjen« alene af Sundhedsstyrelsen.
I 1998 har Sundhedsstyrelsen gennemført en kampagne  

 for markedsføring af dopinglinjen.
Kampagnen bestod af: plakater,  

 visitkort, displays og GoCards samt annoncer i magasinerne Chile, Workout  

 & Fitness Magazin, Ind & Se, Ud & Se og I Form.
2. Gældende lovgivning Den gældende lov om forbud mod visse dopingmidler  

 trådte i kraft den 1. januar 1994.
Loven finder i dag anvendelse på fire grupper  

 dopingmidler, nemlig 1.	anabole steroider, 2.	testosteron og derivater heraf samt tilsvarende stoffer med androgen  

 virkning, 3.	væksthormon og 4.	midler, som øger produktion og frigørelse af  

 testosteron og derivater heraf og af tilsvarende stoffer med androgen  

 virkning samt af væksthormon.
Ifølge dopingloven er håndtering af de fire  

 ovennævnte grupper af dopingmidler forbudt.
Det betyder, at  

 fremstilling, indførsel, udførsel, forhandling, udlevering,  

 fordeling eller besiddelse af disse midler ikke må finde sted,  

 medmindre der er tale om anvendelse til sygdomsforebyggelse eller  

  -behandling eller til videnskabelige formål.
Til brug for politi- og toldmyndighedernes administration  

 af loven har Lægemiddelstyrelsen udarbejdet en vejledende liste over  

 både aktive stoffer og midler markedsført i andre lande, der  

 falder ind under dopinglovens grupper.
Listen ajourføres med  

 jævne mellemrum og er senest revideret medio 1998. Listen kan kun  

 være vejledende og vil være ufuldstændig, da der hele tiden  

 udvikles og markedsføres nye dopingmidler, og kendte midler skifter  

 navn.
 I forhold til den gældende lov er der i realiteten  

 kun tale om en ændring af § 1, hvorved dopingmidlet EPO inddrages  

 under lovens anvendelsesområde, og indføjelse af en ny § 2,  

 hvorved sundhedsministeren bemyndiges til at bestemme, hvilke dopingmidler,  

 loven finder anvendelse på.
3. Idrættens regulering Inden for idrætten defineres doping som:  

 »Tilstedeværelsen i den menneskelige organisme af stoffer, der er  

 forbudt i henhold til den Internationale Olympiske Komites liste over  

 forbudte stoffer«.
Listen er senest revideret april 1998.
 Idrætten tillader ikke anvendelse af dopingstoffer  

 inden for sportsudøvelse - hverken på elite- eller motionsplan.  

 Det anses for uetisk i forhold til andre sportsudøvere, hvis man  

 gennem indtagelse af medikamenter snyder sig til at yde en bedre  

 præstation.
Dopingkontrollen i Danmark varetages af Danmarks  

 Idræts-Forbund og Team Danmark, der samarbejder om opgaven.
Samarbejdet  

 mellem de to organisationer om kontrolarbejdet foregår i Danmarks  

 Idræts-Forbunds Dopingkontroludvalg, som har til opgave at  

 gennemføre dopingkontrol i henhold til Danmarks Idræts-Forbunds  

 dopingkontrolregulativ.
Regulativet indeholder regler om dopingkontrol og  

 sanktioner.
Kontrollen omfatter en lang række lægemidler i  

 henhold til den internationalt vedtagne liste over forbudte dopingstoffer,  

 som er udstedt af den Internationale Olympiske Komité Kontrollen kan finde sted før, under eller efter  

 træning og ved nationale og internationale arrangementer af enhver art.  

 Det praktiske arbejde varetages af et sekretariat, der er placeret i Team  

 Danmark.
Sanktionerne består i udelukkelse fra alle trænings- og  

 konkurrenceaktiviteter samt et hvilket som helst ulønnet eller  

 lønnet hverv inden for DIF, medlemsorganisationerne og foreningerne i  

 to år.
I gentagelsestilfælde kan udelukkelse ske for  

 bestandigt.
 Over for den, der tilskynder eller medvirker til doping,  

 er sanktionen udelukkelse i indtil 5 år.
4. Sundhedsmæssige hensyn Der er sundhedsmæssig risiko ved, at raske mennesker  

 uden kontrol indtager præparater, som er fremstillet til medicinsk  

 behandling.
Det gælder i særlig grad for visse stoffer, når  

 de misbruges af unge, hvis krop ikke er færdigudviklet.
Det kan give  

 alvorlige bivirkninger, når de indtages i en forkert sammenhæng  

 og også ofte i meget store doser, der kan være 10-100 gange  

 større end sædvanlig anvendt dosering.
 Det er også et sundhedsmæssigt problem i og  

 med, at stofferne indføres illegalt og dermed uden sikkerhed for, hvad  

 der rent faktisk er i pakningerne: hvilke stoffer, hvilken koncentration  

 osv.
Bivirkninger ved indtagelse af anabole steroider kan  

 være forkalkning af blodårer og dermed blodpropper,  

 hjerteproblemer, psykiske, adfærdsmæssige reaktioner, forsinket  

 pubertet, nedsat vækst m.v.
Indtagelse af væksthormon i store  

 doser kan give sygeligt forøget vækst eller forstørrelse  

 af nogle legemsdele.
Visse skader kan ikke genoprettes, når misbrug  

 ophører.
Misbrug af dopingmidler - specielt i miljøer der  

 ikke har tilknytning til DIF, hvor der er en vis form for kontrol - vil kunne  

 frembyde særlige sundhedsproblemer, fordi disse midler anvendes over et  

 langt tidsrum og i store doser.
Der var således sundhedsmæssige  

 grunde til at lovfæste en retlig regulering af dopingmidler.
5. Problemets omfang Opmærksomheden omkring doping er størst i  

 eliteidrætten, men dopingmisbrug finder især sted blandt unge  

 bodybuildere og styrketrænere, som misbruger dopingmidler for at  

 opnå en rent kosmetisk eller præstationsfremmende virkning uden  

 for den organiserede idræt.
Der foretages kun dopingkontroller i regi af Danmarks  

 Idræts-Forbund.
Dette betyder, at der i dag findes mange private  

 klubber (f.eks. helse- og fitnessklubber) og private forbund (f.eks.
Dansk  

 Bodybuilding og Fitness Forbund), hvor der ikke kan foretages  

 dopingkontrol.
 Erfaringer fra DIF s Dopingkontroludvalg samt  

 Gallup-undersøgelser peger på, at dopingproblemets omfang i  

 store træk kan kategoriseres således:
 Stort problem:
 -	Styrketrænende motionister / bodybuildere, uorganiserede  

 såvel som organiserede.
 -	Eliteidrætsudøvere i enkelte særligt belastede  

 idrætsgrene.
 Lille problem:
 -	Breddeidrætsudøvere i enkelte styrkekrævende  

 idrætsgrene.
 Minimalt problem:
 -	Den øvrige elite- og breddeidræt.
 Dopingkontroludvalget skønner, at der i Danmark er  

 omkring 10.000 misbrugere af androgene-anabole steroider.
6. Specielt vedrørende EPO Erytropoietin - EPO - er et genteknologisk fremstillet  

 middel, som især har fundet anvendelse til behandling af blodmangel hos  

 patienter med svært nedsat eller ophørt nyrefunktion.
Med EPO er  

 det muligt at normalisere patientens blodprocent, hvorved livskvaliteten  

 bedres betydeligt.
Andre anvendelser har været anæmibehandling i  

 tilslutning til visse former for cancerkemoterapi, visse sjældne  

 blodsygdomme og blodmangel hos præmature børn.
I udholdenhedskrævende idrætsgrene  

 (cykelløb, langrend, svømning og løb over længere  

 distancer) er iltoptagelsen fra lunger til blod og videretransporten til de  

 arbejdende muskler af stor betydning for præstationen.
En høj  

 iltoptagelse forudsætter, at lunge- og hjertekredsløbsfunktionen  

 har en for en person maksimal ydelse, hvilket alene kan opnås gennem  

 træning.
I blodet bestemmes ilttransportkapaciteten stort set alene af  

 mængden af røde blodlegemer på grund af disses indhold af  

 det iltbindende molekyle hæmoglobin.
I et vist omfang kan denne  

 mængde øges gennem træning i højdeklima.
Det  

 kræver kostbar tid.
Andre kostbare metoder er konstruktion af boliger  

 og opholdsrum, hvor det lavere ilttryk i højdeklima imiteres.
I Dopingkontroludvalgets dopingliste nævnes  

 bloddoping, hvorved forstås, at idrætsudøveren umiddelbart  

 inden konkurrence tilføres sit eget eller en donors blod.
Metoden er  

 sandsynligvis nu gået ud af brug.
EPO kan opfattes som en mere raffineret form for  

 bloddoping.
EPO gives som indsprøjtninger, hvorved produktionen af  

 røde blodlegemer øges.
EPO har den store fordel for  

 idrætsudøveren, at midlet ikke kan afsløres ved  

 dopingkontrol.
Risikoen ved EPO-misbrug er populært sagt, at blodet  

 bliver mere tyktflydende, hvilket kan forstærkes af dehydrering under  

 konkurrencen.
I yderste konsekvens kan den medføre dannelse af  

 blodpropper i forskellige organer.
I hjerte, hjerne og lunger kan blodpropper  

 bevirke døden.
7. Lovforslagets indhold og gyldighedsområde Som nævnt ovenfor finder den gældende lov kun  

 anvendelse på fire nærmere specificerede grupper dopingmidler.  

 Lovforslaget indebærer, at lovens anvendelsesområde udvides med  

 EPO.
Med henblik på at »fremtidssikre« dopingloven, således at  

 der ikke skal en lovændring til, hvis der fremover opstår behov  

 for at inddrage nye midler under loven, foreslås det endvidere, at  

 sundhedsministeren bemyndiges til ved en bekendtgørelse af  

 fastsætte, hvilke andre grupper af  dopingmidler loven finder  

 anvendelse på .
 Det vil fortsat være DIF og Team Danmark, der  

 står for testning, kontrol og sanktioner i forbindelse med doping i den  

 del af sportsverdenen, der er organiseret under DIF, hvilket parterne er  

 indforstået med.
Ligesom tilfældet er med den gældende lov, er  

 der i lovforslaget ikke medtaget en definition af begrebet doping.
Danmarks  

 Idræts-Forbunds definition fremgår af afsnit 3 ovenfor.
Begrebet  

 doping skønnes at være så veletableret, at det ikke er  

 nødvendigt med en nærmere forklaring heraf.
Det er endvidere  

 uden betydning for lovens indhold, om der foreligger en egentlig definition i  

 lovteksten, idet sanktionering af omgang med de omhandlede stoffer er knyttet  

 til håndteringsformerne og således ikke anvender udtrykket doping  

 i beskrivelsen af gerningsindholdet.
8. Lovforslagets administrative og økonomiske konsekvenser Lovforslaget medfører ikke øgede offentlige  

 udgifter og får i øvrigt ikke administrative konsekvenser af  

 betydning.
 Lovforslaget indeholder heller ikke administrative  

 konsekvenser for borgerne.
9. Erhvervsmæssige og miljømæssige konsekvenser Lovforslaget indebærer ingen erhvervsmæssige  

 eller miljømæssige konsekvenser.
10. Forholdet til EU-retten Lovforslagets § 3 indeholder en såkaldt »teknisk  

 forskrift«, jf. art. 1, nr. 17, i Europa-Parlamentets og Rådets  

 direktiv af 22. juni 1998 om en informationsprocedure med hensyn til tekniske  

 standarder og forskrifter, 98/34/EF.
Lovforslagets § 3, jf. § 1, skal derfor  

 notificeres for Europa-Kommissionen i overensstemmelse med  

 informationsproceduredirektivet.
Tilsvarende vil udkast til  

 bekendtgørelse, der udstedes i medfør af lovforslagets § 2,  

 skulle notificeres.
11. Udtalelser over lovforslaget Lovforslaget har i udkast været forelagt for:  

 Amtsrådsforeningen i Danmark, Brancheforeningen af Farmaceutiske  

 Industrivirksomheder (BFID), Center for Muskelforskning (Rigshospitalet),  

 Danmarks Apotekerforening, Danmarks Farmaceutiske Højskole, Danmarks  

 Gymnastik- og Idrætsorganisationer (DGI), Danmarks Idræts-Forbund  

 (DIF), Dansk Bodybuilding & Fitness Forbund, Dansk Farmaceutforening,  

 Dansk Firmaidrætsforbund (DFIF), Dansk Helseforbund, Dansk  

 Idrætsmedicinsk Selskab, Dansk Ungdoms Fællesråd, Danske  

 Apoteksassistenters Forening, Den Almindelige Danske Lægeforening,  

 Dopinganalyselaboratoriet (Rigshospitalet), Dopingkontroludvalget,  

 Doping-linjen (Rigshospitalet), Erhvervsministeriet, Forbrugerrådet,  

 Forebyggelsespolitisk Råd, Forsvarsministeriet, Frederiksberg Kommune,  

 Højskolernes Fællessekretariat, att.  

 idrætshøjskolerne, Justitsministeriet (herunder  

 Rigspolitichefen, Rigsadvokaten og Politidirektøren i  

 København), Kommunernes Landsforening, Kulturministeriet,  

 Københavns Kommune, Landsforeningen Ungdomsringen,  

 Lægemiddelindustriforeningen (LIF), Lægemiddelstyrelsen, MEGROS,  

 Ministeriet for Fødevarer, Landbrug og Fiskeri,  

 Parallelimportørforeningen af Lægemidler, Skatteministeriet,  

 Sundhedsstyrelsen, TEAM Danmark og Undervisningsministeriet.
Vurdering af konsekvenserne af  

 lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og   

 amtskommuner Ingen konsekvenser Ingen konsekvenser Administrative konsekvenser for stat, kommuner og  

 amtskommuner Ingen konsekvenser Ingen konsekvenser Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Ingen konsekvenser Ingen konsekvenser Forholdet til EU-retten Lovforslagets § 3 indeholder en såkaldt »teknisk  

 forskrift«, jf. art. 1, nr. 17, i Europa-Parlamentets og Rådets  

 direktiv af 22. juni 1998 om en informationsprocedure med hensyn til tekniske  

 standarder og forskrifter, 98/34/EF.
Lovforslagets § 3, jf. § 1, skal derfor  

 notificeres for Europa-Kommissionen i overensstemmelse med  

 informationsproceduredirektivet.
Tilsvarende vil udkast til  

 bekendtgørelse, der udstedes i medfør af lovforslagets § 2,  

 skulle notificeres.
Bemærkninger til de enkelte  

 lovbestemmelser Til § 1 I den gældende lov er opregnet fire grupper af  

 dopingmidler, som loven finder anvendelse på.
I lovforslaget inddrages  

 herudover dopingmidlet Erytropoietin (EPO) og lignende midler.
Til § 2 Sigtet med bestemmelsen er at »fremtidssikre« dopingloven,  

 således at der ikke skal en lovændring til, hver gang der  

 fremover dukker et nyt middel op, som kan misbruges til doping.
Til § 3 Hensigten med bestemmelsen er at begrænse brugen af  

 de omhandlede dopingmidler til andet end medicinske eller videnskabelige  

 formål.
Et væsentligt element er derfor forbudet mod, at private  

 indfører, fordeler og forhandler midlerne, samt mod at private  

 besidder midlerne til andet end de udtrykkeligt nævnte lovlige  

 formål.
 Med henblik på at skabe en klarere retstilstand  

 foreslås det i stk. 2, at det udtrykkeligt fastsættes, at  

 privatpersoners anvendelse af midlerne til sygdomsforebyggelse eller  

 behandling skal være lægeordineret.
Bestemmelsen omfatter ikke kun privatpersoners omgang med  

 dopingmidler.
Erhvervsmæssig håndtering af dopingmidler vil kun  

 være lovlig, hvis formålet er sygdomsforebyggelse eller  

 -behandling, eller det har et videnskabeligt sigte.
Dette indebærer  

 f.eks., at en lægemiddelgrossist lovligt kan levere lægemidler,  

 der er omfattet af loven, til et apotek.
Udleverer grossisten derimod  

 tilsvarende lægemidler til privatpersoner, vil der være tale om  

 en overtrædelse af lovens § 2 - foruden af lægemiddellovens  

 bestemmelser om apoteksforbehold.
 Ved videnskabelige formål forstås anvendelse i  

 overensstemmelse med bestemmelserne i lov om et videnskabsetisk  

 komitésystem og behandling af biomedicinske forskningsprojekter.  

 Herudover omfatter begrebet anden forskning, afprøvning m.v., som  

 udføres med henblik på systematisk opnåelse af ny eller  

 bekræftelse af eksisterende viden samt bekæmpelse af doping.
 Dispensationsbestemmelsen i stk. 3 er medtaget med henblik  

 på at undgå utilsigtet at forbyde stoffer, der lovligt kan  

 markedsføres i henhold til anden lovgivning.
Til § 4 Det foreslås, at strafferammen fortsat  

 fastsættes til bøde, hæfte eller fængsel i op til 2  

 år.
Herved svarer strafferammen til den strafferamme, der gælder  

 for ulovlig omgang med stoffer efter lov om euforiserende stoffer.
 Rigspolitiets statistik over beslaglagte dopingmidler i  

 perioden 1995 - 1998 ser således ud:
1995 Første 6 mdr.
1995 Hele året 1996 Første 6 mdr.
1996 Hele året 1997 Første 6 mdr.
1997 Hele året 1998 Første 6 mdr.
1998 indtil primo nov.
Antal beslag 30 52 38 59 26 124 73 170 Antal enheder 222.435 227.641 31.449 97.987 76.967 156.722 40.302 211.038 Retspraksis er ikke systematisk blevet fulgt.
Det kan dog  

 oplyses, at -	retten i Maribo idømte fængsel i 6 måneder for -  

 med henblik på videresalg - at have indført ca. 14.000 enheder  

 anabole steroider til en anslået værdi af 500.000 kr.
-	retten i Varde idømte 6 måneders fængsel for i en  

 periode på ca. et halvt år at have besiddet anabole steroider og  

 testosteron til en værdi af ca. 128.000 kr. med henblik på  

 fordeling til to mellemhandlere.
Afgørelsen blev stadfæstet af  

 Vestre Landsret.
Til § 5 Det foreslås, at loven træder i kraft den 1.  

 juli 1999.
 Samtidig ophæves lov nr. 916 af 8. december 1993 om  

 forbud mod disse dopingmidler.
Til § 6 Loven gælder ikke for Færøerne og  

 Grønland, men kan ved kgl. anordning sættes i kraft for disse  

 landsdele med de afvigelser, som de særlige færøske eller  

 grønlandske forhold tilsiger.
