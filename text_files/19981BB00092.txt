Fremsat den 12. februar 1999 af  

 Else Winther Andersen (V),  

 Lars Løkke Rasmussen (V), Jens Vibjerg (V),  

 Knud Erik Kirkegaard (KF),  

 Henning Grove (KF) og Ebbe Kalnæs (CD) Forslag til folketingsbeslutning om frikommuneforsøg Folketinget opfordrer regeringen til at fremsætte  

 lovforslag, der i lighed med lov om frikommuner fra 1985 indfører en  

 kommunal forsøgsordning med det formål at øge det lokale  

 selvstyre, at opnå en bedre tilpasning af det kommunale styre til de  

 lokale forhold, at forbedre servicen for borgerne og at forbedre  

 ressourceudnyttelsen i den kommunale virksomhed.
Bemærkninger til forslaget Efter forslagsstillernes opfattelse er der  

 ingen tvivl om, at frikommuneforsøgene i perioden 1985-1993 var med  

 til at øge decentraliseringen og den kommunale handlefrihed.
Og det er  

 netop, hvad kommunerne har behov for nu, hvis de skal løse de  

 problemer og udfordringer, som de står over for.
De danske kommuner og amter er nemlig presset fra flere  

 sider.
Borgerne stiller stadig stigende krav til den offentlige service, som  

 den kommunale sektor producerer.
Det skyldes delvis, at regeringen flere  

 gange har stillet borgerne i udsigt, at den kommunale service vil blive  

 bedre.
Som eksempel kan nævnes statsministerens løfte i  

 åbningstalen i 1993 om en børnepasningsgaranti.
Samtidig oplever kommunerne et pres, der kommer fra den  

 demografiske udvikling.
Antallet af børn og ældre er stigende,  

 og det er netop til disse to grupper, hovedparten af alle kommunale  

 serviceudgifter går.
Kommunerne oplever altså en stigende  

 efterspørgsel kombineret med, at borgerne samtidig ønsker en  

 stigende kvalitet af de kommunale serviceydelser.
Når kommunerne har  

 svært ved at leve op til disse krav, skyldes det ikke mindst, at  

 regeringen har lagt beslag på en stor del af den konjunkturfremgang,  

 resten af samfundet har oplevet.
Det gælder i særdeleshed  

 indførelsen af bruttoskatten i 1994, der alene i år  

 skønnes at koste kommuner og amter 15 mia. kr.
Og samtidig  

  indskrænkes den kommunale handlefrihed, hvilket planlovgivningen og  

 selskabsskatteligningens fjernelse fra mindre kommuner er glimrende eksempler  

 på.
Kommunerne har derfor behov for større frihed for  

 at kunne leve op til de krav og udfordringer, som udviklingen har stillet og  

 vil stille i de kommende år.
Med dette beslutningsforslag ønsker  

 forslagsstillerne at give kommunerne noget af handlefriheden tilbage.
Erfaringerne med frikommuneforsøget i perioden  

 1985-1993 er særdeles gode.
Kommunerne fik med forsøgsloven  

 mulighed for at afprøve nye styreformer og nye modeller for kommunal  

 opgaveløsning.
I perioden blev 390 ideer godkendt som grundlag for  

 forsøg, og af disse har i hvert fald 214 forsøg medført  

 eller inspireret til ny lovgivning.
Forsøgene spredte sig over  

 områder som skole og fritid, miljø og teknik, kommunens styre og  

 økonomi, social og sundhed samt beskæftigelse og erhverv.  

 Frikommuneprojektet involverede mange parter: Frikommunerne, fagministrene,  

 de kommunale organisationer og Indenrigsministeriet.
Generelt var det  

 parternes opfattelse, at frikommuneprojektet levede op til sit formål,  

 og at projektets tilrettelæggelse og samspillet mellem ministerier og  

 frikommuner var tilfredsstillende.
Der henvises i øvrigt til  

 evalueringsrapporten »Frikommuneprojektet 1985-1993« fra  

 Indenrigsministeriet, marts 1994.
Skriftlig fremsættelse Else Winther Andersen (V):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 frikommuneforsøg.
(Beslutningsforslag nr.
B 92).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
