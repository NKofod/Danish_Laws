En bevillingshaver opfyldte ikke kravet i hyrekørselsbekendtgørelsens  

 §5 om personlig udnyttelse af bevillingen.
Tilbagekaldelsen ansås for  

 berettiget.
 I brev af 5. januar 1990 (j.nr. 9017) har De, som advokat for  

 hyrevognmand Niels Jørgen Wærum Vælum, indbragt den af Storkøbenhavns  

 Hyrevognsnævn i brev af 20. december 1989 meddelte afgørelse om  

 tilbagekaldelse af Deres klients bevilling (nr. 1-0748) til hyrekørsel.
 Nævnets afgørelse er truffet i medfør af § 8, stk. 1, i lov om hyrekørsel,  

 hvorefter en bevilling kan tilbagekaldes, såfremt indehaveren har gjort sig  

 skyldig i grov eller oftere gentagen overtrædelse af vilkårene for  

 bevillingen, af bestemmelserne i hyrekørselsloven eller af forskrifter  

 udstedt i medfør af loven.
 Nævnet har begrundet afgørelsen med, at Deres klient har overtrådt § 5 i  

 bekendtgørelse nr. 401 af 14. september 1979 om hyrekørsel  

 (hyrekørselsbekendtgørelsen).
 Nævnet har endvidere henvist til et af Deres klient vedtaget bødeforlæg af  

 28. september 1989 for overtrædelse af § 1, stk. 2, i kørselsreglement for  

 hyrevogne i Storkøbenhavn (reglementet) samt § 5, stk. 1, i  

 hyrekørselsbekendtgørelsen.
§ 5 i hyrekørselsbekendtgørelsen fastslår, at bevillingen skal udnyttes af  

 bevillingshaveren personligt.
I henhold til § 1, stk. 2, i reglementet skal  

 bevillingshaveren sikre sig, at de hos ham ansatte chauffører har gyldigt  

 kørekort til erhvervsmæssig personbefordring samt gyldigt førerkort.
 Efter det af Storkøbenhavns Hyrevognsnævn oplyste, blev det i august 1988  

 - i forbindelse med forelæggelse af en politirapport for nævnet -  

 konstateret, at Deres klient ca. 2 år forinden på grund af sygdom havde  

 overladt administrationen af sin hyrekørselsbevilling  

 til Hans Christian Wagner, og at Deres klient - ifølge politirapporten - ikke  

 var bekendt med, hvem der var chauffør på hyrevognen.
 Ifølge nævnet har socialcentret Sydvest oplyst, at Deres klient siden 1.  

 juni 1985 har oppebåret førtidspension, såvel som at centret ikke har  

 kendskab til, at han driver selvstændig hyrekørselsvirksomhed.
 Nævnet har endvidere oplyst, at Deres klient ifølge Københavns  

 Skatteforvaltning i årene 1985-1988 ikke har opgivet indkomst fra  

 hyrekørselsvirksomheden, samt at han er forskudsregistreret som pensionist  

 for årene 1989 og 1990.
I Deres brev af 18. august 1988 til nævnet bekræfter De, at Deres klient  

 ca. 2 år forinden var blevet ramt af en sygdom, der først medførte blindhed  

 på det ene øje og senere amputation af en tå og sidenhen en del af foden,  

 således at Deres klient ikke kunne passe sin hyrekørselsvirksomhed.
Under  

 sygdomsperioden har Deres klients søstersøn Hans Christian Wagner varetaget  

 driften og administrationen af hyrekørselsvirksomheden.
 Herefter blev sagen sat i bero indtil vedtagelsen af den ovenfor mævnte  

 bødeforlæg af den 28. september 1989, hvoraf det fremgår, at Deres klient  

 bl.a. havde undladt at sikre sig, at hyrevognschauffør Jan Michael Hansen var  

 i besiddelse af gyldigt kørekort til erhvervsmæssig personbefordring samt  

 gyldigt førerkort, jf. § 1, stk. 2, i reglementet.
 Efter en samlet konkret vurdering af ovennævnte forhold konkluderede  

 nævnet på nævnsmøde den 12. december 1989, at Deres klient havde gjort sig  

 skyldig i grove overtrædelser af hyrekørselslovgivningen med tilbagekaldelse  

 af bevillingen til følge.
 Ministeriet har brevvekslet yderligere med Dem, og De har været partshørt  

 over nævnets udtalelse af 19. januar 1990.
 Senest har De ved brev af 19. marts 1990 fremsendt en udtalelse af 15.  

 marts 1990 fra Hans Christian Wagner, hvori han bl.a. redegør for sine  

 arbejdsrelationer til Deres klient og samtidig med henvisning til at Deres  

 klient er invalidepensionist og hyrekørselsvirksomheden indtil dato ikke har  

 givet overskud, anmoder ministeriet om tilladelse til, at Deres klient  

 beholder bevillingen indtil hyrevognen - anskaffet i august 1988 - er  

 frikørt.
 Ministeriet skal i sagens anledning meddele følgende:
Ifølge hyrekørselsbekendtgørelsens § 5, stk. 1, skal en bevilling udnyttes  

 af bevillingshaveren personligt.
Heri ligger bl.a., at bevillingshaveren -  

 bortset fra sygdomstilfælde af kortere varighed og normale ferieperioder -  

 skal udnytte bevillingen konstant.
Dette er imidlertid ikke ensbetydende med,  

 at bevillingshaveren selv hele tiden skal føre vognen.
 Det afgørende er, at bevillingshaveren hele tiden har den fulde indsigt  

 såvel med den faktiske som den administrative/økonomiske del af  

 hyrekørselsvirksomheden.
 Er bevillingshaveren på grund af sygdom eller lignende i lægnere tid  

 afskåret fra at udnytte sin bevilling skal den deponeres hos pågældende  

 kommunalbestyrelse/Storkøbenhavns Hyrevognsnævn, jf.  

 hyrekørselsbekendtgørelsens § 6.
Deponeringen kan ske i et tidsrum af indtil 3 måneder, der, når særlige  

 tilfælde foreligger, kan forlænges af nævnet.
Genoptager bevillingshaveren  

 ikke sin virksomhed inden udløbet af den nævnte frist, bortfalder  

 bevillingen.
 Ministeriet konstaterer, at Deres klient i strid med  

 hyrekørselslovgivningen har undladt at deponere sin bevilling under sin  

 sygdomsperiode, hvor han var ude af stand til at varetage driften af  

 hyrekørselsvirkomheden, jf. § 6 i hyrekørselsbekendtgørelsen.
Ministeriet finder det endvidere dokumenteret, at Deres klient igennem  

 længere tid ikke har haft den fornødne indsigt i udnyttelsen af sin bevilling  

 og dermed ikke har udnyttet bevillingen personligt, idet han har ladet  

 administrationen af hyrekørselsvirkomheden overgå til Hans Christian Wagner,  

 jf. § 5, stk. 1, i hyrekørselsbekendtgørelsen.
Dette bestyrkes endvidere af  

 hans manglende kendskab til hyrevognschauffør Jan Michael Hansen og dennes  

 manglende kørekort og førerkort, hvorved han har overtrådt reglementets § 1,  

 stk. 2, jf. bødeforlægget af 28. september 1989. Ministeriet anser det for  

 godtgjort, at der er tale om grove overtrædelser af hyrekørselslovgivningen,  

 som danner grundlag for tilbagekaldelsen.
 Ministeriet stadfæster herefter nævnets afgørelse om tilbagekaldelse af  

 bevillingen.
 Storkøbenhavns Hyrevognsnævn har modtaget kopi af nærværende brev.
