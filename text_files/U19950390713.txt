Arbejdstagere delvis frifundet for bodspåstand, idet formodningen for,  

 at der forelå systematisk aktion mellem nogle af de i sagen omhandlede  

 arbejdsnedlæggelser, blev afkræftet: at arbejdsnedlæggelserne bestod i  

 kortvarige møder i arbejdstiden kunne ikke føre til en fravigelse af de  

 sædvanlige bodstakster Fra 18/2 til 11/3-94 iværksattes på en virksomhed adskillige kortvarige  

 arbejdsnedlæggelser og overarbejdsvægringer, der alle ubestridt var  

 overenskomststridige.
Arbejdsretten lagde til grund, at arbejdsnedlæggelser  

 den 18/2 og 21/2-94 som baggrund havde utilfredshed med forløbet af de lokale  

 lønforhandlinger og måtte antages iværksat for at lægge pres på virksomhedens  

 ledelse.
De måtte derfor - uanset den tidsmæssige udstrækning - bedømmes som  

 sædvanlige arbejdsnedlæggelser og ikke blot som orienteringsmøder, for hvilke  

 boden eventuelt kunne bortfalde eller nedsættes.
Det samme gjaldt  

 arbejdsnedlæggelser d. 23/2-94, og der ansås herefter at foreligge  

 systematisk aktion mellem de tre nævnte arbejdsnedlæggelser, uanset at  

 aktionen var iværksat på forskellige tidspunkter af virksomhedens forskellige  

 klubber.
For så vidt angår senere arbejdsnedlæggelser og overarbejdsvægringer  

 bestod der vel en formodning for, at også disse havde baggrund i utilfredshed  

 med de lønforhandlinger, der først afsluttedes et stykke hen i marts måned  

 1994.
 Denne formodning fandtes dog i det foreliggende tilfælde ikke bestyrket i  

 en sådan grad, at der burde ske domfældelse også for disse aktioner.
 Den omstændighed, at der alene var tale om ganske kortvarige møder i  

 arbejdstiden, der var blevet begrundet i trivselsmæssige problemer, gav ikke  

 er grundlag for at fravige de sædvanlige bodstakster.
 1. I perioden fra den 18. februar til og med den 11. marts 1994 iværksatte  

 et antal medlemmer af Specialarbejderforbundet i Danmark, Dansk  

 Metalarbejderforbund og Snedker- og Tømrerforbundet i Danmark, alle  

 beskæftiget hos virksomheden Århus Flydedok A/S, flere kortvarige  

 arbejdsnedlæggelser og overarbejdsvægringer, der alle ubestridt var  

 overenskomststridige.
 Klagerne, Dansk Arbejdsgiverforening for Dansk Industri for Århus Flydedok  

 A/S, har herefter ved klageskrift af 11. marts 1994 indbragt sagen herom for  

 Arbejdsretten med påstand om, at de indklagede arbejdstagere til Dansk  

 Arbejdsgiverforening betaler en efter rettens skøn fastsat bod for hver time,  

 de pågældende har deltaget i de overenskomststridige arbejdsnedlæggelser og  

 overarbejdsvægringer.
De indklagede, Landsorganisationen i Danmark for Specialarbejderforbundet  

 i Danmark, Dansk Metalarbejderforbund og Snedker- og Tømrerforbundet i  

 Danmark for de pågældende medlemmer af de 3 forbund, har påstået frifindelse,  

 subsidiært bodsfritagelse eller - nedsættelse.
De har til støtte herfor  

 navnlig gjort gældende, at der ikke forelå systematik mellem de enkelte  

 arbejdsnedlæggelser.
2. Til belysning af baggrunden for de iværksatte arbejdsnedlæggelser og  

 overarbejdsvægringer er fremlagt forskelligt materiale og afgivet  

 vidneforklaringer af virksomhedens tekniske direktør Per Sieg, skibsbygger  

 Arne Sørensen, afdelingsformand Hans Max, skibstømrer Steen Nikolajsen,  

 maskinarbejder Torben Jørgensen og rørlægger Arne Jørgensen.
Materialet og de  

 afgivne vidneforklaringer gengives i det følgende i tilslutning til omtalen  

 af de stedfundne arbejdsnedlæggelser og overarbejdsvægringer i kronologisk  

 orden.
 2.1. Fredag den 18. februar 1994.
 81 medlemmer af Dansk Metal (skibsbyggere) nedlagde arbejdet kl. 13.00 -  

 13.45, ubestridt på grund af utilfredshed med de lokale lønforhandlinger.
Teknisk direktør Per Sieg har forklaret, at han er formand for  

 virksomhedens lønudvalg, der forestår lønforhandlingerne.
Forhandlingerne var  

 indledt medio februar 1994, og man havde holdt to møder med  

 tillidsrepræsentanterne inden den første arbejdsnedlæggelse.
Virksomheden  

 beskæftiger ca. 630 timelønnede medarbejdere.
For dagholdet er frokostpausen  

 fra kl. 11.30 til kl. 12.00. Arbejdsnedlæggelsen skete således ikke i  

 tilslutning til pausen.
 Skibsbygger Arne Sørensen, der er tillidsrepræsentant for skibsbyggerne,  

 har forklaret, at det var træghed i lønforhandlingerne, som fik folkene til  

 at forlange et møde for at blive orienteret om forløbet af forhandlingerne.
 2.2. Mandag den 21. februar 1994.
 44 medlemmer af Dansk Metal (svejsere og skibsbyggere) nedlagde arbejdet  

 kl. 9.30 - 10.30 og 32 medlemmer af Dansk Metal (svejsere og skibsbyggere)  

 nedlagde arbejdet kl. 12.00 - 12.30.
 78 medlemmer af SiD (arbejdsmænd) nedlagde arbejdet kl. 12.15 - 13.20.
 Arbejdsnedlæggelserne havde ubestridt samme baggrund som  

 arbejdsnedlæggelsen den 18. februar 1994, nemlig utilfredshed med forløbet af  

 lønforhandlingerne.
Afdelingsformand i SiD-Fabrik, Århus, Hans Max har forklaret, at han i  

 februar 1994 var fællestillidsmand i virksomheden.
Efter et par møder med  

 ledelsen forlød det, at ledelsen ikke ønskede at »give noget«.  

 Medarbejderne ønskede derfor at blive orienteret, hvilket skete på mødet den  

 21. februar 1994 kl. 12.15 - 13.20.
 2.3. Onsdag den 23. februar 1994.
 5 medlemmer af Dansk Metal (riggere) og 5 medlemmer af Snedker- og  

 Tømrerforbundet nedlagde arbejdet kl. 13.35 - 15.00.
 54 medlemmer af Dansk Metal (maskinarbejdere) nedlagde arbejdet kl. 14.00  

 - 15.00.
 Om årsagen til arbejdsnedlæggelserne har de indklagede anført, at disse  

 var en reaktion mod virksomhedens brud på § 3, stk. 3, i en lokalaftale af  

 19. maj 1993 om løn- og arbejdsforhold, hvorefter der en gang årligt skal  

 foretages en kvalifikationsvurdering af de ansatte.
 I et af de indklagede fremlagt - ikke underskrevet - bilag, som er dateret  

 23. februar 1994, men som ikke er påført nogen modtagelsespåtegning af  

 virksomhedens ledelse, hedder det:
»Århus Flydedok Lønudvalget Klub 37 forsamlet til møde den 23. februar 1994, kl. 14,00 udtaler  

 følgende:
 Klubben må på det skarpeste tage afstand fra værftets brud på gældende  

 lokalaftale § 3, stk. 3.
 Såfremt aftalen ikke straks efterleves, forbeholder vi os ret til at  

 indbringe sagen for fagretlig behandling.
---» Ved et ALU-møde på virksomheden den 1. marts 1994 blev bl.a. denne  

 arbejdsnedlæggelse drøftet mellem ledelsen og medarbejderne.
I referatet fra  

 mødet hedder det herom:
 »Arbejdsnedlæggelse den 23/2-94 - mask.arb.
 Angivet årsag - Brud på lokalaftale vedrørende tidspunktet for den årlige  

 kvalifikationsvurdering.
 På ALU-møde den 18. februar 1994 blev det meddelt, at p.g.a. en  

 forglemmelse var den årlige kvalifikationsvurdering ikke blevet iværksat  

 tidsnok til at give medarbejderne meddelelse senest den 14. februar, men at  

 arbejdet omkring vurderingerne var sat i gang og at aftalen om ikrafttræden  

 den 1. marts vil kunne blive overholdt.
 A-siden var derfor uforstående overfor den arbejdsnedlæggelse, der fandt  

 sted.
B-siden mente, det var forståeligt, da der ikke var udkommet en  

 information om forsinkelsen.« Teknisk direktør Per Sieg har forklaret, at det er en del af lønaftalerne,  

 at der skal foretages kvalifikationsvurdering.
Det havde man glemt, men  

 forsinkelsen fik ingen praktisk betydning, således som det også er anført i  

 referatet fra ALU- mødet.
 Skibstømrer Steen Nikolajsen har bekræftet at være med i klub 37.
 Maskinarbejder Torben Jørgensen har forklaret, at folkene var utilfredse  

 med, at de ikke i tide kunne få at vide, hvordan deres vurdering var, således  

 at de i givet fald kunne nå at få rettet eventuelle fejl.
 Samme dag - den 23. februar 1994 - afholdtes fællesmøde til behandling af  

 arbejdsnedlæggelserne den 18. og 21. februar 1994. I referatet fra mødet  

 hedder det bl.a.:
 »Fra arbejdstagerside erkendte man, at arbejdsnedlæggelserne var  

 overenskomststridige, og man gav tilsagn om at pålægge arbejderne at holde  

 arbejdet normaliseret.
 Fra arbejdsgiverside var man af den opfattelse, at arbejdsnedlæggelserne  

 kan betragtes som led i en systematisk aktion.
Fra arbejdstagerside bestred man, at der forelå systematik----» 2.4. Torsdag den 24. februar 1994.
 65 medlemmer af Dansk Metal (rørsmede) og et medlem af SiD (skibsmaler)  

 nedlagde arbejdet kl. 14.00 - 15.00.
Om årsagen til arbejdsnedlæggelsen har de indklagede anført, at denne var  

 en reaktion mod virksomhedens overtrædelse af gældende sikkerhedsbestemmelser  

 samt arbejdsmiljøloven.
De indklagede har henvist til en af klub 46  

 underskrevet »udtalelse«, der er modtaget af virksomhedens ledelse  

 den 24. februar 1994, og hvori det hedder:
 »Klubben har behandlet en henvendelse om brud på arbejdsmiljølovens  

 paragraf 50-51-52.
søndag d. 20/2 94 fra kl. 10.00 til kl. 23.00.« I referatet fra det foran omtalte ALU-møde den 1. marts 1994 hedder det om  

 denne arbejdsnedlæggelse:
 »Arbejdsnedlæggelse den 24/2-94 - rørsmede - angivet årsag:
 Brud på arbejdsmiljølovens bestemmelser § 50, 51 og 52.
 Tillidsrepræsentant Arne Jørgensen blev tilkaldt og oplyste, at klubben  

 havde holdt møde, da der i forbindelse med noget overarbejde var  

 utilfredshed, idet man mente ikke, at 11 timers reglen blev overholdt, og at  

 den pågældende mester havde forsømt at notere sagen i tilsynsbogen og havde  

 ikke informeret tillidsmanden.
 A-siden havde undersøgt sagen, der var som følge:
»2 medarbejdere var varskoet til overarbejde søndag, den 20/2-94 i  

 tidsrum kl. 10.00 - 22.00 = 13 timer.
Om mandagen, den 21/2-94 afspadserede  

 de 2 medarbejdere 3 timer forud for normal arbejdstidsbegyndelsen kl. 07.00 -  

 d.v.s. at denne dag var der arbejdstid kl. 10.00 - 15.00. Varskoseddel,  

 hvoraf tillidsrepræsentanten burde have modtaget en kopi, var opfyldt i  

 henhold til gældende regler.« A-siden mente at ved det omtalte tilfælde, var det et fortolknings  

 spørgsmål og oplyste, at der er enighed om, at arbejdsmiljølovens  

 bestemmelser skal efterleves, og at der skal checkes op på, at de  

 retningslinier vi har aftalt lokalt er i overensstemmelse med  

 arbejdsmiljølovens bestemmelserne.
Værftets sikkerhedsleder blev tilkaldt til  

 mødet og blev bedt om at checke op på retningslinierne, og melde til bage til  

 ALU.
Det blev aftalt at fremover skal tilsynsbogen opbevares inden for normal  

 arbejdstid hos sikkerhedslederen og udenfor normal arbejdstid hos  

 portvagten.' Teknisk direktør Per Sieg har forklaret, at det hænder, at 11-timers  

 reglen ikke bliver overholdt, men det plejer ikke at give anledning til  

 arbejdsnedlæggelser.
Rørlægger Arne Jørgensen, der er tillidsrepræsentant for rørsmedene, har  

 forklaret, at han blev kaldt til møde med kollegerne, som ønskede, at der  

 skete påtale af det skete brud på 11-timers reglen.
Der skete efterfølgende  

 en »opstramning« for så vidt angår tilsynsbogen.
 2.5. Fredag den 25. februar 1994.
 251 medlemmer af Dansk Metal, 63 medlemmer af SiD og 18 medlemmer af  

 Snedker- og Tømrerforbundet nedlagde arbejdet kl. 13.30 - 14.30.
Den angivne årsag til arbejdsnedlæggelsen var manglende varmt vand.
I en  

 udtalelse herom fra fællesklubben, som virksomheden modtog samme dag den 25.  

 februar 1994, hedder det:
 »Gennem det sidste halve år har vi gentagne gange oplevet situationer  

 uden eller med meget lidt varmt vand i omklædningsrummene.
 Vi har flere gange gjort opmærksom på problemet - bl.a. på ALU-møder - og  

 er senest på SU-møde 22/2-94 blevet garanteret en løsning.
 Trods dette var der igen efter fyraften torsdag 24/2-94 kun koldt vand til  

 de sidste i omklædningsrummene.
Vi kræver at Aarhus Flydedok stopper alle eksperimenter og sikrer rigeligt  

 varmt vand så alle ansatte kan få et velfortjent bad efter fyraften.« I referatet fra det foran omtalte ALU-møde den 1. marts 1994 hedder det om  

 denne arbejdsnedlæggelse:
»Arbejdsnedlæggelse kl. 13.30 den 25/2-94 af samtlige timelønnede  

 medarbejdere - angivet årsag mangel på varmt badevand Udtalelse fra mødet som følger:-- A-siden var enige i, at der i  

 begyndelsen af 1994 havde desværre uregelmæssige varmtvandsforsyninger i  

 baderummene grundet øget bemanding med følgende aktivitet på skiftehold.  

 Disse uregelmæssige forsyninger har man forsøgt at løse, og i uge 7 blev der  

 installeret pladevarmevekslere, og der var derefter varmt vand til alles  

 tilfredshed.
 A-siden oplyste, at det derfor var meget beklageligt, at der torsdag, den  

 24. februar 1994 opstod et problem med det varme vand ved enkelte brusere.  

 Dette problem blev allerede løst fredag formiddag den 25/2-94, og mindst en  

 af tillidsrepræsentanterne var bekendt med dette.
A-siden stod derfor uforstående overfor arbejdsnedlæggelsen, og at  

 arbejdet ikke blev normaliseret inden fyraftenen, hvilket resulterede i, at  

 arbejde varskoet til at blive udført fredag aften, om både lørdagen og om  

 søndagen samt om mandagen inden kl. 07.00 ikke blev udført.« Teknisk direktør Per Sieg har bekræftet, at problemet med  

 varmtvandsforsyningen var løst allerede fredag formiddag.
Det har derfor  

 næppe været den egentlige anledning til arbejdsnedlæggelsen.
Afdelingsformand Hans Max har forklaret, at folkene til sidst tabte  

 tålmodigheden, fordi problemet med utilstrækkeligt varmt vand ikke blev løst,  

 uanset at det flere gange var blevet lovet.
De besluttede derfor at gå hjem  

 fredag eftermiddag og først møde igen mandag morgen ved normal arbejdstids  

 begyndelse kl. 7.00. De, der var varslet til overarbejde lørdag den 26.,  

 søndag den 27. samt mandag morgen den 28. februar 1994, gav derfor ikke møde.
2.6. Mandag den 28. februar 1994 afholdtes fællesmøde til behandling af  

 arbejdsnedlæggelsen den 25. februar 1994 blandt medlemmer af Snedker- og  

 Tømrerforbundet.
I referatet fra mødet hedder det bl.a.:
 »Fra arbejdstagerside erkendte man, at arbejdsnedlæggelsen er  

 overenskomststridig, og man gav tilsagn om at pålægge arbejderne at fortsætte  

 arbejdet uforstyrret.
Fra arbejdsgiverside gjorde man gældende, at arbejdsnedlæggelsen  

 sammenholdt med arbejdsnedlæggelser blandt medlemmer af SiD og Dansk  

 Metalarbejderforbund var led i en systematisk aktion.
Fra arbejdstagerside  

 bestred man dette.--- » 2.7. Torsdag den 10. marts 1994.
 71 medlemmer af Dansk Metal nedlagde arbejdet kl. 10.00 - 11.15 og 77  

 medlemmer af SiD nedlagde arbejdet kl. 13.00 - 14.20.
Afdelingsformand Hans Max har forklaret, at arbejdsnedlæggelsen skyldtes  

 utilfredshed med, at medarbejdere, som var varslet til at male i påsken, hvad  

 de havde indvilget i, kort efter fik at vide, at arbejdet var givet til en  

 underentreprenør.
Det var man skuffet over ikke mindst, fordi medarbejderne  

 ellers altid har udført alt arbejde selv, også malerarbejde.
Teknisk direktør Per Sieg har forklaret, at de var blevet forsinket med  

 arbejdet på et skib og derfor var nødt til at lade malerarbejdet på et andet  

 skib udføre af en underentreprenør, således at de medarbejdere, der var  

 varslet til arbejde i påsken, kunne indhente forsinkelsen.
De arbejdede  

 således i påsken.
 Afdelingsformand Hans Max har fastholdt, at de pågældende medarbejdere  

 ikke kom til at arbejde i påsken.
 Samme dag - den 10. marts 1994 - sendte Dansk Arbejdsgiverforening en  

 telefax til Landsorganisationen i Danmark, hvori det hedder:
»Aarhus Flydedok A/S--Dansk Arbejdsgiverforening I ovennævnte sag afholdtes fællesmøde den 23. februar 1994, ved hvilken  

 lejlighed man fra arbejderside erkendte, at nogle stedfundne  

 arbejdsnedlæggelser den 18. og 21. februar 1994 var overenskomststridige, og  

 gav tilsagn om at pålægge arbejderne at holde arbejdet normaliseret.
På trods  

 af dette fortsatte arbejdsnedlæggelserne imidlertid til og med den 25.  

 februar 1994.
Vi har d.d. modtaget meddelelse om, at de implicerede medlemmer af Dansk  

 Metalarbejderforbund på ny har nedlagt arbejdet på samme grundlag som  

 tidligere.
Da det er vor opfattelse, at arbejdsnedlæggelserne har systematisk  

 sammenhæng, har vi til hensigt d.d., at indbringe sagen for Arbejdsretten som  

 hastesag.
Vi anser det således for ufornødent, at der i sagen afholdes fornyet  

 fællesmøde, og tillader os at gå ud fra, at Landsorganisationen i Danmark er  

 enig heri, såfremt vi ikke hører nærmere.« Telefaxen blev ikke besvaret af Landsorganisationen i Danmark.
 2.8. Fredag den 11. marts 1994.
 170 medlemmer af Dansk Metal nedlagde arbejdet kl. 9.00 - 14.30, 109  

 medlemmer af samme forbund samt 79 medlemmer af SiD nedlagde arbejdet kl.  

 12.30 - 14.30 og 20 medlemmer af Snedker- og Tømrerforbundet nedlagde  

 arbejdet kl. 10.00 - 11.30.
De indklagede har anført, at baggrunden for disse ar bejdsnedlæggelser var  

 en skifteholdsmesters uheldige opførsel over for 3 medarbejdere.
I en af  

 Fællesklubben udarbejdet redegørelse herfor, der er modtaget af virksomheden  

 den 11. marts 1994, hedder det:
 »På baggrund af den skærpede situation, i forbindelse med episoden  

 onsdag d. 9.03.1994.
Onsdag d. 9.03.1994 kl. 17:10 på 2. skift i forlængelse med kaffepausen  

 står 3 mand og taler sammen.
Skifteholdsmesteren Tony Lenda kommer til, og  

 beder dem om at »passe deres arbejde nu«.
 Hvorefter en diskussion udvikler sig mellem de fire mand, med følgende  

 resultat, at 2 mand siger op og en fyret p.g.a. arbejdsvægring med følgende 5  

 ugers karantæne.
 Tillidsmanden for skibsbyggerne har i dag prøvet at mægle, men blev  

 afvist.
På baggrund af dette hændelsesforløb, har fællesklubben haft møde i dag og  

 opfordrer ledelsen til at belære den pågældende mester om værftets  

 personalepolitik.
Så lignede situationer ikke opstår i fremtiden.
Fællesklubben vil men denne henvendelse fralægge sig alt ansvar for roen  

 på arbejdspladsen, hvis lignende episoder opstår i fremtiden.' Teknisk direktør Per Sieg har forklaret, at den angivne baggrund for  

 arbejdsnedlæggelserne virker temmelig søgt.
To af de 3 mand, som omtales i  

 redegørelsen fra Fællesklubben, havde fået arbejde i Aalborg og ville derfor  

 rejse, og den tredje ønskede i så fald ikke at blive.
Alt i alt har den  

 egentlige årsag til samtlige arbejdsnedlæggelser således efter vidnets  

 opfattelse helt klart været lønuoverensstemmelserne.
Nogen har så hvisket dem  

 i øret, at de skulle påberåbe sig andre årsager.
Lønforhandlingerne blev  

 afsluttet i løbet af marts 1994. Virksomhedens tab som følge af aktionerne  

 anslås til 250.000 kr.
Skibsbygger Arne Sørensen har forklaret, at den nye natmester var ret  

 frembrusende i starten.
Ved den omhandlede lejlighed var han røget uklar med  

 de pågældende medarbejdere på grund af den måde, han talte til dem på.
Det  

 var utilfredshed med, at han uden drøftelse med tillidsrepræsentanten  

 afskedigede de pågældende, der var anledningen til mødet den 11. marts 1994,  

 hvor de drøftede situationen.
 2.9. Torsdag den 17. marts 1994 blev sagen behandlet i et forberedende  

 retsmøde i Arbejdsretten i henhold til klage skriftet af 11. marts 1994. I  

 retsmødet, i hvilket de indklagede erkendte, at arbejdsstandsningerne havde  

 været overenskomststridige, blev spørgsmålet om systematik ikke rejst.
3. Klagerne har til støtte for påstanden om bod anført, at de omhandlede  

 arbejdsnedlæggelser og overarbejdsvægringer i perioden fra den 18. februar  

 til og med den 11. marts 1994 alle må betragtes som led i en systematisk  

 aktion til støtte for de lønkrav, hvorom man dengang havde indledt  

 forhandlinger.
Der var således tale om aktioner, som fandt sted inden for et  

 kortere tidsrum og havde samme baggrund.
Fra arbejdstagerside har man så blot  

 opfundet andre årsager, der imidlertid alene er påskud, som ikke normalt  

 ville have givet anledning til arbejdsnedlæggelser.
Landsorganisationen i  

 Danmark reagerede da heller ikke på Dansk Arbejdsgiverforenings telefax af  

 10. marts 1994, hvori Landsorganisationen blev opfordret til at begære nyt  

 fællesmøde afholdt, hvis man ikke var enig i, at de nye arbejdsnedlæggelser  

 havde systematisk sammenhæng med de tidligere aktioner.
Indsigelse herimod  

 fremkom heller ikke under det forberedende retsmøde i Arbejdsretten den 17.  

 marts 1994. Af Arbejdsrettens dom af 25. august 1987 i sag nr. 10.554 (AT  

 1987.13) fremgår, at bevisbyrden for manglende systematik påhviler  

 arbejdstagersiden, når der - som tilfældet er også i nærværende sag - består  

 en formodning for, at de påtalte arbejdsnedlæggelser har samme baggrund.  

 Subsidiært gøres det gældende, at dette i hvert fald er dokumenteret for så  

 vidt angår arbejdsnedlæggelserne i tiden fra den 18. til og med den 23.  

 februar 1994.
4. De indklagede har bestridt, at de erkendt overenskomststridige  

 arbejdsnedlæggelser og overarbejdsvægringer har været led i en systematisk  

 aktion.
De første såkaldte arbejdsnedlæggelser var ikke egentlige  

 arbejdsnedlæggelser, men korte orienteringsmøder, som nok fandt sted i  

 arbejdstiden, men med deltagelse af medlemmer af forskellige klubber, som  

 hver for sig havde anmodet om en orientering om forløbet af  

 lønforhandlingerne.
Allerede af den grund kan der heller ikke være tale om  

 systematik mellem de første arbejdsnedlæggelser, uanset at disse for så vidt  

 havde samme baggrund.
Det samme gælder de senere arbejdsnedlæggelser og  

 overarbejdsvægringer, der alle havde helt andre - reelle - årsager end  

 utilfredshed med forløbet af lønforhandlingerne.
Disse årsager, hvorom  

 vidnerne har afgivet forklaring, var for nogles vedkommende fremme allerede  

 på ALU-mødet den 1. marts 1994 og er således ikke årsager, som er  

 »opfundet« efterfølgende.
Det samme gælder om baggrunden for  

 arbejdsnedlæggelserne den 10. og 11. marts 1994. Den undladte reaktion over  

 for Dansk Arbejdsgiverforenings telefax af 10. marts 1994 er ikke udtryk for,  

 at de indklagede har frafaldet at påberåbe sig manglende systematik.
I givet  

 fald bør der ske bodsfritagelse eller -nedsættelse, da der alene er tale om  

 ganske kortvarige møder i arbejdstiden begrundet i trivselsmæssige problemer.
5. ARBEJDSRETTEN SKAL UDTALE Arbejdsnedlæggelserne den 18. og 21. februar 1994 havde som baggrund  

 medarbejdernes utilfredshed med forløbet af de lokale lønforhandlinger og må  

 antages iværksat for at lægge pres på virksomhedens ledelse.
De må derfor -  

 uanset den tidsmæssige udstrækning - bedømmes som sædvanlige  

 arbejdsnedlæggelser og ikke blot som orienteringsmøder, for hvilke boden  

 eventuelt kunne bortfalde eller nedsættes.
Da det samme gælder  

 arbejdsnedlæggelserne den 23. februar 1994, der ligesom de tidligere  

 arbejdsnedlæggelser må tilskrives den fortsatte utilfredshed med forløbet af  

 lønforhandlingerne, herunder utilfredshed med den forsinkede  

 kvalifikationsvurdering, må arbejdsnedlæggelserne i perioden fra den 18. til  

 og med den 23. februar 1994 betragtes som led i en systematisk aktion.
Dette  

 gælder, uanset at aktionen er iværksat på forskellige tidspunkter af  

 virksomhedens forskellige klubber.
For så vidt angår de senere arbejdsnedlæggelser og overarbejdsvægringer  

 består der vel en formodning for, at også disse havde baggrund i utilfredshed  

 med de lønforhandlinger, der først afsluttedes et stykke hen i marts måned  

 1994, ikke mindst henset til, at korte arbejdsnedlæggelser i perioder med  

 lokale lønforhandlinger erfaringsmæssigt er et ofte an vendt middel til at  

 lægge pres på arbejdsgiveren.
I den foreliggende sag fremgår det imidlertid  

 både af det fremlagte materiale, herunder af referatet fra ALU-mødet den 1.  

 marts 1994, og af de afgivne forklaringer, at man fra virksomhedens side i et  

 vist omfang har erkendt tilstedeværelsen af de omstændigheder, som af  

 medarbejderne er blevet påberåbt som årsag til arbejdsnedlæggelserne og  

 overarbejdsvægringerne, omend man har bestridt, at disse omstændigheder med  

 rette kan anses for den egentlige årsag til de fortsatte aktioner.
Som sagen herefter foreligger, findes formodningen for, at også  

 arbejdsnedlæggelserne og overarbejdsvægringerne i perioden fra den 24.  

 februar til og med den 11. marts 1994 var led i den systematiske lønaktion,  

 ikke bestyrket i en sådan grad, at der bør ske domfældelse også for disse  

 aktioner.
Det bemærkes herved, at den manglende reaktion på Dansk  

 Arbejdsgiverforenings telefax af 10. marts 1994 ikke kan føre til andet  

 resultat, idet man fra arbejdstagerside under fællesmøderne klart havde  

 bestridt, at der forelå systematik, og ikke efterfølgende positivt havde  

 tilkendegivet at have ændret opfattelse.
De indklagede medarbejdere vil  

 derfor for så vidt være at frifinde.
 Den forskyldte bod for arbejdsnedlæggelserne fra den 18. til og med den  

 23. februar 1994 fastsættes til 27 kr. og 32 kr. i timen for henholdsvis  

 ufaglærte og faglærte medarbejdere, idet der ikke er grundlag for at fravige  

 de sædvanlige bodstakster.
Thi kendes for ret Til Dansk Arbejdsgiverforening skal de indklagede medlemmer af  

 Specialarbejderforbundet i Danmark, Dansk Metalarbejderforbund og Snedker- og  

 Tømrerforbundet i Danmark hver især betale en bod, der for medlemmer af  

 Specialarbejderforbundet i Danmark fastsættes til 27 kr. og for medlemmer af  

 de øvrige to forbund til 32 kr. for hver time, de har deltaget i  

 arbejdsnedlæggelser i dagene fra den 18. til og med den 23. februar 1994. I  

 øvrigt frifindes de pågældende for bodspåstanden for så vidt angår dagene fra  

 den 24. februar til og med den 11. marts 1994.
 I sagsomkostninger skal de indklagede betale 2.000 kr. til Arbejdsretten.
 (* 1) Henvisninger: Vedr. systematisk aktion: Per Jacobsen, s. 465 ff.,  

 Kommentar, s. 159, AD 10.554 (A 1987, s. 13). Vedr. bodsstørrelse: Kommentar,  

 s. 159.
