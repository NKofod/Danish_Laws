Nr BTB 43 Betænkning over Forslag til folketingsbeslutning om ligestilling og  

 ligebehandling af handicappede med andre borgere   

 Nr B 43 1992-93, 1. samling Afgivet af Socialudvalget Afgivet: 19930324 Udvalget har behandlet beslutningsforslaget i nogle møder og har herunder  

 stillet spørgsmål til socialministeren.
Et af udvalgets spørgsmål og  

 socialministerens svar herpå er optrykt som bilag til betænkningen.
 Endvidere har udvalget modtaget en henvendelse fra Amtsrådsforeningen i  

 Danmark.
 Herefter indstiller udvalget beslutningsforslaget til vedtagelse  

 uændret.
 Et mindretal i udvalget (Fremskridtspartiets medlem) bemærker i øvrigt:
 For Fremskridtspartiet er der ingen tvivl om, at der skal gøres alt for at  

 give de handicappede en tilværelse så tæt på det normale som muligt.
 Der er heller ingen tvivl om, at Fremskridtspartiet støtter tanken om, at  

 de handicappede skal ligebehandles og have ligestilling med andre borgere.
Mindretallet er imidlertid ikke helt enig i den fremgangsmåde, der  

 foreslås anvendt i beslutningsforslaget.
Dette skyldes bl.a. følgende:
Det er ikke rimeligt, at der nu oprettes endnu en enhed, der udelukkende  

 skal bruges administrativt.
Denne enhed skal indsamle viden fra hele verden,  

 hvilket i sig selv er en kæmpe opgave.
Enhedens størrelse vil i løbet af kort  

 tid svulme op, og der vil med tiden blive ansat et væld af folk til at  

 administrere.
Socialministeren har ganske vidst oplyst, at enheden kun skal  

 bestå af nogle få stykker, men mindretallet frygter, at enhedens størrelse  

 vil blive udvidet ganske voldsomt i løbet af få år.
Dette frygter  

 mindretallet på baggrund af andre lignende opgaver, hvor der startes med en  

 lille enhed for at få det til at »glide ned« hos Folketinget, men  

 hvor antallet af ansatte snart vokser.
Lige så snart enheden er kommet i gang, vil man opdage, at den også lige  

 kan det og det, og pludselig er der en kæmpe enhed.
Denne enhed vil herefter  

 koste adskillige millioner kroner, som bedre kunne være brugt direkte til de  

 handicappede.
Sådan går det med de fleste ting, politikere beskæftiger sig  

 med.
I stedet for at være til gavn for dem, der har brug for hjælpen,  

 oprettes der bare kæmpe administrative enheder.
Den opgave, som enheden skal varetage med indsamling af oplysninger, kunne  

 lige så godt være varetaget af de frivillige organisationer på området.
De  

 ved, hvad der er brug for, og deres administration vokser ikke bare for at  

 vokse, men kun hvis det er absolut nødvendigt.
På den måde ville enheden  

 blive langt mere effektiv og funktionsduelig til gavn for forbrugerne - de  

 handicappede.
Endelig mener Fremskridtspartiet, at det er helt skudt ved siden af at  

 blande Folketingets Ombudsmand ind i sagen.
For det første hører det ikke  

 under Ombudsmanden, og for det andet er man i øjeblikket ved at ændre  

 ombudsmandsloven, hvilket bevirker, at dette forslag lander lige mellem to  

 stole og stiller Ombudsmanden i et dilemma.
Som der er skrevet i det i betænkningen optrykte svar på spørgsmål 8, jf.  

 B 43 - bilag 12, kan Ombudsmanden allerede i dag gribe ind på en række  

 områder, der vedrører de handicappede.
Der er derfor ingen saglig grund til  

 at pålægge Ombudsmanden nye opgaver - heller ikke på dette område.
 Fremskridtspartiet har dog stillet sig tilfreds med, at det ikke er  

 hensigten med forslaget at pålægge Ombudsmanden nye opgaver, jf. det optrykte  

 bilag.
Fremskridtspartiet har vægtet fordele og ulemper ved dette  

 beslutningsforslag og er nået til den konklusion, at der stort set er lige så  

 store fordele som ulemper.
Af hensyn til de handicappede er mindretallets  

 stemme dog faldet ud til fordel for forslaget, og mindretallet håber så, at  

 intentionerne trods alt lykkes.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Tom Behnke  

 (FP) Dorit Myltoft (RV) Lysholm Christensen (KRF) fmd.  Bilag Et af udvalgets spørgsmål til socialministeren og dennes svar herpå Spørgsmål 8:
Ad svaret på spørgsmål 2, jf. bilag 9 Det bedes oplyst, om ikke den del af beslutningsforslaget, der vedrører  

 Folketingets Ombudsmand, skal udgå, når justitsministeren i svaret anfører,  

 at Justitsministeriet finder »det rigtigst ikke yderligere at udtale sig  

 i anledning af udvalgets spørgsmål for ikke at foregribe arbejdet i det  

 sagkyndige udvalg, der er nedsat af Folketingets Præsidium efter indstilling  

 fra Folketingets Retsudvalg om eventuelle ændringer i ombudsmandsloven.
 Svar:
 I forslaget til folketingsbeslutning om ligestilling og ligebehandling af  

 handicappede med andre borgere anmodes Folketingets Ombudsmand om at følge  

 udviklingen i ligebehandlingen og eventuelt meddele påtale, hvor dette er  

 muligt inden for ombudsmandsembedets kompetence.
 Hermed anmodes ombudsmanden om generelt at følge udviklingen i  

 ligebehandlingen af handicappede med andre borgere og om i sin virksomhed at  

 tage de relevante skridt, som ifølge ombudsmandsloven står til rådighed for  

 ombudsmanden i tilfælde, hvor dette er nødvendigt.
Af justitsministeriets udtalelse fremgår, at det »efter  

 Justitsministeriets opfattelse imidlertid ikke (er) i modstrid med  

 ombudsmandsloven og intentionerne bag loven, hvis ombudsmanden anmodes om i  

 sin praksis generelt at være opmærksom på udviklingen på et bestemt  

 retsområde.« Socialministeriet finder, at der i beslutningsforslaget udtrykkes en sådan  

 generel anmodning som beskrevet af Justitsministeriet.
Der henvises i Justitsministeriets udtalelse til Det Centrale Handicapråds  

 skrivelse af 16. september 1992 til Folketingets Præsidium.
I denne skrivelse  

 anmodes Folketingets Præsidium om at inddrage spørgsmålet om ombudsmandens  

 indskrænkede kompetence på det kommunale område i arbejdet i det udvalg, som  

 er nedsat til overvejelse af en revision af ombudsmandsloven.
Det kan hertil oplyses, at ombudsmandslovsudvalget den 5. marts 1993 over  

 for handicaprådet har oplyst, at udvalget vil tage spørgsmålet om en  

 udvidelse af ombudsmandens kompetence, som foreslået af Handicaprådet, op til  

 behandling.
Udvalget oplyser endvidere, at udvalgets opgaver er ganske  

 omfattende, og at det derfor ikke er muligt at sige, hvornår et resultat af  

 udvalgets behandling kan foreligge.
Det anføres i Justitsministeriets svar, at »Uden en ændring af  

 ombudsmandsloven vil det dog efter Justitsministeriets opfattelse ikke være  

 muligt for ombudsmanden at føre tilsyn uden for de områder, hvor ombudsmanden  

 efter loven i dag er kompetent.« Socialministeriet finder ikke, at beslutningsforslaget berører spørgsmålet  

 om en eventuel udvidelse af ombudsmandens kompetence.
 På denne baggrund finder Socialministeriet ikke, at Justitsministeriets  

 udtalelse om ikke at foregribe arbejdet i det sagkyndige udvalg giver  

 anledning til at lade anmodningen til Folketingets Ombudsmand om inden for  

 rammerne af sin nuværende kompetence at følge udviklingen, udgå af  

 beslutningsforslaget.
