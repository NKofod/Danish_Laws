Fremsat den 8. oktober 1998 af  

 Jette Gottlieb (EL) og Frank Aaen (EL) Forslag til folketingsbeslutning om iværksættelse af reformer på  

 arbejdsmarkedet Folketinget pålægger regeringen at  

 fremsætte lovforslag om følgende reformer på  

 arbejdsmarkedet:
 -	Grundregistreringen af de ledige overføres til a-kasserne.
 -	Der skal sikres en bedre og mere kvalificeret indsats over for de  

 ældre ledige uden at kappe deres line til arbejdsløshedskassen  

 og dermed deres efterlønsrettigheder.
 -	Der skal indføres pligt til uddannelsesplanlægning  

 på virksomhederne for at modvirke strukturledighed.
 -	Der skal sikres mere job- og uddannelsesrotation gennem minimumskrav  

 til arbejdsgiverne.
-	Der skal sikres bedre jobtræning.
De perspektivløse  

 puljejob, som fastholder folk i ledighed, skal afskaffes.
 -	Der skal sikres mere vejledning om job og uddannelse og tidligere  

 indsats, men dagpengeperioden skal bevares for at hindre en eksplosiv social  

 udstødning i tilfælde af fremtidige økonomiske kriser og  

 masseafskedigelser.
Bemærkninger til forslaget Det fremsatte forslag bygger på SiDs udspil  

 »Arbejdsmarked 2000«, der lægger op til ændringer på  

 arbejdsmarkedet, som står i modsætning til regeringens  

 såkaldte arbejdsmarkedsreform, den tredje på 5 år, der skal  

 behandles i Folketinget her i efteråret.
Regeringen lægger op til at fremrykke  

 aktiveringspligten til at træde i kraft allerede efter et års  

 ledighed og begrænse de lediges mulighed for at uddanne sig.
Der  

 lægges op til, at flere skal over i bistandssystemet.
Det gælder  

 også de 50-54-årige, der har svært ved at få job.
Det  

 er en reform, som afgørende bryder med det hidtidige princip om at  

 tage hensyn til både den arbejdsløses og arbejdsmarkedets behov.  

 Men allerede i dag går 40 pct. af de mennesker, som er kommet i  

 aktivperioden, og venter på et tilbud, fordi hverken arbejdsformidling  

 eller kommuner kan fremskaffe noget relevant.
I stedet klientgøres  

 folk og tvinges ud i »kend dig selv-kurser«.
 Det fremsatte forslag tager i stedet udgangspunkt i de  

 gode erfaringer, der findes rundt omkring, med at få arbejdsløse  

 ud i rigtige job.
Regeringen kalder en gennemsnitlig arbejdsløshed  

 på 5 pct. for fuld beskæftigelse.
Men tallet dækker over  

 store forskelle mellem brancher og landsdele.
Samtidig lukker eller  

 indskrænker store industrivirksomheder jævnligt.
Derfor handler  

 det først og fremmest om at føre en erhvervspolitik, der bruger  

 opsvinget til at sikre ordinære job, også gerne i form af  

 offentlig produktion.
Der skal satses langt mere på jobrotation.
Det giver  

 både uddannelse til de fastansatte og job til de ledige.
Desværre  

 bliver det brugt i stadig mindre grad.
Arbejdsgiverne har svigtet deres  

 ansvar.
De skal motiveres, men også pålægges flere pligter.  

 Fagbevægelsen skal inddrages mere, og meget af det administrative  

 bøvl skal fjernes.
Og så skal muligheden for at kunne lave  

 skraldemandsordninger genindføres.
Flaskehalsproblemer skyldes ofte, at arbejdsgiverne har  

 forsømt at uddanne arbejdskraft i nedgangstider, hvor de har kunnet  

 vælge og vrage mellem folk.
Der skal indføres betalt frihed til  

 uddannelse.
Der skal arbejdes for, at der kommer en lovpligtig  

 uddannelsesplanlægning på virksomhederne på samme  

 måde, som der er indført arbejdspladsvurderinger i forhold til  

 arbejdsmiljøet.
Der bør lovsikres valg af  

 uddannelsesrepræsentant i lighed med valg af  

 sikkerhedsrepræsentant.
Alle medarbejdere skal have et retskrav på  

 årligt at få uddannelse efter eget valg.
Det er vigtigt, at  

 uddannelsen ikke alene målrettes mod virksomheden.
Den største  

 tryghed i ansættelsen er trygheden ved at vide, at man kan få et  

 andet job, hvis arbejdspladsen lukker.
Mennesker er ikke ens, og de bliver det heller ikke af at  

 miste deres job.
De fleste klarer selv at finde et job, hvis der er nogle.  

 Men bliver man sat på gaden efter mange år på byens  

 største arbejdsplads, har man ofte behov for særlig  

 støtte og hjælp til at finde nye veje.
Det kan være hurtig  

 hjælp til uddannelse, det kan være at komme i praktik, det kan  

 være hjælp til at finde nye netværk.
Al erfaring viser, at  

 giver man folk et tilbud, de kan sige nej til, så siger de langt oftere  

 ja.
Muligheden for, at folk selv kan finde løsninger,  

 skal gøres lettere.
F.eks. skal positivlisten lempes således, at  

 man også kan tage mellemlange uddannelser, f.eks. som sygeplejerske  

 eller pædagog, som der er mangel på.
Støtten til  

 voksenlærlingeordningen skal videreføres.
 Den særlige lave dagpengesats til unge under 25  

 år, som rammer socialt skævt mod de helt unge forsørgere,  

 skal afskaffes.
Det er forslagsstillerens opfattelse, at også unge  

 under 25 skal have ret til uddannelsesorlov efter 3 års medlemskab af  

 en a-kasse.
Det er en støtte til netop de unge, som ellers lettest  

 opgiver at få en uddannelse.
Man skal stadig kunne starte på AMU-kurser eller  

 efteruddannelse fra første dag, man er ledig.
Det skal være  

 muligt at ønske at fastholde et fag, man er uddannet til.
Reglen om,  

 at man skal søge arbejde uden for sit fag allerede efter 3  

 måneder, er for mekanisk og et stort ressourcespild.
En bedre  

 løsning er at give mulighed for efter- og videreuddannelse, der kan  

 sikre job inden for samme eller tilgrænsende fag.
Forslagsstillerne tørster efter  

 administrationsforenkling.
Folk skal ikke flyttes rundt med forskellige  

 mærkater på ryggen (uddannelsesgodtgørelse,  

 uddannelsesorlov etc.), men blive ved med at få deres penge fra  

 a-kassen, uanset hvilken ordning de er i.
Aktiveringsmidlerne skal ikke  

 gå til forsørgelse, men til kurser, jobrotation og andre  

 projekter.
Sanktionssystemet skal lempes, så arbejdsløse  

 opnår samme retssikkerhed som alle andre.
Puljejobbene skal afskaffes.
Virkeligheden viser, at de  

 holder folk fast i en evig aktiveringskarrusel uden perspektiv om rigtigt  

 arbejde.
At lønnen kun er dagpenge, er ikke sagligt begrundet, men  

 politisk bestemt og en urimelig diskrimination.
Fagbevægelsen  

 bærer et stort ansvar for at have tilladt en tolkning af  

 overenskomsterne, der tvinger folk til at arbejde 30-32 timer om ugen  

 på dagpenge.
Det samme gælder den kendsgerning, at mange  

 offentlige institutioner har vænnet sig til at overleve den barberede  

 bemanding ved at ansætte folk i diverse aktiveringsordninger.
Arbejdsformidlingen skal gøres mere effektiv ved at  

 overlade mere anvisning til de faglige organisationer.
Metal Fyn og  

 Århus har med stor succes overtaget grundregistreringen af den  

 arbejdsløse, som straks videresendes til AF, så man undgår  

 dobbeltarbejde.
I øjeblikket kan der gå fra 4 uger til 3  

 måneder, før AF har grundregistreret en nytilmeldt og reelt kan  

 formidle arbejde.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 iværksættelse af reformer på arbejdsmarkedet.
(Beslutningsforslag nr.
B 6).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
