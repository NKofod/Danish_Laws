Fremsat den 14. april 2009 af Pernille Frahm (SF), Jonas Dahl (SF), Holger K.
Nielsen (SF) og Ole Sohn (SF) Forslag til folketingsbeslutning om obligatorisk psykologundersøgelse af danske soldater før og efter udsendelse Folketinget pålægger regeringen at indføre en forsøgsordning, hvor psykologundersøgelse af danske soldater før og efter udsendelse på internationale missioner gøres til en obligatorisk del af soldaternes kontrakt med forsvaret.
Bemærkninger til forslaget Danmarks deltagelse i internationale operationer som i Afghanistan indebærer, at danske soldater udsættes for voldsomme krigsoplevelser i form af daglige ildkampe, vejsidebomber og selvmordsbomber.
Udsendelse på internationale missioner stiller således ikke mindst krav om psykisk robusthed hos de danske soldater.
 Uanset politisk holdning til de enkelte militære aktioner og danske soldaters deltagelse i dem påhviler der alle et fælles ansvar for de mennesker, der udsendes, herunder for  så vidt muligt  at forebygge og afhjælpe de psykiske lidelser, som udsendelse kan påføre.
Det foreslås derfor, at der på forsøgsbasis indføres obligatorisk psykologundersøgelse af alle soldater, der står til udsendelse på internationale missioner, med henblik på at vurdere deres egnethed til deltagelse heri.
En senere evaluering skal vurdere screeningens effektivitet med hensyn til at reducere risikoen for, at der udsendes soldater med en psykisk svaghed eller brist, som forværres af de oplevelser, soldaterne udsættes for på missionerne.
Som led i bestræbelsen på at forebygge og afhjælpe psykiske men hos udsendte danske soldater foreslås det samtidig, at forsøgsordningen med tilhørende evaluering ud over en forudgående screening også omfatter en efterfølgende obligatorisk psykologundersøgelse.
Stadig flere soldater pådrager sig i forbindelse med krigshandlinger psykiske men, der kræver effektiv behandling, hvis de ikke skal udvikle sig til lidelser som krigstraumer eller posttraumatisk stress syndrom (PTSD).
Forslagsstillerne mener, at det i denne sammenhæng er vigtigt at være opmærksom på de barrierer, der kan være for, at soldater får en givtig psykologundersøgelse og -behandling.
Herunder hører det forhold, at behandler og behandlede til en vis grad er sammenfaldende med arbejdsgiver og arbejdstager, idet forsvaret har direkte adgang til de journaler, forsvarets psykologer fører over soldater.
 Dette forhold kan udgøre en barriere for, at der kan opstå det nødvendige tillidsforhold i behandlingssituationen, og derfor foreslås det, at den obligatoriske psykologundersøgelse såvel som eventuel psykologbehandling af hjemvendte soldater finder sted uden for forsvarets regi ved anvendelse af dertil kvalificerede psykologer.
Skriftlig fremsættelse Pernille Frahm (SF):
 Forslag til folketingsbeslutning om obligatorisk psykologundersøgelse af danske soldater før og efter udsendelse.
(Beslutningsforslag nr.
B 172).
