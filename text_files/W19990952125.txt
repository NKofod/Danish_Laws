Kendelse fra Pressenævnet i sag nr.  

 113/1996 Midas Fondsmæglerselskab A/S har klaget til  

 Pressenævnet over en artikel bragt i Penge & Privatøkonomi  

 nr. 11/1996, idet selskabet anser god presseskik for overtrådt.  

 Selskabet har endvidere klaget over, at bladet har afvist at bringe et  

 genmæle.
 Artiklen havde overskriften: "Midas lod investorer  

 spille for andres penge", og artiklen havde bl.a. følgende  

 indhold:
 "Fondsmæglerselskabet Midas har igennem de sidste 12  

 måneder brandulovligt ladet en gruppe investorer spille for andres  

 penge.
En lang række danskere har via puljeindskud i  

 selskabets såkaldte programmer investeret i aktier, obligationer,  

 futures og optioner.
Men hvad de ikke vidste var, at nogle af deltagerne blev  

 tilbudt at geare deres investering endnu mere end de andre deltagere,  

 så den ville udløse dobbelt gevinst.
Det ekstra tab, som de samtidig risikerede med den ekstra  

 gearing, kunne kun komme et sted fra: Den fælles pulje.
Nogle deltagere  

 kunne derfor uden deres vidende komme til at finansiere andre deltageres tab.  

 Det ville ske, hvis hele indskuddet blev ædt op.
 Det pikante ved det ulovlige og umoralske arrangement er,  

 at det tilsyneladende er foregået hen over hovedet på selskabets  

 revisor, store og anerkendte Deloitte & Touche, samt Finanstilsynet.
 Ud fra selskabets informationsmateriale har investorerne i  

 Midas ikke haft nogen som helst mulighed for at gennemskue, at kunder kunne  

 deltage med forskellig gearing, og dermed forskellig risiko.
Der stod ikke i noget af det officielle materiale, som  

 deltagerne fik udleveret, at nogle investorer fik lov til at deltage med  

 dobbelt gearing, og at de derfor ville få en dobbelt så stor  

 andel af gevinsterne.
Der stod heller ikke, at disse heldige investorer  

 alligevel kun ville deltage med den samme totale risiko som de investorer,  

 der ikke blev tilbudt dobbelt gearing.
Penge & Privatøkonomi har bedt Midas'  

 direktør og selskabets advokat om en kommentar.
Begge bekræfter,  

 at det er korrekt, at nogle kunder blev tilbudt dobbelt gearing, mens andre  

 ikke fik tilbuddet.
"Forvaltningen af midlerne er sket fra samme pulje"  

 erkender direktør  Lars  Seier  Christensen. "Men hvis situationen  

 skulle opstå, ville Midas dække kundernes tab." Det har dog ikke været muligt at få  

 dokumentation i firmaets forretningsgang for, at Midas selv ville dække  

 det tab, som kunderne med dobbelt bonus ellers ville bebyrde de andre  

 deltagere med.
 Endnu er det ikke sket, at en uheldig investering har  

 fået hele puljens indestående til at forsvinde, og ingen  

 deltagere har derfor mistet penge på andres tilbud om dobbelt  

 bonus.
Alligevel er der ingen tvivl om, at pulje-arrangementet er  

 ulovligt.
Det fastslår flere eksperter og advokater overfor Penge &  

 Privatøkonomi.
 "Investorer, som ikke har fået tilbudt dobbelt  

 gearing, har bristede forudsætninger," siger advokat  Bjarne  

  Rasmussen.
"Såfremt de kommer til at lide et tab som  

 følge af forskelsbehandlingen, er der grundlag for at rejse et  

 erstatningskrav mod Midas." Samtidig siger formanden for  

 Børsmæglerforeningen,  Klaus  Struwe, at han aldrig har  

 hørt om tilsvarende puljer før.
"Umiddelbart bryder jeg mig ikke om den type kontrakt, som  

 I her beskriver.
Den kan give en mistanke om, at alle kunderne ikke har kendt  

 alle vilkårene," siger han.
 ....
Sådan kan det gå galt Midas' håndtering af de seneste tre puljer - eller  

 programmer, som man kalder det her - har alle enten resulteret i, at stort  

 set alle kundernes penge er tabt eller blevet ædt op af kurtagen til  

 Midas.
 Dermed kan puljerne ikke siges at have levet op til deres  

 navne: Save Fund, Obligationsprogrammet og Bonusprogrammet.
 Det er sidstnævnte pulje, som Penge &  

 Privatøkonomi har afsløret de alvorlige uregelmæssigheder  

 i.
 Bonusprogrammet har gennemført  

 investeringsstrategier, hvor man har haft en gearing på op til 50 gange  

 det indskudte beløb i f.eks. tyske Bund Futures.
 Denne gearing er vel at mærke, hvis man ikke  

 deltager med dobbelt "bonus".
 De deltagere, der uden de andre kunders vidende blev  

 tilbudt denne ekstra gearing, har fået en gearing på ikke mindre  

 end 100 gange.
 Selv ved den almindelige gearing på f.eks 50 gange,  

 skal kurserne ved obligationsinvestering i f.eks. bund futures blot falde med  

 to procentpoint, før hele kundens indskud er tabt.
 Falder kursen med to procentpoint er det med andre ord  

 ganske ligegyldigt, om man har gearet investeringen dobbelt så  

 hårdt - i begge tilfælde har man mistet hele sit indskud.
 Det er på denne måde, at nogle deltagere kan  

 komme til at betale for de andre deltageres dobbelte bonus: Forsvinder hele  

 indskuddet, og erstatter Midas ikke selv det ekstra tab, som deltagerne med  

 dobbelt bonus har tilført puljen, kommer de almindelige deltagere i  

 realiteten til at dække tabet.
Puljen findes endnu "Bonusprogrammet eksisterer stadig," siger  Ove  Lindberg.  

 Han er en af de kunder hos Midas, der blev tilbudt dobbelt gearing af sin  

 investering i forhold til de andre deltagere i samme pulje.
 ....
Ove  Lindberg har forgæves forsøgt at komme  

 i kontakt med  Kurt  Carlson siden august måned, fortæller han.  

 Ved redaktionen slutning var det endnu ikke lykkedes." Klageren har ved skrivelse af 25. november 1996 anmodet  

 bladet om at optage følgende genmæle:
"Vedr.
Penge & Privatøkonomis artikel "Midas  

 lod investorerne spille for andres penge".
 Månedsmagasinet Penge & Privatøkonomi  

 bragte i november udgaven en artikel, der beskriver Midas  

 Fondsmæglerselskab A/S' investeringsprogram, BonusProgrammet.
I artiklen anfægtes det, at det har været  

 muligt for kunder at tage del med såkaldt dobbelt gearing.
Dette  

 betyder, at de pågældende kunder - efter eget valg - kunne  

 vælge at investere i programmet med hhv. dobbelt risiko og dobbelt  

 afkastningsmulighed.
For alle investeringsprogrammer, hvor forvaltning af  

 kundens indskud er overladt til Midas, gælder det, at et eventuelt tab  

 ikke vil kunne overstige det pågældende indskud, medmindre dette  

 specifikt fremgår af kontraktgrundlaget.
Selskabets interne  

 risikostyringer naturligvis lagt an på, at det maksimale tab holdes  

 indenfor den aftalte ramme, men skulle denne i en exceptionel situation  

 overskrides, afholder Midas af egne midler tabet udover indskuddet.
Penge & Privatøkonomis argumentation er bygget  

 på den opfattelse, at et eventuelt tab på dobbeltgearede kunder,  

 der overstiger de pågældende kunders indskud, ville blive  

 dækket af normalt gearede kunders indskud i BonusProgrammet.
Dette er  

 fuldstændigt ukorrekt.
Det faktiske forhold er, at hver investor har en  

 individuel sikkerhedskonto, hvorpå der månedligt tilskrives eller  

 fradrages månedens resultat i programmet.
Har en investor valgt at  

 deltage med dobbelt gearing, deltager hans indskud med dobbelt vægtning  

 og afkasttilskrivningen sker derfor med dobbelt styrke, altså  

 simpelthen to gange den pågældende måneds afkast, dette  

 værende negativt eller positivt.
Såfremt et månedligt tab i BonusProgrammet  

 således oversteg 50%, eksempelvis 55%, ville investorer i dobbelt  

 gearingssituationen få et tab, der oversteg 100% - i dette  

 tilfælde to gange 55%, hvilket ville medføre et tab på  

 110%. I henhold til kontraktgrundlaget har Midas som selskab forpligtet sig  

 til at dække de 10 % af egne midler.
En kunde, der deltog i  

 BonusProgrammet med normalgearing, ville således få  

 nøjagtig det tab, han hæfter for, nemlig 55%.
 Der ville således aldrig kunne blive tale om, at  

 kunden med sit indskud hæftede for andre investorer.
Det er i øvrigt - såvidt Midas er orienteret  

 - gængs praksis i lignende programmer forvaltet af hovedparten af de  

 øvrige udbydere i Danmark, at kunden udelukkende hæfter med sit  

 indskud.
Det er således vor afgørelse, hvorvidt vi ønsker  

 med egne midler at stille en garanti mod tab udover indskuddet, og muligheden  

 for dette er et forhold, der løbende kontrolleres af vore interne  

 styringssystemer.
 Det understreges i øvrigt, at denne situation  

 aldrig er opstået i BonusProgrammets historie, og ethvert angreb -  

 uanset hvor uberettiget og grundløst dette i øvrigt måtte  

 være - er således af rent teoretisk karakter.
Det insinueres endvidere i artiklen, at det skulle  

 være forkert eller odiøst, såfremt ikke alle kunder blev  

 tilbudt dobbelt gearing.
Da hver kunde som ovenfor beskrevet har en separat  

 sikkerhedskonto og ikke på nogen måde hæfter for andres  

 investeringer, står vi uforstående overfor denne påstand.  

 Det bygger naturligvis på en individuel vurdering af kundens forhold og  

 risikoprofil, hvilke produkter han bliver tilbudt.
 I artiklen citeres  Lars  Seier  Christensen for at have  

 "erkendt... (at) forvaltningen af midlerne er sket fra samme pulje". Dette  

 citat er forkert, som det fremgår af ovenstående forklaring.  

 Forklaringen blev i øvrigt fremført overfor Penge &  

 Privatøkonomis journalist  Martin  Bundgaard før artiklens  

 offentliggørelse, men ignoreret.
En kunde citeres i samme artikel for, at en navngiven  

 kunderådgiver i Midas var umulig at træffe i en længere  

 periode.
Samme kunde har skriftligt overfor Midas erklæret, at dette  

 citat ikke er korrekt, samt at han finder den service, han har modtaget fra  

 den pågældende kunderådgiver, god og på intet  

 tidspunkt vildledende, heller ikke hvad angår deltagelse i  

 BonusProgrammet med dobbelt gearing.
Artiklen er præget af et stærkt  

 tendentiøst og til tider direkte injurierende ordvalg.
Der er intet  

 belæg for udtryk som "eklatante ulovligheder", "dybt ulovligt  

 arrangement", "brandulovligt", "ulovlige og umoralske arrangement" m.v.
Vi  

 opfatter Penge & Privatøkonomi's offentliggørelse af dette  

 genmæle som en erkendelse af, at de i artiklen nævnte  

 påstande er grundløse." Klageren har bl.a. fremlagt Klageren har anført, at klageren af egne midler  

 afholder tabet udover indskuddet, såfremt det maksimale tab i en  

 exceptionel situation overskrider den aftalte ramme.
 Klageren har videre anført, at hver investor har en  

 individuel sikkerhedskonto, hvorpå der månedligt tilskrives eller  

 fradrages månedens resultat i programmet, og at dette er  

 bekræftet ved den fremlagte skrivelse af 25. november 1996 fra  

 revisionsfirmaet.
 Klageren har gjort gældende, at artiklen indeholdt  

 gentagne forkerte, injurierende og ærekrænkende påstande  

 vedrørende selskabets aktiviteter, og at der intet belæg er for  

 udtryk som "eklatante ulovligheder", "dybt ulovligt arrangement",  

 "brandulovligt" og "ulovlige og umoralske arrangement".
 Bladet har i en udtalelse anført, at udgangspunktet  

 for bladets artikel er den situation, hvor klageren ikke har  

 tilstrækkelig egenkapital til at dække tab, så enkelt-  

 risikokunder undgår hæfte for dobbeltrisikokunders tab - f.eks.  

 ved en konkurs eller betalingsstandsning.
 Bladet har herefter gennemgået et eksempel, hvor  

 enkeltrisikokunders tab bliver 3 mio. kr. mindre, når de investerer for  

 sig selv, end når de investerer sammen med dobbeltrisikokunderne.
Bladet har videre anført, at bladet har forelagt  

 problemstillingen for en række specialister: advokat  Bjarne  

  Rasmussen, formanden for Børsmæglerforeningen,  Klaus  Struwe,  

 samt to revisorer, som ikke vil stå frem med navns nævnelse i  

 artiklen.
Disse var alle betænkelige ved Midas-konstruktionen.
Bladet har endelig anført, at bladet sammenfattede  

 advokat  Bjarne  Rasmussens vurdering af konstruktionen som "ulovlig". Dette  

 var en lægmands fortolkning af, at når investorer har fået  

 bristende forudsætninger, og forholdet er erstatningspådragende,  

 er der sket en ulovlighed.
Forholdet kan imidlertid ikke kaldes ulovligt  

 efter strikt juridisk terminologi.
 Følgende nævnsmedlemmer har deltaget i sagens  

 behandling: Axel Kierkegaard, Finn Rowold, Ole Askvig og Tage Clausen.
 Pressenævnet udtaler:
 Pressenævnet bemærker indledningsvis, at  

 nævnet ikke har mulighed for at foranstalte en egentlig  

 bevisførelse vedrørende spørgsmålet om gearingens  

 størrelse og størrelsen af kundernes eventuelle tab.
I mediernes behandling af erhvervslivets forhold, herunder  

 finansverdenen, må indrømmes vide rammer for omtale og  

 vurderinger.
De udtalelser, der af bladet er indhentet fra sagkyndige, som  

 for tos vedkommende har ønsket alene at fremstå med anonyme  

 vurderinger, berettiger imidlertid i mangel af dokumentation ikke udtrykkene  

 "eklatante ulovligheder", "dybt ulovligt arrangement", "brandulovligt" og  

 "ulovlige og umoralske arrangement". Pressenævnet finder, at bladet ved  

 at anvende disse udtryk har overtrådt god presseskik, og  

 Pressenævnet udtaler sin kritik.
Pressenævnet finder, at oplysningerne om, at alle  

 kundernes indskud blev administreret fra en fælles pulje, er en faktisk  

 oplysning.
På grundlag af udtalelsen af 25. november 1996 fra klagerens  

 revisionsfirma finder Pressenævnet det ikke godtgjort, at denne  

 oplysnings rigtighed er utvivlsom.
Pressenævnet finder derfor, at  

 klageren er berettiget til et genmæle over for artiklens oplysninger  

 herom.
 I medfør af medieansvarslovens § 49  

 pålægges det den ansvarshavende redaktør af Penge &  

 Privatøkonomi at offentliggøre følgende:
 "Kendelse fra Pressenævnet.
 Penge & Privatøkonomi bragte i nr. 11/1996 en  

 artikel med overskriften "Midas lod investorer spille for andres penge". I  

 artiklen beskrev bladet, hvorledes nogle af deltagerne i  

 Fondsmæglerselskabet Midas' bonusprogrammer blev tilbudt at geare deres  

 investering mere end andre deltagere.
 Artiklen omtalte bonusprogrammet som "eklatante  

 ulovligheder", "dybt ulovligt arrangement", "brand ulovligt" og "ulovlige og  

 umoralske arrangement".
 Fondsmæglerselskabet Midas har klaget til  

 Pressenævnet over, at god presseskik er overtrådt og over, at  

 Penge & Privatøkonomi ikke som krævet har bragt et  

 genmæle.
Pressenævnet udtaler i anledning af sagen, at der i  

 mediernes behandling af erhvervslivets forhold, herunder finansverdenen,  

 må indrømmes vide rammer for omtale og vurderinger.
De  

 udtalelser, der af bladet er indhentet fra sagkyndige, som for tos  

 vedkommende har ønsket alene at fremstå med anonyme vurderinger,  

 berettiger imidlertid i mangel af dokumentation ikke udtrykkene "eklatante  

 ulovligheder", "dybt ulovligt arrangement", "brandulovligt" og "ulovlige og  

 umoralske arrangement". Pressenævnet finder, at bladet ved at anvende  

 disse udtryk har overtrådt god presseskik, og Pressenævnet  

 udtaler sin kritik.
Pressenævnet finder, at oplysningerne om, at alle  

 kundernes indskud blev administreret fra en fælles pulje, er en faktisk  

 oplysning.
På grundlag af udtalelsen af 25. november 1996 fra klagerens  

 revisionsfirma finder Pressenævnet det ikke godtgjort, at denne  

 oplysnings rigtighed er utvivlsom.
Pressenævnet finder derfor, at  

 klageren er berettiget til et genmæle over for artiklens oplysninger  

 herom.
 København, den 27. februar 1997.
Axel Kierkegaard, Finn Rowold, Ole Askvig og Tage  

 Clausen." Afsagt den 27. februar 1997.
