Ankestyrelsens principafgørelse A-1-06 om kontanthjælp - starthjælp - ophold her i riget - arbejdstager - land Resume:
 Opholdstid i et andet EU/EØS-land kunne sidestilles med opholdstid her i riget, hvis kontanthjælpsansøgeren havde haft arbejde i Danmark efter ankomsten til Danmark.
 Da ansøger imidlertid ikke havde haft arbejde her i landet efter sin tilbagekomst var han kun berettiget til starthjælp.
 Love:
Lov om aktiv socialpolitik - lovbekendtgørelse nr. 1009 af 24. oktober 2005 - § 11, stk. 3 og § 11, stk. 4 Rådets forordning nr. 1612/68/EØF af 15. oktober 1968 om arbejdskraftens frie bevægelighed inden for Fællesskabet - forordning 1612/68 om arbejdskraftens frie bevægelighed - Traktat om Den Europæiske Union - Traktat af 29. juli 1992 - Sagsfremstilling:
Det fremgik af sagen, at en dansk statsborger flyttede tilbage til Danmark efter mange års ophold og erhvervsarbejde i et andet EU/EØS-land.
Personen havde haft arbejde i Danmark inden flytningen, men var arbejdsløs ved tilbagekomsten til Danmark.
 I forbindelse med ansøgning om kontanthjælp bevilgede kommunen starthjælp med henvisning til, at han ikke opfyldte betingelserne i aktivlovens § 11, stk. 3 og stk. 4.
 Nævnet tiltrådte kommunens afgørelse.
 Begrundelsen for afgørelsen var, at ansøgeren ikke opfyldte opholdskravet i aktivlovens § 11. stk. 3, om ophold i Danmark i sammenlagt 7 år inden for de seneste 8 år.
 Begrundelsen var desuden, at opholdstiden i et andet EU/EØS-land heller ikke kunne indgå ved beregningen af 7 års ophold i Danmark, fordi han ikke havde opnået status som arbejdstager i Danmark.
 Sagen blev behandlet i principielt møde med henblik på afklaring af, om det var en betingelse for ret til kontanthjælp i stedet for starthjælp, at ansøgeren efter ophold i et andet EU/EØS-land også skulle opfylde arbejdstagerbegrebet i Danmark på ansøgningstidspunktet, herunder om hvad der skulle til for at opfylde betingelsen om mindst 7 års ophold her i riget ud af de seneste 8 år for at være berettiget til kontanthjælp.
 Afgørelse:
 Ansøger havde kun ret til starthjælp.
 Begrundelsen for afgørelsen var, at han ikke havde haft ophold her i Danmark i 7 af de seneste 8 år.
 Dette er ifølge aktivlovens § 11, stk. 3 en betingelse for at få kontanthjælp.
 Ankestyrelsen fandt heller ikke, at opholdstiden i et andet EU/EØS-land kunne sidestilles med ophold i Danmark.
 Begrundelsen herfor var, at han ikke havde haft arbejde i Danmark efter tilbagekomsten fra et andet EU/EØS-land.
 Han havde derfor ikke opnået status som arbejdstager i Danmark.
 Dette var efter Ankestyrelsens opfattelse en betingelse for at være omfattet af reglen i aktivlovens § 11, stk. 4.
Der blev i den forbindelse lagt vægt på, at det bl.a. fremgår af retspraksis fra EF-domstolen, at status som arbejdstager mistes ved arbejdsforholdets ophør med mindre det dokumenteres, at man reelt er arbejdssøgende i det land, hvor man er blevet ledig, jf.
EF-domstolens præmis 11 i sag C-171/91, Tsiotras.
