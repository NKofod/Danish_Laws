Bekendtgørelse om økonomiske rammer for frit valg til private specialsygehuse m.v. og økonomisk ramme for specialiseret ambulant behandling på Øfeldt Centrene I medfør af § 235, stk. 4, i sundhedsloven, jf. lovbekendtgørelse nr. 913 af 13. juli 2010, som ændret ved lov nr. 1388 af 28. december 2011, fastsættes:
§ 1. Regionernes pligt til at yde vederlagsfri behandling ved de i § 79, stk. 2, i sundhedsloven nævnte private specialsygehuse m.v. er begrænset til en årlig økonomisk ramme, som udgør 16,3 mio. kr. for Sankt Lukas Hospice, 16,3 mio. kr. for Diakonissestiftelsens Hospice, 16,3 mio. kr. for Sct.
Maria Hospice, 17,7 mio. kr. for OASIS, 18,6 mio. kr. for RCT i København, 12,8 mio. kr. for RCT-Jylland, 75,8 mio. kr. for Epilepsihospitalet i Dianalund, 67,4 mio. kr. for Sclerosecentrene i Haslev og Ry, 29,1 mio. kr. for PTUs RehabiliteringsCenter, 12,6 mio. kr. for Center for sundhed og træning i Middelfart, 14,3 mio. kr. for Center for sundhed og træning i Århus, 19,4 mio. kr. for Center for sundhed og træning i Skælskør, 20,9 mio. kr. for RehabiliteringsCenter for Muskelsvind, 15,1 mio. kr. for Vejlefjord, 8,5 mio. kr. for Center for Hjerneskade.
Regionernes pligt til at yde specialiseret ambulant behandling ved Øfeldt Centrene i medfør af § 79, stk. 3, i sundhedsloven er begrænset til en årlig økonomisk ramme, som udgør 16,6 mio. kr.
Beløbsrammerne er anført i 2012 pris- og lønniveau.
Beløbsrammerne er ekskl. lønsumsafgift.
Beløbsrammerne pris- og lønreguleres årligt på tilsvarende måde som bloktilskuddet til regionerne.
De pris- og lønregulerede rammer samt den anvendte reguleringssats udmeldes årligt.
 § 2. Regionernes pligt til at yde vederlagsfri behandling ved Epilepsihospitalet i Dianalund udgør ud over den i § 1, fastsatte årlige økonomiske ramme, 25 mio. kr. i 2012 og 15 mio. kr. i 2013.
 § 3. Bekendtgørelsen træder i kraft den 15. juni 2012 og har virkning fra 1. januar 2012.
 Stk. 2. Bekendtgørelse nr. 1412 af 28. december 2011 om økonomiske rammer for frit valg til private specialsygehuse m.v. og økonomisk ramme for specialiseret ambulant behandling på Øfeldt Centrene ophæves.
