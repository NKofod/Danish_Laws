En ansøger havde modtaget hjælp efter bistandslovens § 40, stk. 1, til  

 beboerindskud i en lejlighed.
Ansøgeren havde samtidig med bevillingen af  

 hjælp underskrevet en erklæring om, at eventuelt overskydende indskud ved  

 fraflytning af lejligheden skulle tilbagebetales til kommunen.
 Ankestyrelsen fandt, at tilfældet ikke var omfattet af  

 tilbagebetalingsreglerne i bistandslovens §§ 25 og 26, og ophævede  

 tilbagebetalingskravet.
 REDEGØRELSE FOR SAGEN:
En ansøger fik i december 1982 bevilget hjælp til betaling af indskud m.v.  

 på ialt 22.294 kr. til en lejlighed.
Samtidig med bevillingen underskrev  

 ansøgeren en erklæring om, at såfremt hun fraflyttede lejligheden, tilfaldt  

 et eventuelt overskydende indskud kommunen.
I februar 1984 rettede ansøgeren henvendelse til socialforvaltningen, idet  

 hun efter at være fraflyttet den omhandlede lejlighed havde regnet med fra  

 boligselskabet at få udbetalt den overskydende del af det indbetalte  

 depositum, ialt ca. 10.000 kr.
Boligselskabet havde imidlertid oplyst over  

 for ansøgeren, at dette beløb var udbetalt direkte til kommunen.
Ansøgeren  

 anførte, at hun ikke havde underskrevet en officiel  

 tilbagebetalingserklæring, men kun en intern erklæring om at det overskydende  

 depositum ved fraflytningen tilfaldt kommunen.
Ansøgeren var ikke gjort  

 bekendt med, at socialforvaltningen straks havde fremsendt kravet til  

 boligselskabet.
 Det sociale udvalg fastholdt kravet om tilbagebetaling af det overskydende  

 indskud.
 AFGØRELSEN, DER KLAGES OVER:
Amtsankenævnet tiltrådte socialudvalgets afgørelse.
Nævnet lagde vægt på,  

 at ansøgeren, samtidig med at hun modtog hjælp til indskud, underskrev en  

 erklæring om, at hun var indforstået med, at eventuelt overskydende indskud  

 skulle tilfalde kommunen ved hendes fraflytning af lejligheden.
 KLAGEN TIL ANKESTYRELSEN:
 Sagen blev anket af ansøgeren, der henviste til, at den  

 tilbagebetalingserklæring, hun havde underskrevet, var en intern erklæring.
 LOVGRUNDLAG:
 Bistandsloven, §§ 40, stk. 1, 25 og 26.
 ANKESTYRELSENS AFGØRELSE:
 Ankestyrelsen finder, at tilfældet ikke er omfattet af  

 tilbagebetalingsreglerne i bistandslovens §§ 25 og 26. Der findes herefter  

 ikke at være hjemmel til at kræve tilbagebetaling af det overskydende  

 depositum, og ankestyrelsen ophæver derfor tilbagebetalingskravet.
 Ankestyrelsen ændrer således amtsankenævnets afgørelse.
