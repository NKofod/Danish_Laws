 Betaling for ophold i plejehjem uden for bopælskommunen var et  

 kommunalbestyrelsesanliggende, jfr. bistandslovens § 79, stk. 1, hvorfor  

 beslutninger herom hverken kan efterprøves af amtsankenævnet eller af  

 ankestyrelsen.
 REDEGØRELSE FOR SAGEN:
Ansøgeren, der boede i A kommune, ønskede optagelse på et bestemt  

 plejehjem i B kommune, idet dette var beliggende tættere ved hendes bopæl  

 samtidig med, at der var kort afstand til den religiøse menighed, hun  

 tilhørte.
Endvidere boede en datter i umiddelbar nærhed af dette plejehjem.
 B kommune havde tilbudt ansøgeren optagelse på det ønskede plejehjem, men  

 under forudsætning af overenskomst med A kommune.
 A kommune havde afslået at betale for ansøgerens ophold på plejehjemmet  

 uden for kommunen, idet der blev lagt vægt på, at ansøgeren var hjemmehørende  

 i A kommune, at der var tilbudt ansøgeren bistand i eget hjem, og at der ikke  

 var tale om en ekstraordinært belastet situation, idet ansøgeren var  

 visiteret som let plejepatient.
 AFGØRELSEN, DER KLAGES OVER:
 Amtsankenævnet så sig ikke i stand til at foretage videre i sagen, da  

 beslutning om, hvilke plejehjem, der skal benyttes til optagelse af  

 plejehjemspatienter fra kommunen, træffes af kommunalbestyrelsen, hvis  

 afgørelse ikke kan indbringes for amtsankenævnet, jfr. bistandslovens § 79,  

 stk. 1, og § 15, stk. 1. Nævnet lagde endvidere vægt på, at ansøgeren af A  

 kommune var blevet tilbudt optagelse på et plejehjem beliggende i denne  

 kommune.
 LOVGRUNDLAG:
 Efter bistandslovens § 79, stk. 1, skal kommunalbestyrelsen sørge for, at  

 personer, hvis helbredstilstand bevirker, at de ikke med bistand efter  

 reglerne i afsnit IV og V kan klare sig i eget hjem, får mulighed for  

 optagelse i plejehjem.
 Efter bistandslovens § 15, stk. 1, kan kun det sociale udvalgs afgørelse  

 indbringes for amtsankenævnet og ankestyrelsen.
 ANKESTYRELSENS AFGØRELSE:
 Ankestyrelsen var enig med amtsankenævnet i, at betaling for ophold på  

 plejehjem uden for opholdskommunen er et kommunalbestyrelsesanliggende, jfr.  

 bistandslovens § 79, stk. 1, hvorfor beslutninger herom hverken kan  

 efterprøves af amtsankenævnet eller af ankestyrelsen.
 Ankestyrelsen tiltrådte således amtsankenævnets afgørelse.
