Bilag 1 Beretning afgivet af Udvalget for Fødevarer, Landbrug og Fiskeri den 4. februar 2009 Beretning over Forslag til folketingsbeslutning om forbud mod fiksering af søer under faring og diegivning [af Per Clausen (EL) m.fl.] 1. Udvalgsarbejdet Beslutningsforslaget blev fremsat den 4. november 2008 og var til 1. behandling den 5. december 2008. Beslutningsforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet beslutningsforslaget i 4 møder.
2. Politiske bemærkninger Søernes forhold i svineproduktionen er et af de største dyrevelfærdsmæssige problemer i Danmark.
Udvalget mener, at der er brug for en forstærket indsats for at forbedre deres vilkår.
En afskaffelse af fiksering af søerne under faring og diegivning vil give mulighed for et markant løft i søernes velfærd.
Udvalget erkender, at afskaffelsen af denne fiksering ikke kan gennemføres fra den ene dag til den anden, men mener på den anden side, at det hurtigst muligt må sikres, at den danske svineproduktion sker uden brug af fiksering af søer.
 Udvalget anerkender, at det er regeringens målsætning af sikre, at svineproduktionen i Danmark kan foregå uden at fiksere søerne, og at regeringens har nedsat et sagkyndigt udvalg, der skal komme med forslag til, hvordan dette kan sikres, og at dette udvalg forventes at være færdig med sit arbejde i løbet af efteråret 2009.
 På den baggrund opfordrer udvalget regeringen til inden udgangen af juni 2010 at fremlægge en plan for, hvordan svineproduktionen i Danmark kan omlægges, så fiksering af søer undgås.
