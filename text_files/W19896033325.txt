 Pålagt kreditoplysningsbureau at ophøre med at registrere og  

 videregive oplysninger om forhold, som er mere end fem år gamle samt at  

 ophøre med at videregive oplysninger om fordringer, hvor der ikke er  

 foretaget retslige skridt.
Under en inspektion i et kreditoplysningsbureau konstateredes det, at  

 bureauet først slettede oplysninger om debitorer, når de pågældende  

 fordringer var betalt, forældede eller opgivet.
En fordring kunne således  

 henstå registreret i indtil 20 år.
 Under henvisning til lov om private registre m.v. § 9, stk. 3, hvoraf det  

 følger, at oplysninger om forhold, der taler imod kreditværdighed, og som er  

 mere end fem år gamle, ikke må registreres eller videregives, medmindre det i  

 det enkelte tilfælde er åbenbart, at forholdet er af afgørende betydning for  

 bedømmelsen af den pågældendes økonomiske soliditet og kreditværdighed,  

 pålagde tilsynet i medfør af lovens § 23, stk. 1, bureauet at ophøre med at  

 registrere og videregive oplysninger om forhold, som er mere end fem år  

 gamle.
Bureauet havde endvidere oplyst, at oplysninger om fordringer, der  

 overstiger 1.000 kr., blev videregivet, hvor der forelå dom, forlig, veksel  

 eller købekontrakt.
Registertilsynet henledte bureauets opmærksomhed på, at  

 videregivelse af summariske oplysninger i henhold til lov om private registre  

 m.v. § 12, stk. 3, kun må ske, hvis oplysningerne hidrører fra Statstidende,  

 eller hvis oplysningerne vedrører skyldforhold til samme kreditor på mere end  

 1.000 kr., og kreditor har erhvervet den registreredes skriftlige erkendelse  

 af en forfalden gæld eller har foretaget retslige skridt mod den pågældende.
 Under henvisning til, at det forhold, at der foreligger en købekontrakt  

 eller en veksel, ikke i sig selv kan antages at indebære, at der er foretaget  

 retslige skridt som nævnt i § 12, stk. 3, pålagde Registertilsynet i medfør  

 af lov om private registre m.v. § 23, stk. 1, bureauet at ophøre med at  

 videregive oplysninger om fordringer, hvor der ikke er foretaget retslige  

 skridt.
 (* 1) Registertilsynets årsberetning 1989 s. 88-89.
