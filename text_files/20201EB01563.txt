Beretning afgivet af Indenrigs- og Boligudvalget den 30. september 2021 Beretning over Forslag til folketingsbeslutning om at afskaffe dyrt, privat certificeringsbureaukrati for mindre byggerier [af Halime Oguz (SF) og Karsten Hønge (SF)]:
1. Politiske bemærkninger Socialdemokratiet, Venstre, Socialistisk Folkeparti, Radikale Venstre, Enhedslisten, Det Konservative Folkeparti og Liberal Alliance Et flertal i udvalget (S, V, SF, RV, EL, KF og LA) konstaterer, at certificeringsordningen for brandrådgivere og statikere i tilknytning til bygningsreglementet ikke har fungeret efter hensigten.
Særlig har certificeringsordningen vist sig at være omkostningstung og byrdefuld i forbindelse med de mindre byggerier og ombygninger.
Flertallet er i lyset af de konstaterede udfordringer med certificeringsordningen enige om, at der ikke skal være unødvendige, bureaukratiske og unødigt komplicerede og fordyrende krav til byggeriet.
Sådanne krav udgør en barriere for vækst og jobskabelse, fordi projekter droppes, og det kan herudover føre til, at f.eks. familier må opgive ønskede fysiske forbedringer af deres bolig på grund af store ekstraregninger til rådgivere som følge af certificeringsordningen.
Flertallet noterer sig, at regeringen har gennemført en række positive tiltag med henblik på at afhjælpe udfordringerne med certificeringsordningen.
Dog vurderer Danske Arkitektvirksomheder, DI Byg og DI Dansk Byggeri i høringssvar fra april 2021, at disse tiltag ikke i tilstrækkelig grad vil løse problemerne med hensyn til den tekniske byggesagsbehandling for de mindre byggerier.
Danske Arkitektvirksomheder og KL konstaterer, at der fortsat vil være problemer med indplaceringen af byggesager i konstruktionsklasser blandt de mindre byggerier samt til- og ombygninger.
Det vurderes, at alt for mange projekter indplaceres i en for høj konstruktionsklasse  uden at kompleksiteten eller sikkerheden nødvendigvis kræver det.
 Flertallet er derfor enige om, at samarbejdet mellem Bolig- og Planstyrelsen, taskforcen og sparringsgrupperne skal fortsætte resten af 2021 og så længe som nødvendigt for at afdække behovet for eventuelle yderligere justeringer af certificeringsordningen, herunder særlig hvorvidt kravene til de mindre byggerier kan præciseres eller lempes uden at gå på kompromis med sikkerheden.
 Flertallet opfordrer til, at indenrigs- og boligministeren indkalder Folketingets partier til en statusdrøftelse vedrørende certificeringsordningen i efteråret 2021.
 Flertallet opfordrer endvidere til, at indenrigs- og boligministeren fremover løbende orienterer Folketinget om udviklingen med hensyn til certificeringsordningen, herunder eksempelvis i forbindelse med ændringer i tilknytning til ordningen m.v.
 Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. marts 2021 og var til 1. behandling den 26. april 2021. Beslutningsforslaget blev efter 1. behandling henvist til behandling i Indenrigs- og Boligudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Spørgsmål Udvalget har under udvalgsarbejdet stillet 7 spørgsmål til indenrigs- og boligministeren til skriftlig besvarelse, som ministeren har besvaret.
 P.u.v.
