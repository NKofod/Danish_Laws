 I en gennem Ålborg kommune og Ålborg amt hertil indsendt skrivelse af 10.  

 februar 1956 har hr. politimesteren indstillet, at der i § 59 i  

 politivedtægten for Ålborg købstad indføjes en bestemmelse angående  

 beskyttelsesforanstaltninger, som kan nedsætte ulykkesrisikoen for artister  

 og publikum ved offentlige forestillinger, hvor artister udfører akrobatiske  

 øvelser, balancenumre eller lignende.
 Foranlediget heraf skal man meddele, at der efter justitsministeriets  

 opfattelse i politivedtægtens §§ 58 og 59 er fornøden hjemmel for at betinge  

 tilladelser til at udføre akrobatiske øvelser, balancenumre og lignende af,  

 at der træffes sådanne sikkerhedsforanstaltninger, at publikum ikke udsættes  

 for fare.
Spørgsmålet om sikkerhedsforanstaltninger af hensyn til de optrædende  

 artister henhører under direktoratet for arbejdstilsynet, som i en af  

 arbejdsrådet og socialministeriet tiltrådt erklæring har udtalt, at  

 indehaverne af de etablissementer, hvortil artisterne er engageret, i  

 almindelighed må anses ansvarlige for overholdelse af  

 arbejderbeskyttelseslovgivningen, jfr. herved bl.a. § 5 og § 28 i lov nr. 226  

 af 11. juni 1954 Justitsministeriet finder herefter ikke anledning til at godkende  

 indstillingen om en tilføjelse til politivedtægten.
