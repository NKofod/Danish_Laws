Partshøring I Nyt fra Ankestyrelsen nr. 4/1996 påpegede Ankestyrelsen, hvor vigtigt  

 det er for borgernes retssikkerhed, at kommuner og statsamter er opmærksomme  

 på forvaltningslovens regler.
I denne artikel fortsættes gennemgangen af  

 forvaltningslovens væsentligste garantier for god sagsbehandling.
Af ankechef Kirsten Geisler I forvaltningslovens § 19, stk. 1, er der fastsat en pligt for offentlige  

 myndigheder til at gøre en part bekendt med oplysninger, som man ikke kan  

 antage, at parten ved, at myndigheden er i besiddelse af, i visse nærmere  

 bestemte tilfælde.
 Det gælder, når der er tale om bestemte oplysninger vedrørende sagens  

 faktiske omstændigheder, disse er til ugunst for parten og er af væsentlig  

 betydning for sagens afgørelse.
 I så fald må der ikke træffes afgørelse, før myndigheden har gjort parten  

 bekendt med oplysningerne, og har givet denne lejlighed til at komme med en  

 udtalelse - partshøring.
 Der kan sættes en frist for afgivelsen af udtalelsen.
Efter lovens § 19, stk. 2, er der nogle undtagelser til reglen om  

 partshøring.
Dem kommer jeg ind på efter behandlingen af hovedreglen i § 19,  

 stk. 1.
 I justitsministeriets vejledning om forvaltningsloven fra 1986 står der,  

 at indførelse af regler om partshøring på myndighedens initiativ har til  

 formål at sikre, at den, der er part i en forvaltningssag, får lejlighed til  

 at gøre sig bekendt med og kommentere det faktiske afgørelsesgrundlag, inden  

 sagen afgøres.
 Dette er af betydning både for at få eventuelle korrektioner til de  

 pågældende oplysninger, så at afgørelsesgrundlaget bliver korrekt og for at  

 styrke tillidsforholdet mellem borgerne og forvaltningsmyndighederne.
Hvilke typer af oplysninger er der pligt til at partshøre over? De typer af oplysninger, som nævnes her, er i sagens natur dem, der typisk  

 forekommer i sociale sager, da det er dem Ankestyrelsen har erfaring med.
 Ofte vil det være åbenbart, at nye oplysninger er omfattet af  

 partshøringspligten.
 Hvis en person fx har søgt førtidspension på grund af bl.a. en knælidelse,  

 og socialforvaltningen under sagens behandling indhenter et udskrivningsbrev  

 fra et sygehus, hvor ansøgeren er blevet opereret med et velfungerende knæ  

 til følge, så er denne oplysning vedrørende sagens faktiske omstændigheder i  

 relation til pensionsansøgningen til ugunst for ansøgeren og også af  

 væsentlig betydning for sagens afgørelse.
 Der må altså ikke træffes afgørelse inden ansøgeren er gjort bekendt med  

 oplysningerne og har haft lejlighed til at udtale sig herom.
 Det gælder selv om ansøgeren selv måtte have gjort opmærksom på, at han  

 eller hun skulle opereres og har opfordret forvaltningen til at indhente  

 oplysninger herom.
 Praksis viser, at der kan være tilfælde, der giver anledning til tvivl.
 Ombudsmanden har i en rapport om en egen-drift undersøgelse af 100  

 principielle sager i Ankestyrelsen fundet eksempler på, at Ankestyrelsen ikke  

 havde overholdt partshøringsforpligtelsen og fandt, at dette bl.a. havde  

 sammenhæng med, at der ikke var tilrettelagt procedurer, der skabte sikkerhed  

 for overholdelse af partshøringsforpligtelsen.
 Dette er nok rigtigt i et vist omfang, men nogle af tilfældene må  

 tilskrives, at Ankestyrelsen ikke havde opfattet den pågældende type  

 oplysninger som omfattet af partshøringspligten.
 Som eksempel herpå kan nævnes udtalelser om retlige spørgsmål fra andre  

 myndigheder, når udtalelsen relaterer sig til den konkrete sag, medmindre  

 udtalelsen er af uvæsentlig betydning for afgørelsen.
 En indhentet udtalelse fra en anden myndighed om fortolkningen af en regel  

 i relation til en konkret sag skal altså - hvis den er af væsentlig betydning  

 for sagens afgørelse - sendes til partshøring.
 Generelle lovfortolkningsbidrag fra andre myndigheder, er der derimod ikke  

 pligt til at partshøre over.
En anden type oplysninger, som efter Ombudsmandens opfattelse skal sendes  

 til partshøring er speciallægeerklæringer, uanset om konklusionen i  

 erklæringen støtter partens sag eller ikke, idet en speciallægeerklæring  

 efter Ombudsmandens opfattelse er af så væsentlig betydning for sager, hvis  

 afgørelse afhænger af en helbredsvurdering, at ansøgeren bør gøres bekendt  

 med erklæringen og have mulighed for at kommentere den.
Det gælder også, hvis  

 erklæringen er foranlediget indsendt af parten selv, fx ved at pågældende har  

 bedt sin læge om at sende en kopi af en erklæring til myndigheden, medmindre  

 det klart fremgår, at parten kender indholdet.
Generelt kan om typen af oplysninger, der skal partshøres over siges, at  

 det afgørende er, om oplysningen er af en sådan karakter, at den bidrager til  

 at supplere sagens bevismæssige grundlag eller i øvrigt tilvejebringes for at  

 skaffe klarhed over sagens faktiske omstændigheder, jf.
John Vogter,  

 Kommenteret forvaltningslov, 1992, side 238.
På baggrund bl.a. af Ombudsmandens rapport strammede Ankestyrelsen de  

 interne procedurer for sagsbehandlingen op, og gennemførte intern  

 undervisning i forvaltningslovens partshøringsregler.
Desuden blev der i de  

 målepunkter, som indgik i Ankestyrelsens kvalitetsmålingsprojekt, indført et  

 punkt om overholdelse af partshøringspligten.
Den første måling blev foretaget i 1993 og ved denne var der  

 partshøringsfejl i 20 af de målte 100 sager.
Ved de følgende årlige målinger  

 skete der på dette (som på de øvrige målepunkter) klare forbedringer, og ved  

 målingen i 1996 blev der ikke fundet partshøringsfejl.
Hvilke konsekvenser har manglende pligtig partshøring? Parshøringsbestemmelsen er en meget væsentlig sagsbehandlingsgaranti, og  

 det betyder at en manglende pligtig partshøring ofte vil bevirke den trufne  

 afgørelses ugyldighed - i hvert fald hvis der er tale om en afgørelse til  

 ugunst for parten.
 Fra Ankestyrelsens praksis kan nævnes nogle eksempler:
SM B-2-93 hvor en kommune standsede udbetaling af børnetilskud til en  

 kvinde ud fra modtagne oplysninger om, at en mand var flyttet ind på  

 adressen.
Kvinden blev ikke forud for standsningen af tilskud hørt om  

 oplysningen og beslutningen blev ikke meddelt i form af en afgørelse.
 Ankestyrelsen fandt at afgørelsen var i strid med bl.a. forvaltningslovens  

 regler om partshøring og fandt at kommunen skulle genoptage sagen under  

 iagttagelse af disse regler.
 Ankestyrelsen tog ikke stilling til, om kvinden måtte være berettiget til  

 ydelser i den periode udbetalingen havde været standset.
SM B-6-95, hvor en fader havde meddelt folkeregistret, at hans søn var  

 flyttet fra sin moder til faderens bopæl.
Ved ansøgning om børnefamilieydelse  

 for det følgende kvartal afkrydsede han, at han var eneindehaver af  

 forældremyndigheden.
Faderens bopælskommune udbetalte i samråd med moderens  

 bopælskommune børnefamilieydelsen for det følgende kvartal til faderen.
Moderen blev først bekendt med kommunens afgørelse om udbetaling til  

 faderen ved, at hun ikke modtog børnefamilieydelse som forventet.
Hun  

 oplyste, at hun først efterfølgende havde skrevet under på overførelse af  

 forældremyndigheden, og at hun havde krav på ydelsen, da sønnen fortsat boede  

 hos hende ved begyndelsen af kvartalet, som hun havde meddelt folkeregistret.
Ankestyrelsen hjemviste sagen til fornyet behandling i faderens  

 bopælskommune.
Der blev lagt vægt på, at moderen ikke var blevet partshørt,  

 inden der blev truffet afgørelse.
Endvidere var det faderen, der skulle  

 godtgøre, at han havde forældremyndigheden, eller at barnet havde taget fast  

 ophold hos ham på det af ham oplyste tidspunkt og dermed også opholdt sig der  

 den 1. dag i det følgende kvartal.
Undtagelserne i forvaltningslovens § 19, stk. 2, og § 20, stk.1 Efter § 19, stk. 2, nr. 1, kan partshøring undlades, hvis det efter  

 oplysningernes karakter og sagens beskaffenhed må anses for ubetænkeligt at  

 træffe afgørelse i sagen på det foreliggende grundlag.
Bestemmelsen tager  

 navnlig sigte på det tilfælde, hvor der ikke er rimelig grund til at tro, at  

 de yderligere oplysninger, der er tilvejebragt i forbindelse med sagens  

 behandling, vil kunne korrigeres eller suppleres af den pågældende part, og  

 det heller ikke i øvrigt som følge af sagens karakter kan anses for påkrævet  

 at gennemføre en høring.
Som karakteristiske eksempler på typer af  

 oplysninger, hvis indhentelse ikke uden videre udløser pligt til partshøring,  

 kan nævnes oplysninger fra ministerialbøgerne om de pågældendes fødselsdata,  

 folkeregisteroplysninger om civilstand og nationalitet - såkaldte  

 »autentiske oplysninger«.
 Efter nr. 2 kan partshøring undlades, hvis udsættelsen af sagens afgørelse  

 vil medføre overskridelse af en lovbestemt frist for sagens afgørelse.
Efter nr. 3 kan partshøring undlades, hvis partens interesse i, at sagens  

 afgørelse udsættes, findes at burde vige for væsentlige hensyn til offentlige  

 eller private interesser, der taler imod en sådan udsættelse.
Bestemmelsen  

 forudsætter, at der foretages en konkret vurdering af på den ene side partens  

 interesse i at blive hørt og på den anden side vedkommende offentlige eller  

 private interesse.
Efter nr. 4 kan partshøring undlades, når de oplysninger, der medfører  

 høringspligt, er undtaget fra partens ret til aktindsigt.
Reglerne om  

 partshøring medfører således ikke nogen udvidelse af de retlige grænser for  

 partens ret til aktindsigt.
Efter nr. 5 kan partshøring undlades, hvis den påtænkte afgørelse vil  

 berøre en videre, ubestemt kreds af personer, eller hvis forelæggelsen af  

 oplysninger for de pågældende parter i øvrigt vil være forbundet med  

 væsentlige vanskeligheder.
Bestemmelsen vil navnlig kunne finde anvendelse i  

 sager, hvor en større kreds af borgere kan have en væsentlig interesse i  

 sagen og dens udfald, således at de må anses for at være parter i sagen.
I  

 sådanne tilfælde medfører bestemmelsen, at myndigheden kan undlade at  

 foretage partshøring af disse personer, forinden den pågældende afgørelse  

 træffes.
 Bestemmelsen indebærer endvidere, at myndigheden er berettiget til at  

 undlade høring, hvis det ikke uden væsentlige vanskeligheder er muligt at  

 finde frem til den pågældende part, fordi den pågældendes bopæl eller  

 opholdssted er ukendt.
 Partshøring kan efter nr. 6 undlades på sagsområder, hvor der ved lov er  

 fastsat særlige bestemmelser om parters eller andre interesseredes adgang til  

 at varetage deres interesser i forbindelse med sagsbehandlingen.
 Efter lovens § 20, stk. 1, kan partshøring generelt undlades på områder,  

 hvor afgørelsen ikke går ud på at gøre indgreb over for den pågældende part,  

 og myndigheden efter anmodning fra parten kan ændre sin afgørelse til fordel  

 for denne.
Undtagelsesreglen kan således ikke finde anvendelse i sager om meddelelse  

 af forbud eller påbud, tilbagekaldelse af en tilladelse eller i øvrigt i  

 sager, hvor afgørelsen går ud på at gøre indgreb i partens friheds- eller  

 rettighedsfære.
Reglens typiske anvendelsesområde vil herefter være det meget  

 store antal sager, hvori parten har ansøgt myndigheden om en begunstigelse,  

 typisk en økonomisk ydelse.
I sådanne tilfælde vil parten i almindelighed  

 være interesseret i, at der på det foreliggende - men måske ikke helt  

 fyldestgørende - faktiske grundlag træffes en afgørelse, der indebærer, at  

 den pågældende hurtigt modtager i hvert fald en del af den ydelse, der er  

 krav på, med mulighed for efterbetaling af den resterende ydelse, fremfor at  

 måtte afvente partshøringens gennemførelse for overhovedet at opnå nogen  

 ydelse.
 Undlades partshøring efter reglerne i § 20, stk. 1, skal afgørelsen  

 ledsages af de oplysninger, som parten ellers skulle være gjort bekendt med,  

 inden afgørelsen blev truffet, og parten skal gøres bekendt med adgangen til  

 at få sagen genoptaget.
Det er en forudsætning for bestemmelsens anvendelse, at myndigheden kan  

 ændre en allerede truffet afgørelse.
Hvornår dette kan ske er ikke fastlagt i  

 forvaltningsloven, men må afgøres efter almindelige forvaltningsretlige  

 regler.
Hvornår kan/skal man partshøre i videre omfang, end reglerne i  

 forvaltningsloven forpligter til? Forvaltningsloven er på dette område en minimumslov.
 Bestemmelserne er derfor ikke til hinder for at partshøre i videre omfang,  

 og partshøring bør derfor i følge vejledningen foretages også i tilfælde hvor  

 parten i øvrigt kan have en interesse i at se og kommentere de oplysninger i  

 sagen, som pågældende ikke kan antages at være bekendt med, selv om  

 oplysningerne strengt efter bogstaven ikke er omfattet af § 19, stk.1.
 Dog må det naturligvis sikres, at hensynet til offentlige eller andre  

 privates interesser ikke taler imod det.
 Der kan også være områder, hvor det i domstolspraksis eller i  

 Ombudsmandens praksis er fastlagt, at der består en videregående -  

 ulovbestemt - pligt til partshøring, fx med hensyn til væsentlige partsindlæg  

 i sager om tvister mellem flere private parter.
Samspillet mellem forvaltningslovens partshøringsregler og disse  

 ulovbestemte, videregå-ende regler om partshøringspligt indebærer, at en  

 myndighed i almindelighed ikke kan træffe afgørelse i en sag vedrørende  

 indgreb over for borgerne, uden at den indgrebet retter sig imod forinden er  

 gjort be-kendt med, at der verserer en sag, jf. om den ulovbestemte pligt  

 nærmere Vogter, Kommenteret forvaltningslov, side 224-25, der også henviser  

 til bl.a.
Jon Andersen i Juridisk Grundbog, bind 4 (1989), side 156 ff.
