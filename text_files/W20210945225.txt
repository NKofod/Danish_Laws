Pressenævnets kendelse i sag nr. 2021-80-0657 EM-fodboldkamp på viaplay.dk falder uden for Pressenævnets kompetence En person klagede over viaplay.dks dækning af EM-fodboldkampen mellem Danmark og Finland, som blev spillet den 12. juni 2021. Da hjemmesiden viaplay.dk ikke er anmeldt som medie til Pressenævnet, har Pressenævnet ikke kompetence til at behandle klagen, som derfor blev afvist uden behandling.
 [Klager] har klaget til Pressenævnet over dækningen af fodboldspilleren Christian Eriksens kollaps under EM-foldboldkampen mellem Danmark og Finland, som kunne streames på viaplay.dk lørdag den 12. juni 2021 kl. 18.00, idet han mener, at god presseskik er tilsidesat.
[Klager] har til støtte for klagen anført, at det er i strid med god presseskik, at viaplay.dk, efter fodboldspilleren Christian Eriksens kollaps på fodboldbanen, 2-3 gange zoomede helt ind på Christian Eriksen.
Seerne kunne dermed tydeligt se Christian Eriksens ansigt, og at han lå helt stille, mens han fik hjertemassage.
 Pressenævnets formand, Jens Kruse Mikkelsen, udtaler:
 Efter medieansvarslovens § 1 omfatter loven indenlandske periodiske skrifter (jf. § 1, nr. 1, herunder f.eks. trykte aviser og ugeblade) og tilladt radio- og fjernsynsvirksomhed (jf. § 1, nr. 2). Andre massemedier  herunder f.eks. internetmedier  er efter § 1, nr. 3, kun omfattet af loven, hvis de har karakter af en nyhedsformidling, der kan sidestilles med den formidling, der er omfattet af § 1, nr. 1 og 2, og mediet har anmeldt (tilmeldt) sig selv til Pressenævnet el-ler modtager offentlig mediestøtte, jf. lovens § 8, stk. 1.
 Da hjemmesiden viaplay.dk ikke er anmeldt til Pressenævnet  og efter Pressenævnets op-lysninger ikke modtager offentlig mediestøtte  jf. medieansvarslovens § 8, stk. 1, er der ikke tale om et medie omfattet af medieansvarsloven, jf. lovens § 1, nr. 3.
Klagen over viaplay.dk hører således ikke under nævnets kompetence.
Klagen afvises derfor i medfør af medieansvarslovens § 43, stk. 2, nr. 1.
 Pressenævnet bemærker i øvrigt, at tv-kanaler skal have dansk sendetilladelse for at være omfattet af medieansvarsloven og dermed af Pressenævnets kompetence, jf. medieansvarsloven § 1, nr. 2.
Ifølge Pressenævnets oplysninger sender tv-kanaler under Viasat, herunder TV3 og 3+, med licens fra Sverige.
Eventuelle klager over udsendelser på disse kanaler skal derfor rettes til Medieombudsmannen i Sverige, medieombudsmannen.se.
