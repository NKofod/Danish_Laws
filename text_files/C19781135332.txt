Ifølge artikel 177 i traktaten om oprettelse af det Europæiske økonomiske  

 Fællesskab kan de nationale domstole anmode EF-domstolen om at træffe  

 afgørelse vedrørende fortolkningen af fællesskabsregler, der har betydning  

 for en verserende retssag.
I visse tilfælde er de nationale domstole  

 forpligtede til at forelægge sådanne præjudicielle spørgsmål for  

 EF-domstolen.
 Medlemsstaterne har adgang til at afgive indlæg i præjudicielle sager, og  

 regeringens fællesmarkedsudvalg har nedsat et EF-specialudvalg for juridiske  

 spørgsmål, der bl.a. har til opgave at tage stilling til, om Danmark skal  

 afgive indlæg i sager om præjudicielle spørgsmål.
Justitsministeriet har henstillet til mig, at straffesager, hvor der  

 rejses spørgsmål om forelæggelse for EF-domstolen efter proceduren i artikel  

 177, forlægges for justitsministeriet, der derefter underretter  

 EF-specialudvalget om sagen.
Specialudvalget får derved også mulighed for at  

 udtale sig om, hvilken stilling der skal tages til spørgsmålet om sagens  

 forlæggelse for EF-domstolen, og om, hvorledes spørgsmålene til Domstolen i  

 bekræftende fald bør formuleres.
Af hensyn til en hurtig behandling af sagerne har justitsministeriet  

 anmodet om, at forelæggelsen indtil videre sker direkte for  

 justitsministeriet ved fremsendelse af genparter af sagens akter eller  

 genparter af anklageskriftet og retsbogsudskrifter.
Der vil i almindelighed  

 ikke være grund til at fremkomme med en indstilling om sagen til  

 justitsministeiet.
Underretning om udfaldet af specialudvalgets behandling af sagen vil af  

 justitsminsteriet blive sendt til den myndighed, der har forelagt denne.
Er  

 dette politiet, vil underretning tillige blive sendt til vedkommende  

 statsadvokat.
Også jeg vil blive underrettet af justitsministeiet.
 Per Lindegaard.
