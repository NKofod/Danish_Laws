Fremsat den 1. april 2016 af Søren Egge Rasmussen (EL), Christian Poll (ALT) og Lisbeth Bech Poulsen (SF) Forslag til folketingsbeslutning om ændring af kvotesystemet i dansk fiskeri og en styrkelse af kystfiskeriet, lokal beskæftigelse og bæredygtigt fiskeri Folketinget pålægger regeringen at opsige aftalen om fartøjskvoteandele (FKA) og individuelle omsættelige kvoter (IOK) efter de gældende regler om 8 års opsigelsesvarsel.
Folketinget pålægger ligeledes regeringen at indføre tiltag til styrkelse af det danske naturskånsomme kystfiskeri.
 Folketinget pålægger derfor regeringen med virkning fra udgangen af 2016 følgende:
1. Opsigelse af aftalen om FKA og IOK  Samtidig nedsættes et udvalg, som skal komme med forslag til en ny kvotemodel, der skal træde i kraft med udgangen af 2024.
2. Indførelse af tiltag, der styrker det naturskånsomme fiskeri  En mærkningsordning for fisk fanget med naturskånsomme redskaber.
Mærket skal signalere ansvarlighed over for havets natur og ressourcer og give forbrugerne mulighed for at købe bæredygtige fisk.
Garnfiskeri, traditionelt snurrevodsfiskeri på glat bund, pilkefiskeri, krogfiskeri, bundgarnsfiskeri og ruse- og tejnefiskeri er fiskerimetoder, som berettiger til miljømærkningen under nærmere fastsatte vilkår.
 Tilførelse af en større andel af kvoterne til kystfiskere, der fisker med naturskånsomme redskaber,  Indførelse af en kystfiskerordning for kystfiskere, der fisker med naturskånsomme redskaber.
  Indførelse af en fradragsordning, så førstegangssalg af kvoter til en fisker, der fisker kvoterne naturskånsomt, er fritaget for skat af indtægten.
Bemærkninger til forslaget Fra januar 2003 til oktober 2004 blev det danske sildefiskeri, makrelfiskeri og dele af industrifiskeriet underlagt en ny forvaltningsform, der gjorde det muligt for fiskerne at sammenlægge kvoter på færre fartøjer.
Målsætningen var, at en sådan ordning skulle føre til en modernisering af flåden, og en reduktion af fiskerflådens størrelse skulle sikre et stabilt og bæredygtigt fiskeri.
Ordningen blev forlænget i 2007 for at sikre den fortsatte strukturtilpasning.
Fra januar 2007 indførtes også omsættelige kvoter i meget store dele af konsumfiskeriet.
Formålet med denne aftale var bl.a. at give den enkelte fisker bedre mulighed for at drive et fiskeri tilpasset dennes fartøj og fangstmetoder, sikre fiskeriets samlede indtjeningsgrundlag og begrænse udsmid af fisk.
Men også for fartøjskvoteandelen (FKA) var strukturtilpasning et vigtigt argument for indførelsen.
Der er dog ikke brug for yderligere strukturtilpasning, idet der ikke er nævneværdig overkapacitet i den danske flåde.
Man kan i dag ikke henføre nogen discardreduktion til indførelsen af FKA.
Indførelsen af omsættelige kvoter i dansk fiskeri har betydet en enorm koncentration af fiskerettigheder i dansk fiskeri. 18 fartøjer lander i dag 50 pct. af den danske kvote; 119 fartøjer lander 90 pct.
Sideløbende med den enorme koncentration er havnene lukket på stribe og med dem mange lokale arbejdspladser.
Til trods for regler, der skal forhindre koncentration af fiskerettigheder, er koncentrationen enorm.
Omsættelige kvoter fører til monopollignende tilstande i dansk fiskeri.
Til trods for hensigten med ny regulering om, at kystfiskeriet fortsat skulle udgøre en betydelig del af dansk fiskeri, er det i dag klart, at kystfiskeriet ikke kan bestå under systemet med omsættelige kvoter.
Resultatet er, at det naturskånsomme kystfiskeri med garn og krog er i stor fare for at forsvinde, og med dette forsvinder fiskemetoder, der bevisligt har påvirkning af havbundens dyre- og planteliv samt mindre brændstofforbrug.
 Med forslaget ønsker forslagsstillerne, at staten genvinder kontrollen med de danske fiskekvoter og herved sikrer, at fiskeriet kan udvikles i en retning, der sikre kystfiskeriets overlevelse, lokal beskæftigelse, og at Danmark lever op til sine regionale og globale forpligtelser om at genoprette den marine biodiversitet.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af kvotesystemet i dansk fiskeri og en styrkelse af kystfiskeriet, lokal beskæftigelse og bæredygtigt fiskeri.
(Beslutningsforslag nr.
B 152) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
