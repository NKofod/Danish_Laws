Nr BTL 80 Betænkning over Forslag til lov om Dansk Erhvervsudviklingsfond   

 Nr L 80 1991-92, 1. samling Afgivet af Erhvervsudvalget Afgivet: 19911217 Udvalget har behandlet lovforslaget i en række møder og har herunder stillet spørgsmål til industriministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Dansk Ingeniørforening, Håndværksrådet, Industrirådet og Ingeniør-Sammenslutningen.
 Der er af industriministeren stillet ændringsforslag, hvorom henvises til  

 de ledsagende bemærkninger.
 Lovforslaget indeholder i § 4 en bestemmelse om, at industriministeren  

 skal fastsætte nærmere bestemmelser for fondens virksomhed, herunder  

 bestemmelser om fondens tilknytning til det øvrige erhvervsfremmesystem.  

 Industriministeren har over for udvalget tilkendegivet, at  

 Erhvervsudviklingsrådet vil blive hørt, forinden disse bestemmelser sættes i  

 kraft.
 For så vidt angår fondens årsberetning har industriministeren  

 tilkendegivet, at det i de ovennævnte bestemmelser vil blive fastsat, at  

 beretningen foruden de sædvanlige oplysninger om medfinansieringens form og  

 indhold også skal indeholde oplysninger om, hvilke typer af projekter der  

 ikke har kunnet opnå medfinansiering. Årsberetningen vil blive tilsendt  

 Folketingets Erhvervsudvalg og Erhvervsudviklingsrådet, når  

 industriministeren har modtaget den.
 Industriministeren har endvidere tilkendegivet, at kravet om teknologisk  

 nyhedsværdi, jf. bemærkningerne til § 2 i lovforslaget, indebærer, at der  

 skal være tale om teknologisk nyudvikling, men at kravet også vil kunne  

 opfyldes ved en videreudvikling af eksisterende produkter.
Endelig har industriministeren oplyst, at der inden 3 år vil blive gjort  

 status over fondens virksomhed, herunder samspillet med det øvrige  

 erhvervsfremmesystem.
Denne statusrapport vil tilgå Folketingets  

 Erhvervsudvalg og Erhvervsudviklingsrådet.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 industriministeren stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) ønsker endvidere at bemærke følgende:
Mindretallet finder, at de stillede ændringsforslag betyder en kraftig  

 forbedring af lovforslaget.
Især er mindretallet tilfreds med, at det nu  

 præciseres, at udviklingskontrakter kan finansieres under  

 erhvervsudviklingsfonden.
Desværre er bemærkningerne til den under nr. 1 foreslåede ændring både  

 uklare og ufyldestgørende.
Men mindretallet forudsætter, at  

 udviklingskontrakter kan anvendes i en række tilfælde, herunder til udvikling  

 af mere avancerede produkter i forbindelse med offentlige indkøb og til  

 udvikling af renere teknologier i forbindelse med skærpelse af miljøkrav.  

 Mindretallet forudsætter ligeledes, at udviklingskontrakter vil blive  

 finansieret af offentlige styrelser, virksomheder og erhvervsudviklingsfonden  

 i fællesskab, og at offentlige styrelser, der medvirker i en  

 udviklingskontrakt, kan få deres udgifter dækket i form af royalty i tilfælde  

 af kommerciel succes.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan dog støtte det  

 under nr. 4 stillede ændringsforslag.
Det er Fremskridtspartiets opfattelse, at dette lovforslag blot er endnu  

 en brik i den tiltagende cigarkasseøkonomi, som regeringen fører.
Statslige  

 fonde og aktieselskaber stiftes i en lang stime med det overordnede formål at  

 kunne fremvise en finanslov, der ser pænere ud, end tilfældet egentlig er.
De  

 mange ansatte og de mange økonomiske transaktioner i fonde og aktieselskaber  

 optræder ikke på finansloven, hvorved regeringen kan påstå, at statens  

 udgifter holdes i ro, og at antallet af statsansatte enten falder eller i det  

 mindste ikke stiger.
En sådan »kreativ bogføring-økonomi« vender  

 Fremskridtspartiet sig imod.
Derudover er selve intentionen om stigende statslig kontrol og styring af  

 erhvervslivet den rene gift for erhvervsudviklingen.
Med denne fond oprettes  

 der endnu en klub for de rettroende.
Det bliver jo vanen tro kun vennerne og  

 deres bekendte, som kommer i betragtning, når de daglige narkotika (tilskud  

 er narko) skal uddeles.
Fonden (og altså staten) kommer derved til direkte at optræde som  

 tilskudspusher.
Fremskridtspartiet har lige så lidt tilovers for en sådan  

 statspushervirksomhed som for narkoverdenens pushere.
 For den interesserede er der en omfattende beskrivelse af  

 tilskudspolitikkens dokumenterede dårligdomme i bemærkningerne til forslag  

 til folketingsbeslutning om oprettelse af erhvervszoner (B 24), fremsat af  

 Fremskridtspartiet i indeværende folketingssamling den 19. november 1991.
 Fremskridtspartiet skal derfor indstille lovforslaget til forkastelse og i  

 øvrigt oplyse, at Fremskridtspartiet ikke vil deltage i fremskaffelsen af  

 fondens midler.
Ændringsforslag Af industriministeren, tiltrådt af et flertal (udvalget med  

 undtagelse af FP):
Til § 2 1) Efter stk. 2 indsættes som nye stykker:
 »Stk. 3. Medfinansiering kan ydes som tilskud, lån og  

 garantier.
Stk. 4. Fonden skal i forbindelse med medfinansieringen kunne  

 henvise til kvalificeret og uafhængig ledelsesmæssig rådgivning.« 2) Stk. 3, der bliver stk. 5, affattes således:
»Stk. 5. Medfinansieringen i form af lån skal ved kommerciel  

 udnyttelse tilbagebetales og forrentes på et niveau svarende til  

 markedsrenten.« Til § 3 3) Stk. 1, 3. og 4. pkt., affattes således:
»Blandt medlemmerne udpeges 3 efter indstilling fra  

 Erhvervsudviklingsrådet.
Bestyrelsen sammensættes af personer med bred  

 erhvervsmæssig indsigt inden for ledelse, afsætning, finansiering,  

 arbejdsmarkedsforhold, teknologi samt de særlige problemer, der knytter sig  

 til små og mellemstore virksomheder.« Af industriministeren, tiltrådt af udvalget:
 4) Stk. 2 affattes således:
»Stk. 2. Til administration af fonden etablerer bestyrelsen  

 et selvstændigt sekretariat placeret i Industri- og Handelsstyrelsen.« Bemærkninger Til nr. 1 Ved det foreslåede nye stk. 3 præciseres de forskellige former for  

 medfinansiering.
 Tilskud vil især kunne anvendes ved medfinansiering af mindre deludgifter,  

 f.eks. forprojekter.
Lån med tilbagebetalingsforpligtelse ved kommerciel udnyttelse vil være  

 den almindelige medfinansieringsform.
Tilbagebetalingen vil finde sted i form  

 af en royalty af den omsætning, som projektet genererer.
 Garantier vil kunne anvendes med henblik på at fremme virksomhedernes  

 muligheder for at opnå finansiering fra andre investorer, eksempelvis  

 pengeinstitutter og investeringsselskaber.
 Medfinansieringen skal kunne ske i forhold til enkeltvirksomheder, til  

 samarbejdsprojekter mellem flere virksomheder samt til virksomheders udgifter  

 i forbindelse med udviklingskontrakter mellem virksomheder og offentlige  

 myndigheder eller institutioner.
Med det formål at optimere udviklingsforløbet skal fonden efter det  

 foreslåede nye stk. 4 kunne henvise til et panel af kvalificerede og  

 uafhængige ledelsesrådgivere.
Udgifter til denne rådgivning vil kunne indgå i  

 medfinansieringsgrundlaget.
Til nr. 2 Ved den foreslåede ændring præciseres, at det kun er lån, der er omfattet  

 af tilbagebetalingsforpligtelsen.
Til nr. 3 Den foreslåede ændring medfører, at Erhvervsudviklingsrådet kan indstille  

 3 medlemmer til fondsbestyrelsen.
 Endvidere præciseres det, at bestyrelsen skal sammensættes af personer  

 primært fra erhvervslivet, og det understreges, at der i bestyrelsen også  

 skal være indsigt i de særlige problemer, der knytter sig til de små og  

 mellemstore virksomheder.
Til nr. 4 Fondens administration varetages af et selvstændigt sekretariat.
For at  

 fastholde intentionerne i erhvervsfremmeloven om et enstrenget  

 erhvervsfremmesystem fastslås det ved den foreslåede ændring, at  

 sekretariatet skal være placeret i Industri- og Handelsstyrelsen.
Det  

 forudsættes, at samtlige udgifter til fondens administration, herunder også  

 bestyrelseshonorarer og udgifter i forbindelse med fondens etablering,  

 afholdes af fonden og således ikke opføres på Industri- og Handelsstyrelsens  

 bevillingsrammer.
 Sekretariatets organisatoriske opbygning vil blive nærmere præciseret i de  

 bestemmelser, som industriministeren, jf. § 4, skal fastsætte for fondens  

 virksomhed.
 Der vil i forbindelse hermed blive lagt vægt på, at fondens virksomhed,  

 f.eks. med hensyn til tilbagebetalingsregler og krav til ansøgningernes  

 udformning og behandling, tilrettelægges således, at der set ud fra  

 brugervirksomhederne er enstrengethed i det samlede udbud af  

 erhvervsfremmeordninger i Industri- og Handelsstyrelsen.
