Bekendtgørelse om indsendelse af oplysninger i henhold til selskabsskattelovens § 31 E, stk. 4 I medfør af § 31 E, stk. 5, i selskabsskatteloven, jf. lovbekendtgørelse nr. 251 af 22. februar 2021, fastsættes:
Indsendelse af oplysninger til godtgørelse af, at betingelserne i selskabsskattelovens § 31 E, stk. 1-3, er opfyldte § 1. Danske selskaber, der vil medregne underskud fra et direkte eller indirekte ejet udenlandsk datterselskab, et udenlandsk fast driftssted eller en udenlandsk fast ejendom, skal sammen med oplysningsskemaet for det indkomstår, hvor underskuddet fradrages, indsende oplysninger til Skatteforvaltningen til godtgørelse af, at underskuddet er endeligt.
For så vidt angår underskud i et direkte eller indirekte ejet udenlandsk datterselskab skal det godtgøres, at underskuddet har en sådan karakter, at det kunne have været fradraget efter reglerne i selskabsskattelovens § 31 A, hvis der havde været valgt international sambeskatning.
 Stk. 2. Stk. 1 finder tilsvarende anvendelse for foreninger og fonde m.v., der vil medregne underskud fra et udenlandsk fast driftssted eller en udenlandsk fast ejendom.
 § 2. Til dokumentation af, at underskuddet er endeligt, skal som minimum indsendes følgende:
 1) Dokumentation for, at datterselskabets erhvervsaktiviteter er definitivt ophørt:
a) Dokumentation for likvidation eller anden endelig opløsning af datterselskabet.
Det kan f.eks. være i form af udskrift fra den relevante myndighed i datterselskabets hjemland.
Det skal også dokumenteres, at det hverken i tidligere indkomstår, det pågældende indkomstår eller i senere indkomstår har været eller vil være muligt for det danske selskab selv, datterselskabet, koncernselskaber eller tredjepart efter skattereglerne i datterselskabets hjemland at anvende underskuddet.
b) Dokumentation for at datterselskabets erhvervsaktiviteter er ophørt uden opløsning.
Det kan f.eks. være dokumentation for, at de indtægtsskabende aktiver er afstået eller på anden måde bortskaffet.
Det skal også dokumenteres, at det hverken i tidligere indkomstår, det pågældende indkomstår eller i senere indkomstår har været eller vil være muligt for det danske selskab selv, datterselskabet, koncernselskaber eller tredjepart efter skattereglerne i datterselskabets hjemland at anvende underskuddet, herunder ved eventuel genoptagelse af aktiviteten.
 2) Dokumentation for, at et udenlandsk datterselskabs underskud er gået endeligt tabt og ikke kunne være opretholdt ved et salg af aktierne i datterselskabet.
3) Dokumentation for, at et fast driftssted er definitivt nedlukket, og at de indtægtsgenererende aktiver er afstået eller bortskaffet.
Det skal også dokumenteres, at det hverken i tidligere indkomstår, det pågældende indkomstår eller i senere indkomstår har været eller vil være muligt for det danske selskab selv, det faste driftssted eller tredjepart efter skattereglerne i det land, hvor det faste driftssted er beliggende, at anvende underskuddet, herunder ved eventuel genoptagelse af aktiviteten.
4) Dokumentation for ejerskifte for en fast ejendom, som er afstået, f.eks. i form af en overdragelsesaftale, eller for at ejendommen på anden måde er bortskaffet.
Det skal også dokumenteres, at det hverken i tidligere indkomstår, det pågældende indkomstår eller i senere indkomstår har været eller vil være muligt for det danske selskab selv, et datterselskab, koncernselskaber, et fast driftssted eller tredjepart at anvende underskuddet efter skattereglerne i det land, hvor den faste ejendom er beliggende.
 Stk. 2. Der skal til underbygning af, at der foreligger et endeligt underskud, indsendes følgende:
 1) En redegørelse for underskudstidspunktet og ophør af aktiviteten og en beskrivelse af aktiviteten.
 2) Dokumentation for ejerforhold og koncernforbindelse, år for år, fra underskud/tab opstod og frem til tidspunktet for medregning, herunder med angivelse af den samlede koncernstruktur i udlandet år for år.
 3) Dokumentation for, at direkte og indirekte ejede udenlandske datterselskaber eller udenlandske faste driftssteder år for år har været hjemmehørende henholdsvis beliggende i EU/EØS.
 4) En redegørelse for indkomstopgørelsesreglerne i det relevante udland for relevante år, herunder gældende underskudsregler og eventuelle tidsbegrænsninger for underskudsfremførsel, samt disse reglers samspil med sambeskatningsregler eller lignende regler for underskudsudligning.
5) En opgørelse af den skattepligtige indkomst, herunder en opgørelse over det akkumulerede underskud, opgjort år for år, efter udenlandske skatteregler, herunder udenlandske sambeskatningsregler m.v.
Hvis et udenlandsk underskud er delvist anvendt i udlandet, skal der vedlægges dokumentation herfor, f.eks. i form af oplysningsskemaer for relevante udenlandske koncernforbundne selskaber eller erklæringer fra de lokale skattemyndigheder.
Hvis det har været muligt eller vil være muligt helt eller delvist at anvende underskuddet i det land, hvor datterselskabet er hjemmehørende, eller hvor det faste driftssted eller den faste ejendom er beliggende, f.eks. i form af koncernbidrag, men denne mulighed ikke er udnyttet, skal det tilsvarende oplyses.
Det skal tilsvarende oplyses, hvis underskuddet er anvendt eller vil kunne anvendes i et andet land.
6) En tilsvarende dansk indkomstopgørelse for den udenlandske enhed, opgjort år for år, fra det første indkomstår, hvor den udenlandske enhed havde skattemæssigt underskud og frem til indkomståret, hvor det endelige underskud er konstateret, herunder dokumentation for underskuddets størrelse opgjort efter danske regler.
Det skal dokumenteres, at underskuddet ikke kunne have været anvendt af et koncernforbundet selskab i den udenlandske enheds hjemland, hvis det havde været sambeskattet efter regler svarende til selskabsskattelovens § 31.
Skatteforvaltningens anmodning om yderligere oplysninger § 3. Skatteforvaltningen kan efter modtagelse af oplysninger efter § 1 eller efter § 2 anmode selskabet, foreningen, fonden m.v. om yderligere oplysninger af betydning for bedømmelsen af, om betingelserne for fradrag for endeligt underskud er opfyldt.
Skatteforvaltningen fastsætter en frist herfor på mindst 14 dage.
 Stk. 2. Der vil efter en konkret vurdering eksempelvis kunne anmodes om følgende materiale:
 1) Kopi af regnskaber, årsrapporter, bilag hertil m.v. for ovenstående indkomstperioder.
 2) Kopi af oplysningsskema, årsopgørelser m.v. til den udenlandske skattemyndighed for ovenstående indkomstperioder.
 3) En fiktiv dansk national sambeskatningsopgørelse inklusiv den udenlandske enhed - opgjort år for år - fra det første indkomstår, hvor den udenlandske enhed havde skattemæssigt underskud og frem til indkomståret, hvor det endelige underskud er konstateret, hvis det ikke er dokumenteret på anden vis.
4) Oplysning om eventuel gældseftergivelse, akkord m.v.
I så fald bedes det i første omgang oplyst med hvilke beløb og for hvilke indkomstår.
 5) Oplysning om den udenlandske enhed har indgået i omstruktureringer og i hvilket indkomstår.
Sprog § 4. Oplysninger efter denne bekendtgørelse kan afgives på dansk, norsk, svensk engelsk, tysk eller fransk.
 Stk. 2. Skatteforvaltningen kan kræve regnskaber oversat til dansk.
Ikrafttræden § 5. Bekendtgørelsen træder i kraft den 1. juli 2021.
Stk. 2. Bekendtgørelsen har virkning for indsendelse af oplysninger om endelige underskud, som ønskes fradraget for indkomståret 2019 og senere indkomstår.
Dokumentationen efter §§ 1-4 skal vedlægges genoptagelsesanmodningen for det relevante indkomstår.
