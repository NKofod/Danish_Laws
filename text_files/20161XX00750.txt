Skriftlig fremsættelse (26. april 2017) Beskæftigelsesministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. (Midlertidig forhøjelse af timebegrænsning for frivilligt, ulønnet arbejde) (Lovforslag nr.
L 205) Regeringen (Venstre, Liberal Alliance og Det Konservative Folkeparti) har igangsat en gennemgang af reglerne om fradrag i arbejdsløshedsdagpenge og efterløn mv. i forbindelse med frivilligt, ulønnet arbejde med henblik på at fastsætte nye regler på området.
 I 2-årigt forsøgsordning, som udløb den 20. marts 2017, har det være muligt for modtagere af arbejdsløshedsdagpenge, efterløn og fleksydelse at udføre frivilligt, ulønnet arbejde, som ikke vedrørte primær drift og vedligeholdelse, i op til 15 timer om ugen, uden at det medførte fradrag.
 Regeringen ønsker at genoprette denne mulighed frem til en permanent ordning vedrørende nye regler om fradrag for frivilligt, ulønnet arbejde kan træde i kraft.
Det foreslås, at et arbejdsløshedskassemedlem - i perioden fra 5. juni 2017 til den 31. december 2017  kan udføre frivilligt, ulønnet arbejde i op til 15 timer om ugen uden fradrag i arbejdsløshedsdagpengene.
De 15 timer regnes som et gennemsnit over en udbetalingsperiode.
 Ved frivilligt, ulønnet arbejde forstås arbejde, som et medlem udfører for frivillige organisationer, foreninger el.lign., som kan udbydes som almindeligt lønarbejde, og som ikke vedrører primær drift og vedligeholdelse.
 Det foreslås derudover, at modtagere af efterløn og fleksydelse også er omfattet af forslaget.
 Det vurderes, at forslaget med betydelig usikkerhed vil medføre merudgifter for det offentlige på ca. 5,0 mio. kr. efter skat og tilbageløb i 2017.
 Det foreslås, at loven træder i kraft 5. juni 2017.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
