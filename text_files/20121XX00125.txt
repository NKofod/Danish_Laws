Skriftlig fremsættelse (14. november 2012) Klima-, energi- og bygningsministeren: (Martin Lidegaard):
 Herved tillader jeg mig for Folketinget at fremsætte:
Forslag til lov om ændring af lov om elforsyning og lov om naturgasforsyning (Udstedelse af forsyningspligtbevillinger) (Lovforslag nr.
L 58).
 Lovforslaget fremsættes for at skabe grundlag for en ændring af den hidtidige praksis for udstedelse af bevillinger til forsyningspligtig virksomhed på el- og naturgasområdet, der imødekommer EU-rettens krav om gennemsigtighed og ikkediskrimination i tildelingen af bevillinger.
 Ved lovforslaget fastlægges en ny ordning for udstedelse af forsyningspligtbevillinger ved udbud, baseret på en priskonkurrence, samt regler for forbrugerens stilling i forbindelse med et udbud.
 Lovforslaget sikrer opfyldelse af EU-rettens krav om gennemsigtighed og ikkediskrimination i tildelingen af bevillinger.
Der har i høringsperioden været ønsker om bedre sikring af forbrugerne mod stigende priser.
I den endelige udformning af lovforslaget er bestemmelserne blevet styrket om sikring forbrugerne mod prisstigninger.
 Lovforslaget vurderes ikke at have økonomiske eller administrative konsekvenser for det offentlige ud over opgaver i forbindelse med selve udbuddet.
 Lovforslaget har ikke konsekvenser for miljøet.
 Lovforslagets forventes at træde i kraft den 1. januar 2013.
 Idet der i øvrigt henvises til lovforslaget med bemærkninger, anbefales lovforslaget til Folketingets velvillige behandling.
