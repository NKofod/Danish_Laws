(Tilsynscirkulæret) 1. Indledning.
 Efter bistandslovens § 79 skal kommunerne sørge for, at der er det  

 fornødne antal plejehjem og beskyttede boliger til personer, der har behov  

 for ophold i institutioner af denne art.
Herudover har kommunalbestyrelsen i henhold til bistandslovens § 82 et  

 ansvar for, at der føres et egentligt tilsyn med den daglige drift af  

 plejehjem og beskyttede boliger i kommunen.
Kommunalbestyrelsen bestemmer  

 selv, hvordan tilsynet skal udøves inden for de rammer, der er fastsat i  

 bistandslovens tilsynsbestemmelser, jf. nærmere herom i afsnit 2. Det  

 forhold, at kommunalbestyrelsen har udpeget kommunalbestyrelsesmedlemmer som  

 medlemmer af bestyrelsen for en selvejende institution, er ikke ensbetydende  

 med, at tilsynsforpligtelsen er opfyldt.
Tilsynet skal være opmærksomt på, at beboernes forhold på et plejehjem og  

 i en beskyttet bolig må opfattes som en helhed, hvor der tages hensyn til  

 beboernes samlede behov.
Opmærksomheden må derfor i lige så høj grad rettes  

 mod beboernes trivselsmæssige forhold som mod de ydre rammer for  

 institutionen.
Tilsynet må derfor ved henvendelse til dem, der administrerer  

 institutionerne, eller ved forelæggelse i kommunalbestyrelsen drage omsorg  

 for, at institutionerne får mulighed for at leve op til de forventninger, der  

 stilles med hensyn til deres indretning og til den pleje, der ydes af  

 personalet.
 2. Gældende tilsynsbestemmelser.
 2.1. Bistandsloven.
 Efter bistandslovens § 82, stk. 1, skal kommunalbestyrelsen føre tilsyn  

 med den daglige drift af plejehjem og beskyttede boliger i kommunen, så vidt  

 muligt i samarbejde med beboerråd.
Efter socialministeriets cirkulære af 29. marts 1976 om institutioner  

 under kommunerne og om visse særlige plejehjem, pkt. 136, 2. afsnit,  

 indebærer kommunalbestyrelsens tilsynspligt, at der til stadighed må være  

 forbindelse med institutionerne i kommunen for at sikre opfyldelse af de  

 krav, der må stilles til institutionerne som egnede opholdsssteder for den  

 kategori af personer, for hvilke hver enkelt institution er bestemt.
Hvis der  

 er mangler, har kommunalbestyrelsen pligt til at sørge for, at de nødvendige  

 ændringer foretages, eller at benyttelsen ophører.
Kommunalbestyrelsens tilsynspligt gælder uanset ejerforhold alle plejehjem  

 og beskyttede boliger i kommunen, bortset fra amtskommunale institutioner,  

 hvor amtsrådet som hovedregel har tilsynspligten på de anbringende kommuners  

 vegne.
Hvis en anden kommune har overenskomst med en institution i kommunen,  

 kan tilsynet dog aftales flyttet til den kommune, som har indgået  

 overenskomsten.
 Har en kommune anbragt personer i en anden kommunes plejehjem, har den  

 anbringende kommune tilsynspligt over for disse, medmindre der er truffet  

 aftale om, at institutionskommunen overtager det fulde ansvar for tilsynet.
 Bestyrelsen for en selvejende institution har et selvstændigt  

 tilsynsansvar og skal således påse, at institutionens administrative og  

 økonomiske anliggender varetages under hensyn til institutionens formål og de  

 regler, der til enhver tid gælder for institutionens ledelse og drift.
 Efter bistandslovens § 82, stk. 2, yder amtsrådet vejledning og kan  

 foretage undersøgelser i forbindelse med spørgsmål om driften af plejehjem og  

 beskyttede boliger i amtskommunen.
 2.2.
 Lov om embedslægeinstitutioner mv.
Efter lov af 13. juni 1973 om embedslægeinstitutioner mv. § 8, kan  

 indenrigsministeren fastsætte bestemmelser om tilsyn med institutioner.
Disse  

 regler er udformet i indenrigsministeriets bekendtgørelse nr. 435 af 23.  

 august 1974 om reglement vedrørende sundhedsmæssigt tilsyn med institutioner,  

 klinikker mv.
Samme dato har indenrigsministeriet udsendt et cirkulære om  

 reglementet til samtlige amtsråd, kommunalbestyrelser og embedslæger.
Det sundhedsmæssige tilsyn med plejehjem og beskyttede boliger udøves af  

 embedslægeinstitutionen.
Dette tilsyn beskæftiger sig bl.a. med, hvorvidt de  

 sundhedsmæssige og plejemæssige forhold er forsvarlige.
Tilsynet omfatter  

 tillige en række forskellige hygiejniske forhold, ligesom forholdene omkring  

 oplagring og fordeling af lægemidler påses.
Embedslægernes tilsyn er således  

 et lægeligt, hygiejnisk tilsyn, men omfatter ikke behandlingen af den enkelte  

 beboer.
Der henvises til bekendtgørelsens § 2, stk. 2, og cirkulærets kap. 2,  

 afsnit 1.
 Endvidere fører embedslægeinstitutionen her som andet steds tilsyn med  

 personalets virksomhedsudøvelse i medfør af lov om sundhedsvæsenets  

 centralstyrelse og den for medicinalpersonalet gældende særlige lovgivning,  

 f.eks. lægelov, sygeplejerskelov.
 2.3.
Udover de foran nævnte tilsyn er plejehjem og beskyttede boliger på linie  

 med andre institutioner og virksomheder undergivet andre former for tilsyn,  

 især af sikkerhedsmæssig art.
Der tænkes her på arbejdsmiljøloven,  

 brandloven, boligtilsynsloven og levnedsmiddelloven.
 Kommunalbestyrelsen må sikre kontakt til de myndigheder, der administrerer  

 disse love.
 3. Formålet med tilsynet.
Formålet med tilsynet er mangeartet.
Det er især vigtigt, at beboerne har  

 kendskab til og mulighed for at udnytte deres rettigheder, f.eks. til  

 beklædning, hjælpemidler etc.
Beboerne skal frit have mulighed for over for  

 kommunalbestyrelsen - og ikke mindst over for det organ, der faktisk udøver  

 tilsynet - at fremkomme med ønsker og klager.
Man må i den forbindelse være  

 opmærksom på, at såvel beboere og personale som pårørende kan være i  

 situationer, hvor de vanskeligt kan give reelt udtryk for ønsker og behov.
 Tilsynet skal på den anden side også positivt medvirke til, at der ydes  

 institutionen den bedst mulige vejledning såvel vedrørende institutionens  

 almindelige funktioner, som vedrørende den enkelte beboers forhold, herunder  

 spørgsmålet om en eventuel anden form for anbringelse.
 I det hele taget er det af stor betydning, at der mellem institutionen og  

 den tilsynsførende myndighed udveksles så mange oplysninger og erfaringer som  

 muligt.
 4. Tilsynets tilrettelæggelse.
 Kommunalbestyrelsen træffer selv bestemmelse om, hvorledes tilsynet  

 tilrettelægges, og det vil her være naturligt, at der træffes bestemmelse om:
 ad a) Modeller for tilsynsudøvelsen.
 Kommunalbestyrelsen fastlægger rammer for, hvorledes tilsynet udøves.  

 Formålet er, at kommunalpolitikere, embedsmænd, institutionsbestyrelser,  

 personale, beboere, pårørende og offentligheden er bekendt med  

 ansvarsfordelingen og med, hvilken instans der kan rettes henvendelse til om  

 forhold på institutionen.
 I det følgende nævnes nogle modeller for, hvorledes kommunalbestyrelsen,  

 der har det endelige ansvar for tilsynet, vil kunne tilrettelægge dette.  

 Uanset den valgte model bør der altid være det fornødne kvalificerede  

 personale til støtte for kommunalbestyrelsen:
Det sociale udvalg, medlemmer af dette eller andre  

 kommunalbestyrelsesmedlemmer udpeges til at udøve tilsynet.
Hvor der i  

 kommunen er flere institutioner, kan enkelte medlemmer udpeges som  

 kontaktpersoner med tilsynsforpligtelse til hver sin institution.
De  

 pågældende skal aflægge besøg på institutionerne, eventuelt ledsaget af  

 personale fra social- og sundhedsforvaltningen.
Endvidere kan i sådanne  

 tilsynsbesøg deltage særligt sagkyndige, f.eks. lægekonsulent, psykologisk  

 konsulent og repræsentanter fra myndigheder, hvormed kommunen samarbejder,  

 f.eks. embedslægeinstitutioner.
Kommunalbestyrelsen nedsætter et tilsynsråd, der foruden af medlemmer af  

 kommunalbestyrelsen (socialudvalget) kan bestå af medarbejdere i social- og  

 sundhedsforvaltningen.
Tilsynsrådet kan nedsættes enten for en enkelt  

 institution, for bestemte grupper af institutioner eller for samtlige  

 institutioner i kommunen.
Der kan nedsættes institutionsnævn eller lignende, f.eks. bestående af  

 kommunalbestyrelsesmedlemmer (socialudvalgsmedlemmer), lederen af  

 institutionen, medlemmer af bestyrelsen for en selvejende institution,  

 repræsentanter for beboere, pårørende, personalet, et socialt forbrugerråd og  

 social- og sundhedsforvaltningen.
Institutionsnævn kan enten nedsættes for  

 hver enkelt institution eller for samtlige institutioner i kommunen.
 I større bysamfund vil det kunne være hensigtsmæssigt, at  

 kommunalbestyrelsen bemyndiger en sagkyndig konsulent eller en afdeling i  

 social- og sundhedsforvaltningen, i hvilken der er ansat personale med særlig  

 sagkundskab, til at udøve det daglige tilsyn med institutionerne.
Hyppigheden af egentlige tilsynsbesøg kan variere.
Der bør f.eks aflægges  

 jævnlige tilsynsbesøg i en indkøringsperiode for en ny institution, i  

 tilfælde hvor der lige er ansat ny leder, eller når der har været uro omkring  

 institutionen.
Hvor der iøvrigt er regelmæssig kontakt med institutionen, kan  

 besøgshyppigheden indskrænkes.
Egentlige tilsynsbesøg bør dog ikke finde sted  

 mindre end 1-2 gange om året.
 ad b) Beboerrådenes medvirken i tilsynet.
Som anført i bistandslovens § 82, stk. 1, skal tilsynet så vidt muligt  

 udøves i samarbejde med beboerråd.
Det er vigtigt, at tilsynsmyndigheden  

 opmuntrer til etablering af beboerråd, hvor dette ikke allerede er sket, og  

 at beboerrådene får mulighed for at fungere med meningsfyldte opgaver,  

 herunder opgaver i forbindelse med tilsynsudøvelsen.
 Tilsynet må være opmærksomt på, at det kan være forbundet med et  

 betydeligt arbejde for personale og ledelse på en institution at få beboerråd  

 til at fungere, bl.a. på grund af beboernes dårlige tilstand.
Der er ikke for plejehjem og beskyttede boliger fastsat nærmere  

 retningslinier for beboerrådsarbejde.
Som vejledning for kommunerne kan  

 henvises til vedlagte uddrag af socialstyrelsens cirkulæreskrivelse nr. 667  

 af 6. februar 1980 om beboerråd og beboermøder ved døgsinstitutioner for  

 voksne med vidtgående fysiske eller psykiske handicap og særlige plejehjem -  

 bilag 1 . (* 1) ad c) Hvad tilsynet skal påse.
 Kommunernes tilsynsvirksomhed skal ikke alene beskæftige sig med  

 institutionernes ydre rammer, men også lægge vægt på de plejemæssige forhold  

 og beboernes trivsel.
Tilsynsbesøgene bør være således tilrettelagt, at der foruden kontakt med  

 institutionernes ledelse, bestyrelse og personale også gives beboerråd og de  

 enkelte beboere mulighed for at fremføre ønsker og synspunkter samt for at  

 komme til at tale med de personer, der deltager i tilsynsbesøget, eventuelt  

 således at pårørende kan være til stede.
Dette kan f.eks. ske derved, at der  

 ved opslag eller på anden måde gives underretning til beboerne om, hvornår  

 tilsynsbesøg finder sted.
 Tilsynsbesøgene kan iøvrigt være såvel varslede som uvarslede.
 For at sikre, at der skaffes oplysninger om alle forhold af betydning for  

 vurderingen af, om institutionen drives hensigtsmæssigt, bør der udarbejdes  

 en liste, der indeholder de punkter, som bør være overvejet ved  

 tilrettelæggelsen af institutionsdriften.
 I bilag 2 er der anført eksempler på, hvad en sådan liste kan indeholde. -  

 Se også eksempler på rapportskemaer i bilag 3 og 4. (* 1).
 ad d) Rapportering om tilsyn.
Kommunalbestyrelsen må som den ansvarlige tilsynsmyndighed følge, hvad der  

 foregår på institutionerne.
Med henblik herpå må tilsynsfunktionen i kommunen  

 tilrettelægges således, at medlemmer af kommunalbestyrelsen får  

 tilstrækkeligt materiale til at kunne varetage tilsynsforpligtelsen.
Med henblik på at få en ensartet og effektiv tilsynsvirksomhed bør der  

 indføres en praksis, hvorefter der udarbejdes jævnlige tilsynsrapporter.
Der  

 kan anvendes særlige rapportskemaer, der sikrer, at oplysninger ikke glemmes.  

 Eksempler på sådanne rapportskemaer fra Københavns kommunes  

 plejehjemsadministration og embedslægeinstitutionen for Frederiksborg amt er  

 vist i bilag 3 og 4. - Se også listen i bilag 2. (* 1) Rapporterne afgives til kommunalbestyrelsen eller den instans, som  

 kommunalbestyrelsen har bestemt, at rapporterne skal sendes til.
 Samtidig sendes rapporterne til institutionerne - for selvejende  

 institutioner også til bestyrelsen.
 Tilsynsrapporterne må under hensyn til, at de er omfattet af  

 offentlighedsloven ikke indeholde oplysninger om forhold af personlig og  

 fortrolig karakter.
På grundlag af sådanne rapporter kan der udarbejdes en årlig rapport, der  

 påpeger mangler og fordele, således at kommunalbestyrelsen kan følge med i,  

 hvorledes situationen er på institutionerne og i ældresektoren i øvrigt i  

 kommunen.
Denne rapport vil kunne indgå som grundlag for en debat herom i  

 kommunalbestyrelsen og dermed i offentligheden.
En sådan rapport vil  

 endvidere kunne indgå i kommunens samordning med den øvrige planlægning og  

 administration, f.eks. i forbindelse med budgetlægning, udbygningsplanlægning  

 og lignende.
Endvidere bør rapporterne sendes til embedslægen, der på sin side bør  

 sende kommunalbestyrelsen i den tilsynsførende kommune rapporter om sine  

 tilsynsbesøg, også i de tilfælde, hvor besøget ikke har givet anledning til  

 påtale.
Embedslægerne kan ikke, medmindre der foreligger forhold, der gør  

 indgriben i henhold til lægelov eller anden lovgivning uomgængelig nødvendig,  

 give pålæg eller lukke institutioner.
Embedslægen kan vejlede og kan i sine indberetninger til de kommunale  

 myndigheder foreslå, hvilke foranstaltninger der bør iværksættes.
Såfremt  

 kommunerne ikke følger embedslægens råd, og embedslægen finder, at forholdene  

 ikke er forsvarlige, kan embedslægen ifølge embedslægeloven indgive beretning  

 om forholdene til sundhedsstyrelsen.
 5.
 Klageregler.
Klage over det sociale udvalgs afgørelse om optagelse på plejehjem eller i  

 beskyttet bolig - herunder om, hvilken institution pågældende skal optages  

 på, og om senere overflytning til anden tilsvarende institution samt  

 spørgsmål om betaling for institutionsopholdet - kan indbringes for  

 amtsankenævnet, i København og Frederiksberg for den sociale ankestyrelse.
De  

 afgørelser, der træffes af amtsankenævnet (og for så vidt angår København og  

 Frederiksberg af den sociale ankestyrelse), kan ikke indbringes for højere  

 administrativ myndighed.
Der henvises til pkt. 138 i socialministeriets  

 cirkulære af 29. marts 1976 om institutioner under kommunerne mv.
Klager over sagsbehandlingen og spørgsmål i forbindelse med forholdene under institutionsopholdet indbringes for kommunalbestyrelsen  

 som tilsynsmyndighed.
Kommunalbestyrelsen bør sikre, at beboere og pårørende  

 udtrykkeligt informeres om deres adgang til at klage til kommunalbestyrelsen,  

 og der bør indføres regler, der letter beboernes fremførelse af klager.  

 Klager over selvejende institutioners forhold skal først forelægges for  

 bestyrelsen, jf. ovennævnte cirkulæres pkt. 10, afsnit 3, og derefter evt.  

 for kommunalbestyrelsen.
Klager over kommunalbestyrelsens beslutninger  

 vedrørende forholdene under opholdet mv., herunder om ydelser under opholdet,  

 kan indbringes for socialstyrelsen og i sidste instans for socialministeren.
Klager over de forhold, som er undergivet embedslægens sundhedsmæssige  

 tilsyn, jf. socialministeriets ovennævnte cirkulære af 29. marts 1976, pkt.  

 137, kan indbringes for embedslægen.
Denne kan, såfremt der konstateres  

 mangler med hensyn til de sundhedsmæssige forhold på en institution,  

 foranledige, at kommunalbestyrelsen udsteder påbud eller forbud over for  

 institutionen.
For de af kommunalbestyrelsen drevne institutioner beliggende  

 i kommunen tilkommer denne adgang amtsrådet.
For de af Københavns og  

 Frederiksberg kommunalbestyrelser drevne institutioner, beliggende i  

 Københavns og Frederiksberg kommuner, udøver indenrigsministeren denne  

 beføjelse.
Kommunalbestyrelsens og amtsrådets afgørelser kan påklages til  

 indenrigsministeren.
 Klager over lægers og andre medicinalpersoners patientbehandling kan  

 gennem embedslægeinstitutionen indbringes for sundhedsstyrelsen i medfør af  

 de for de pågældende personalegrupper gældende særlige love, f.eks. lægelov,  

 sygeplejerskelov mv.
 6.
 Embedslægetilsynet.
Som anført foran under afsnit 2.2. udøves det sundhedsmæssige tilsyn af  

 embedslægeinstitutionen.
Undertiden deltager embedslægen i de af kommunen  

 foranstaltede tilsynsbesøg.
Men det understreges, at embedslægerne i medfør  

 af embedslægelovgivningen har en selvstændig forpligtelse til at føre tilsyn  

 uafhængigt af det kommunale tilsyn.
Det forekommer også, at embedslægen  

 udøver tilsynet med støtte af amtssundhedsplejersken eller en i  

 embedslægeinstitutionen ansat sygeplejerske.
Indholdet af embedslægetilsynet afhænger bl.a. af, hvilken mulighed de  

 forskellige benyttere af institutionen har for selv at vurdere forholdene og  

 for at reagere mod evt. uheldige forhold.
F.eks. har plejeinstitutioner for  

 psykisk syge og for beboere med betydeligt plejebehov behov for en tættere  

 tilsynsvirksomhed end institutioner, der benyttes af persongrupper, som i  

 højere grad er i stand til selv at reagere.
Ved optræden af smitsomme  

 sygdomme vil der ofte være behov for et tilsyn fra embedslægeinstitutionen,  

 og der kan være behov for en almindelig hygiejnisk vejledning.
Indholdet af embedslægetilsynet afhænger noget af de særlige forhold ved  

 den institution, det drejer sig om, men specielt vil embedslægens tilsyn være  

 rettet mod de sundhedsmæssige forhold på institutionen som sådan, dvs. dens  

 drift, anvendelse, personaleforhold, hygiejniske forhold, medicinopbevaring  

 samt institutionens indretning i forhold til brugen.
Indretningen af køkkenet  

 forudsættes kontrolleret af kommunens levnedsmiddelkontrol, selv om  

 embedslægens tilsyn naturligt også inddrager køkkenforhold i sine  

 vurderinger.
 Embedslægens tilsyn vil således væsentligst være rettet imod institutionen  

 og i mindre grad mod de enkelte beboere, jf. afsnit 2.2. i slutningen.
 7.
 Oplysende brochurer.
 Der bør uddeles oplysende brochurer til beboerne og deres pårørende ved  

 indflytningen i plejehjem og beskyttede boliger samt til nyansat personale.
 Der bør i sådanne brochurer optages afsnit om den måde, på hvilken  

 tilsynet med institutionen i kommunen er tilrettelagt, således at de berørte  

 persongrupper ved, til hvem de skal henvende sig, og hvilken praktisk  

 fremgangsmåde de skal benytte, når de ønsker at henvende sig til  

 tilsynsmyndigheden med forslag, spørgsmål og klager.
