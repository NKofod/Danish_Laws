 I anledning af en klage over en afgørelse fra Indenrigsministeriet  

 vedrørende den kommunale tilsynsmyndigheds kompetence i et spørgsmål om  

 tavshedspligt udtalte Folketingets ombudsmand: 1) Tilsynsmyndigheden kan som  

 et led i sin responderende virksomhed være berettiget til at udtale sig om  

 rækkevidden af et kommunalbestyrelsesmedlems tavshedspligt, og om der er  

 grundlag for at antage, at tavshedspligten i en given situation er  

 tilsidesat.
 Ombudsmanden tog ikke hermed stilling til, om dette gælder i alle  

 tilfælde, idet den nærmere fastlæggelse af omfanget af tilsynsmyndighedens  

 responderende virksomhed må bero på omstændighederne i det konkrete tilfælde,  

 herunder på, på hvilket retsgrundlag en eventuel tavshedspligtelse bygger.
 2) Der foreliggerr ikke fornødent retsgrundlag for, at  

 tilsynsmyndigheden kan tilkendegive misbilligelse over for et enkelt  

 kommunalbestyrelsesmedlem i anledning af tavshedspligtkrænkelser.
 Ombudsmanden lagde bl.a. vægt på, at ordlyden af og forarbejderne til  

 § 61 i den kommunale styrelseslov alene giver grundlag for at antage,  

 hensigten har været at give tilsynsmyndighederne beføjelser til at gribe ind  

 over for retsstridige forhold, der er begået af kommunalbestyrelsen som  

 sådan, at der ikke fra tilsynsmyndighedernes adgang til at afgive vejledende  

 udtalelser (om tavshedspligtsspørgsmål) kan udledes noget om disse  

 myndigheders beføjelse til at tilkendegive misbilligelse over for de enkelte  

 medlemmer, og at en sådan beføjelse, der er udtryk for en principiel  

 udvidelse af tilsynsmyndighedernes kompetenceområde, sådan som det direkte er  

 fastlagt i styrelseslovens § 61, derfor må kræve et klarere retsgrundlag.
 I skrivelse af 11. juli 1981 klagede De til mig over, at  

 Indenrigsministeriet i skrivelse af 1. april 1981 til Dem havde givet udtryk  

 for, at det efter ministeriets opfattelse ligger indenfor den kommunale  

 tilsynsmyndigheds kompetence, at tage stilling til om et  

 kommunalbestyrelsesmedlem må antages at have overtrådt en tavshedspligt, samt  

 at tilsynsmyndigheden har beføjelse til i givet fald at udtale beklagelse  

 herover.
 I den anledning indhentede jeg udtalelser af 8. september 1981 og 28.  

 januar 1982 fra henholdsvis tilsynsrådet for Vestsjællands Amt og  

 Indenrigsministeriet, samt sagens akter.
 Med skrivelse af 9. februar 1982 sendte jeg Dem kopier af de modtagne  

 udtalelser.
 Baggrunden for klagen er nærmere følgende:
 På møde den 4. august 1980 besluttede Socialudvalget i Tølløse Kommune  

 enstemmigt at ændre normeringen for daginstitution Elletoften , således at  

 antallet af vuggestuebørn blev ændret fra 2 til 4.
Personalet i daginstitutionen protesterede i en skrivelse af 15. august  

 1980 til Socialudvalget mod beslutningen, og i den anledning anmodede De, som  

 medlem af Socialudvalget, i en skrivelse af 20. august 1980 formanden for  

 Socialudvalget om, at sagen blev sat til forhandling på førstkommende  

 socialudvalgsmøde 1. september 1980. I overensstemmelse hermed blev sagen på  

 ny forhandlet i Socialudvalget på mødet den 1. september 1980, og udvalgets  

 flertal fastholdt den tidligere beslutning vedrørende børnenormeringen i  

 daginstitutionen.
Lederen af daginstitutionen fik meddelelse om udvalgets  

 beslutning ved skrivelse af 4. september 1980.
 Under mødet den 1. september 1980 begærede De sagen forelagt  

 kommunalbestyrelsen til afgørelse på det førstkommende  

 kommunalbestyrelsesmøde i september måned 1980.
 Da De blev bekendt med, sagen var blevet opført på den del af dagsordenen,  

 som skulle behandles for lukkede døre, rettede De henvendelse herom til  

 borgmesteren, idet De ikke fandt, at betingelserne for at behandle sagen for  

 lukkede døre var opfyldt.
 Under et møde med Dem den 8. september 1980 fastholdt borgmesteren sin  

 opfattelse af, at sagen burde behandles for lukkede døre og tilkendegav, at  

 den endelige afgørelse herom måtte træffes af kommunalbestyrelsen.  

 Borgmesteren fastholdt beslutningen om, at sagen skulle være opført som et  

 dagsordenspunkt på den lukkede del af dagsordenen.
 I et brev af samme dato til borgmesteren, hvori De citerede det, der var  

 anført i det udsendte forslag til dagsorden, for så vidt angår den pågældende  

 sag, anmodede De borgmesteren om at dagsordenspunktet blev overført til den  

 åbne del af mødet.
 De sendte kopi af denne beskrivelse til Holbæk Amt Venstreblad, der i en  

 artikel den 9. september 1980 omtalte sagen på grundlag af Deres fremstilling  

 i den nævnte skrivelse til borgmesteren.
 På kommunalbestyrelsens møde den 10. september 1980 besluttede et flertal  

 af kommunalbestyrelsen at overføre punktet til den åbne del af  

 kommunalbestyrelsens møde, og fastholdt i øvrigt Socialudvalgets beslutning  

 vedrørende normeringen af daginstitutionen.
 I skrivelse af 22. september 1980 klagede De til tilsynsrådet for  

 Vestsjællands Amt over borgmesterens adfærd i forbindelse med optagelsen af  

 sagen på dagsordenen for kommunalbestyrelsens møde den 10. september 1980.
I den anledning indhentede tilsynsrådet en udtalelse af 14. november 1980  

 fra kommunalbestyrelsen i Tølløse.
Kommunalbestyrelsens flertal anført bl.a.,  

 at sagen var blevet overført til den åbne del af kommunalbestyrelsens møde,  

 fordi De forinden havde offentliggjort det omtalte dagsordenspunkt i dets  

 fulde ordlyd i pressen.
Kommunalbestyrelsens flertal havde for at undgå  

 rygtedannelser m.v. derfor besluttet at lade sagen behandle for åbne døre.  

 Kommunalbestyrelsen bemærkede, at Deres handlemåde var særdeles betænkelig,  

 idet der tilsyneladende lægges op til, at enkeltmedlemmer i  

 kommunalbestyrelsen - såfremt de ikke føler sig enige i den skete placering  

 af en sag på dagsorden - egenhændigt og uden at afvente sagens behandling  

 efter forgodtbefindende kan offentliggøre den lukkede dagsordens punkter i  

 pressen .
 I et notat af 14. november 1980, som De fremsendte til tilsynsrådet til  

 brug for rådets behandling af Deres klage, afviste De, at De skulle have  

 brudt Deres tavshedspligt ved at offentliggøre dagsordenspunktet forud for  

 kommunalbestyrelsens møde den 10. september 1980.
 Tilsynsrådet behandlede Deres klage på mødet den 2. december 1980, og  

 meddelte Dem afgørelsen ved skrivelse af 9. december 1980.
 Tilsynsrådet anså det for korrekt, at sagen på kommunalbestyrelsesmødet  

 den 1. september 1980 var blevet overflyttet til at blive behandlet for åbne  

 døre, og gav endvidere udtryk for følgende: Det tilføjes, at tilsynsrådet  

 anser det for beklageligt, at De har overtrådt Deres tavshedspligt ved at  

 offentliggøre fra dagsordensforslaget for det lukkede møde .
I skrivelse af 6. januar 1981 klagede De til indenrigsministeren over  

 tilsynsrådets overnævnte svar.
De anførte bl.a., at det lå uden for  

 tilsynsrådets kompetence at tage stilling til, om De havde overtrådt Deres  

 tavshedspligt.
 I den anledning indhentede Indenrigsministeriet en udtalelse af 10.  

 februar 1981 fra tilsynsrådet, der fastholdt, at De efter rådets opfattelse  

 havde overtrådt Deres tavshedspligt.
Indenrigsministeriet besvarede i skrivelse af 1. april 1981 Deres klage.  

 Efter Indenrigsministeriets opfattelse kunne De ikke være afskåret fra  

 offentligt at tilkendegive, at De på Socialudvalgets møde den 1. september  

 1980 havde begæret spørsmålet om belægningen på den pågældende institution  

 forelagt kommunalbestyrelsen, og at dette efter den udstedte dagsorden ville  

 ske på den lukkede del af kommunalbestyrelsens møde.
Om De derudover ved at  

 offentliggøre de oplysninger, som var anført til dette punkt på dagsordenen  

 havde overtrådt en tavshedspligt, måtte efter Indenrigsministeriets  

 opfattelse afhænge dels af karakteren af de oplysninger, De havde  

 videregivet, dels af om det efter sædvanlig praksis i kommunen eller  

 eventuelt ved en kommunalbestyrelsesbeslutning var bestemt, at  

 udvalgsindstillinger ikke skulle være offentligt tilgængelige.
 Under henvisning til, at der ikke forelå oplysninger om at kommunen fulgte  

 en sådan praksis, og til at der efter Indenrigsministeriets opfattelse ikke i  

 det pågældende dagsordenspunkt var indeholdt oplysninger, der i sig selv  

 kunne begrunde en tavshedspligt, var Indenrigsministeriet på det foreliggende  

 grundlag af den opfattelse, at De ikke havde overtrådt Deres tavshedspligt  

 ved at offentliggøre dagsordenspunktet i dets fulde ordlyd.
 Indenrigsministeriet tilføjede, at den kommunale tilsynsmyndighed efter  

 ministeriets opfattelse kan tage stilling til, om at  

 kommunalbestyrelsesmedlem må antages at have overtrådt en tavshedspligt,  

 ligesom tilsynsmyndigheden i givet fald må være beføjet til at udtale sin  

 beklagelse herover.
 I klagen til mig har De navnlig gjort gældende, at det efter Deres  

 opfattelse falder udenfor tilsynsmyndighedernes kompetence at tage stilling  

 til om et kommunalbestyrelsesmedlem har overtrådt sin tavshedspligt, idet det  

 alene tilkommer domstolene at træffe afgørelse herom.
 Tilsynsrådet for Vestsjællands Amt har i udtalelsen af 8. september 1981  

 givet udtryk for, at tilsynsrådet ikke har bemærkninger til den opfattelse,  

 som Indenrigsministeriet gav udtryk for i afgørelsen af 1. april 1981.
Indenrigsministeriet har i udtalelsen af 28. januar 1982 for det første  

 bemærket, at ministeriet er opmærksom på, at ethvert spørgsmål om forståelsen  

 af gældende ret - herunder i særlig grad straffeloven - definitivt afgøres af  

 domstolene.
Dette udgangspunkt udelukker imidlertid efter  

 Indenrigsministeriets opfattelse ikke, at andre offentlige myndigheder efter  

 anmodning fra borgerne udtaler sig om forståelsen af den del af gældende ret,  

 som den pågældende myndighed er sat til at administrere.
Ministeriet har endvidere henvist til, at den kommunale styrelseslov i §  

 10, stk. 1, sammenholdt med normalforretningsordens § 1, indeholder en  

 forudsætning om, at der findes tilfælde, hvor en kommunalbestyrelse ikke bare  

 kan, men også skal forhandle en sag for lukkede døre.
For  

 Indenrigsministeriet indbringes ikke sjældent sager om, hvorvidt det har  

 været berettiget, at en kommunalbestyrelse behandlede nærmere angivne sager  

 for lukkede døre.
I forbindelsen med sådanne sager kan der - såfremt  

 dørlukningen findes at være berettiget - tillige være rejst spørgsmålet om,  

 hvorvidt et eller flere medlemmmer må anses at have overtrådt en  

 tavshedspligt ved offentligt eller med udenforstående at drøfte vedkommende  

 sag.
Til sådanne spørgsmål har Indenrigsministeriet bl.a. anvendt svar som  

 ikke var i strid med den medlemmerne påhvilende tavshedspligt eller ikke må  

 foregribe oplysningernes fremlæggelse for lukkede dføre .
Indenrigsministeriets virksomhed i disse sager har haft karakter af en  

 vurdering af, om de hensyn, der kan begrunde tavshedspligt, må antages at  

 være til stede og i bekræftende fald eventuelt krænket.
Tilsynsmyndigheden  

 ses ikke i noget tilfælde at have udtalt sig om, hvorvidt en krænkelse af en  

 tavshedsforskrifter skulle kunne begrunde et strafansvar.
Indenrigsministeriet finder, at retsstillingen for politiske mindretal og  

 øvrige borgere ville blive dårligere end hidtil, såfremt det antages, at de  

 kommunale tilsynsmyndigheder ikke er beføjet til en sådan virksomhed.
I så  

 fald måtte tilsynsmyndighederne indskrænke sig til at henvise ethvert  

 spørgsmål om tavshedspligt, der måtte opstå ved kommunalbestyrelsens  

 virksomhed, til politi og domstole, som i givet fald måtte undvære  

 tilsynsmyndighedens forudgående skriftlige vurdering af spørgsmålet, der ofte  

 ikke vil kunne løses isoleret fra de styrelsesretlige regler.
Betragtningerne som de ovenfor nævnte lå bag Indenrigsministeriets  

 udtalelse om, at den kommunale tilsynsmyndighed efter Indenrigsministeriets  

 opfattelse kan tage stilling til, om et kommunalbestyrelsesmedlem må antages  

 at have overtrådt en tavshedspligt.
Indenrigsministeriet mente at måtte  

 fastholde dette standpunkt.
Ministeriet har videre gjort gældende, at såfremt tilsynsmyndigheden i en  

 given situation, hvor der er tale om krænkelse af kommunens interesse i  

 fortrolighed, vurderer, at et kommunalbestyrelsesmedlem må antages at have  

 krænket sin tavshedspligt, må tilsynsmyndigheden endvidere kunne udtale sig  

 om, hvorledes der bør reageres overfor krænkelsen.
En beklagelse af det  

 passerede fra tilsynsmyndighedens side må under de givne omstændigheder  

 naturligt opfattes som en akcept af, at kommunalbestyrelsen ikke har fundet  

 anledning til at foretage det mere indgribende skridt, som en  

 politianmeldelse ville være.
 Indenrigsministeriet har understreget, at ministeriet ikke ved  

 foranstående bemærkninger har taget stilling til, i hvilken udstrækning den  

 kommunale tilsynsmyndighed i øvrigt kan udtale sig om  

 kommunalbestyrelsesmedlemmers brud på en dem påphvilende tavshedspligt, samt  

 hvorledes kommunalbestyrelsen i givet fald kan reagere i denne anledning.
 Jeg skal herefter udtale følgende:
 Jeg skal først bemærke, at genstanden for min stillingtagen til den  

 foreliggende sag er tilkendegivelsen i Indenrigsministeriets skrivelse af 1.  

 april 1981, hvorefter den kommunale tilsynsmyndighed efter ministeriets  

 opfattelse kan tage stilling til, om et kommunalbestyrelsesmedlem må antages  

 at have overtrådt sin tavshedspligt, ligesom tilsynsmyndigheden i givet fald  

 må være beføjet til at udtale sin beklagelse herover.
 Således som sagen har foreligget for mig, har jeg derimod ikke fundet at  

 burde gå nærmere ind på spørgsmålet om rækkevidden af et  

 kommunalbestyrelsesmedlems tavshedspligt i et tilfælde som det foreliggende.
 Den nævnte tilkendegivelse i Indenrigsministeriets skrivelse af 1. april  

 1981 indeholder en stillingtagen til to principielt forskellige spørgsmål,  

 nemlig dels spørgsmålet om tilsynsmyndighedernes adgang til (overhovedet) at  

 udtale sig om, hvorvidt et kommunalbestyrelsesmedlem har overtrådt sin  

 tavshedspligt (spørgsmål 1), dels spørgsmålet om, hvorvidt tilsynsmyndigheden  

 i bekræftende fald kan udtrykke misbilligelse direkte i forhold til det  

 pågældende kommunalbestyrelsesmedlem. (spørgsmål 2).
 Efter min opfattelse er det mest hensigtsmæssigt at tage stilling til de  

 to spørgsmål hvert for sig.
 ad spørgsmål 1.
 Det retlige grundlag for tilsynsmyndighedernes adgang til at tage stilling  

 til spørgsmål om rækkevidden af et kommunalbestyrelsesmedlems tavshedspligt  

 må søges i bestemmelsen i § 61 i lov om kommunernes styrelser, senest  

 lovbekendtgørelse nr. 188 af 22. april 1981.
Ifølge denne bestemmmelsen kan tilsynsmyndigheden sætte en  

 kommunalbestyrelses beslutning ud af kraft, når beslutningen findes stridende  

 mod lovgivningen.
Hvis en kommunalbestyrelse har handlet i strid med  

 lovgivningen, herunder undladt at udføre en foranstaltning, hvortil den er  

 forpligtet, træffer tilsynsmyndigheden de nødvendige foranstaltninger,  

 herunder eventuelt bestemmelse om tvangsbøder.
I fornødent kan  

 tilsynsmyndigheden rejse sag ved domstolene om personligt ansvar for  

 medlemmer af kommunalbestyrelsen for den pågældende beslutning eller  

 undladelse.
 Efter bestemmelsens ordlyd tilkommer der således ikke den kommunale  

 tilsynsmyndighed - det vil sige tilsynsrådet for det pågældende amt eller  

 Indenrigsministeriet - nogen almindelig adgang til at udtale sig om, hvorvidt  

 de enkelte kommmunalbestyrelsesmedlemmer har overtrådt de forpligtelser, der  

 påhviler dem som kommunalbestyrelsesmedlemmer.
 Den adgang til at pålægge kommunalbestyrelsens enkelte medlemmer  

 tvangsbøder for deres medvirken til ulovlige beslutninger, som er hjemlet ved  

 bestemmelsen, har alene til formål at påvirke kommunalbestyrelsen som sådan  

 til at opfylde sine forpligtelser.
 Heller ikke forarbejderne til bestemmelsen indeholder nogen stillingtagen  

 til spørgsmålet om de kommunale tilsynsmyndigheders adgang til at udtale sig  

 om enkelte kommunalbestyrelsesmedlemmers overholdelse af de pligter, der  

 følger af hvervet. (Folketingstidende 1967/68, 2. samling, tillæg A, sp. 159  

 f).
Med udgangspunkt i bestemmelsen i § 61 (og de tilsvarende bestemmelser i  

 den tidligere lovgivning om styrelsen af kommunale anliggender) har der  

 imidlertid udviklet sig en praksis, hvorefter de kommunale tilsynsmyndigheder  

 afgiver vejlende udtalelser om den kommunale styrelseslovgivning og om  

 almindelige kommunalretlige spørgsmål, typisk som svar på forespørgsler fra  

 kommuner.
Denne praksis indebærer bl.a., at tilsynsmyndighederne udtaler sig  

 vejledende om, hvorvidt nærmere angivne sager kan behandles for lukkede døre  

 og - i bekræftende fald - eventuelt om rækkevidden af den tavshedspligt, der  

 som følge heraf påhviler kommmunalbestyrelsesmedlemmerne, herunder om der i  

 konkrete tilfælde er sket overtrædelse af denne tavshedspligt.
Jeg må være enig med Indenrigsministeriet i, at de kommunale  

 tilsynsmyndigheder - på linie med, hvad der gælder for andre offentlige  

 myndigheder - også uden udtrykkelig hjemmel må være berettiget til at afgive  

 vejledende udtalelser om forståelsen af de retsregler m.v., der hører under  

 deres ressort, og at det forhold, at det alene tilkommer domstolene at tage  

 stilling til sådanne spørgsmål, ikke udelukker en responderende virksomhed  

 som den nævnte.
Det kan derfor ikke i sig selv give mig anledning til  

 bemærkninger, at de kommunale tilsynsmyndigheder har anset sig for beføjet  

 til at afgive vejlende udtalelser om rækkevidden af den kommunale  

 styrelseslovgivning og almindelige kommunalretlige spørgsmål.
Afgørelsen af, hvilke spørgsmål tilsynsmyndighederne nærmere kan udtale  

 sig om, og under hvilke betingelser det eventuelt bør ske, vil efter  

 omstændighederne kunne give anledning til tvivl.
Jeg finder ikke på baggrund  

 af den foreliggende sag, at burde gå nærmere ind på dette spørgsmål mere i  

 almindelighed.
Efter min opfattelse er der således ikke holdepunkter for at  

 antage, at de kommunale tilsynsmyndigheder efter gældende ret (generelt)  

 skulle være afskåret fra at udtale sig om rækkevidden af et  

 kommunalbestyrelsesmedlems tavshedspligt i en given situation og - nært  

 sammenhængende - om der efter tilsynsmyndighedens opfattelse er grundlag for  

 at antage, at tavshedspligten er tilsidesat.
At Indenrigsministeriet i skrivelsen af 1. april 1981 har givet udtryk  

 for, at tilsynsmyndighederne må anses for beføjede til at tage stilling til  

 sådanne spørgsmål, kan derfor ikke give mig grundlag for kritik.
Jeg skal dog  

 i denne forbindelse bemærke, at jeg - på linie med hvad Indenrigsministeriet  

 har givet udtryk for i udtalelsen til mig - ikke hermed har taget stilling  

 til, om tilsynsmyndighederne i alle tilfælde vil kunne udtale sig om  

 rækkevidden af et kommmunalbestyrelsesmedlems tavshedspligt.
Den nærmere  

 fastlæggelse af omfanget af tilsynsmyndighedernes responderende virksomhed i  

 denne henseende må bero på omstændighederne i de konkret forelagte sager,  

 herunder på, på hvilket retsgrundlag den eventuelle tavshedsforpligtelse  

 bygger.
Af de grunde, som Indenrigsministeriet nærmere har redegjort for i  

 udtalelsen til mig, har jeg ikke bemærkninger til, at tilsynsmyndighederne  

 udtaler sig om rækkevidden af et kommunalbestyrelsesmedlems tavshedspligt i  

 et tilfælde som det foreliggende.
 Den endeligde afgørelse af spørgsmålet hører under domstolene.
 ad spørgsmål 2.
Jeg skal først bemærke, at dette spørgsmål alene går på, om de kommunale  

 tilsynsmyndigheder i forbindelse med deres stillingtagen til en sag om,  

 hvorvidt et kommunalbestyrelsesmedlem har overtrådt sin tavshedspligt, kan  

 tilkendegive misbilligelse i anledning af det passerede direkte i forhold til  

 den pågældende.
Således som sagen foreligger for mig, finder jeg derimod ikke  

 at have anledning til at gå nærmere ind på, under hvilke betingelser  

 tilsynsmyndighederne eventuelt på anden måde (navnlig i forhold til  

 vedkommende kommunalbestyrelse) kan tage stilling til, hvorledes der bør  

 reageres i anledning af en tavshedspligtskrænkelse.
 Efter min opfattelse kan en beføjelse for de kommunale tilsynsmyndigheder  

 til at tilkendegive sådan misbilligelse overfor kommunalbestyrelsens enkelt  

 medlemmer ikke antages at følge af den nævnte bestemmelser i den kommunale  

 styrelselovs § 61. Såvel bestemmelsens ordlyd som dens forarbejder giver  

 alene holdepunkter for at antage, at det har været hensigten at give  

 tilsynsmyndighederne beføjelser til at gibe ind overfor retsstridige forhold,  

 der er begået af kommunalbestyyrelsen som sådan, jf. herved navnlig Erik  

 Harder, Dansk Kommunal Forvaltning II (1979) side 242 ff (navnlig side 244  

 f), og Claus Haagen Jensen, Kommunalret (1972) side 79. Jeg henviser i denne  

 forbindelse også til det, der er anført ovenfor under ad spørgsmål 1.
 Heller ikke andre bestemmelser i den kommunale styrelseslov ses at hjemle  

 tilsynsmyndighederne adgang til at tilkendegive misbilligelse som nævnt  

 overfor enkelte kommunalbestyrelsesmedlemmer.
 Jeg har da også forstået, at en sådan beføjelser efter  

 Indenrigsministeriets opfattelse vel ikke har noget udtrykkeligt retsgrundlag  

 i styrelseslovgivningen, men findes at være en naturlig konsekvens af den  

 ovenfor under 1 omtalte praksis, hvorefter tilsynsmyndighederne kan udtale  

 sig om rækkevidden af en tavshedsforpligtelse og i forbindelse hermed, om  

 tavshedspligten i et konkret tilfælde må anses for tilsidesat.
Efter min opfattelse kan der imidlertid ikke fra tilsynsmyndighedernes  

 adgang til at afgive vejlende udtalelser (om tavshedspligtsspørgsmål) udledes  

 nogen beføjelse for disse myndigheder til at tilkendegive misbilligelse  

 overfor et kommunalbestyrelsesmedlem i anledning af en formodet  

 tavshedspligtskrænkelse.
En beføjelse hertil, der er udtryk for en principiel  

 udvidelse af tilsynsmyndighedernes kompetenceområde, således som dette  

 direkte er fastlagt i styrelseslovens § 61, må efter min mening kræve et  

 klarere retsgrundlag.
Jeg må herved også lægge vægt på, at en sådan beføjelse  

 reelt indebærer, at der tillægges tilsynsmyndighederne en disciplinærlignende  

 funktion i forhold til de enkelte kommunalbestyrelsesmedlemmer, og at den  

 efter omstændighederne må formodes at kunne have ganske vidtrækkende følger  

 for det pågældende medlem.
 Der foreligger da heller ikke for mig oplysninger om, at der skulle have  

 udviklet sig nogen almindelig praksis i den nævnte henseende, ligesom der  

 ikke i den juridiske litteratur ses at være støtte for, at  

 tilsynsmyndighederne skulle kunne påtale tavshedspligtsovertrædelser overfor  

 det enkelte kommunalbestyrelsesmedlem.
 På baggrund af det anførte er det således min opfattelse, at der ikke  

 foreligger det fornødne retsgrundlag for den tilkendgivelse, der er indeholdt  

 i Indenrigsministeriets afgørelse af 1. april 1981, hvorefter kommunale  

 tilsynsmyndigheder har beføjelse til at udtale beklagelse overfor et  

 kommunalbestyrelsesmedlem, der findes at have overtrådt sin tavshedspligt.  

 Jeg må derfor også finde, at tilsynsrådet for Vestsjællands Amt - selv om det  

 havde måttet lægges til grund, at De havde over trådt Deres tavshedspligt -  

 ikke havde det fornødne retsgrundlag for i afgørelsen af 9. december 1980  

 overfor Dem at beklage, at De havde offentliggjort dagsordensforslaget for  

 det pågældende møde.
Jeg har gjort Indenrigsministeriet og tilsynsrådet bekendt med min  

 opfattelse.
Jeg har endvidere anmodet Indenrigsministeriet om at foranledige,  

 at tilsynsrådene bliver gjort bekendt med min opfattelse vedrørende  

 tilsynsmyndighedernes adgang til at tilkendegive misbilligelse m.v. overfor  

 enkelte kommunalbestyrelsesmedlemmer i anledning af tavshedspligtskrænkelser.
 De indsendte bilag vedlægges.
 Eilschou Holm.
 Indenrigsministeriets afgørelser og udtalelser om kommunale forhold 1982  

 8.5.
