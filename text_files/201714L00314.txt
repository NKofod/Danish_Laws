Betænkning afgivet af Miljø- og Fødevareudvalget den 29. november 2017 Betænkning over Forslag til lov om ændring af dyreværnsloven og lov om hold af dyr (Uddannelseskrav og offentliggørelse af kontrolresultater) [af miljø- og fødevareministeren (Esben Lunde Larsen)]:
1. Udvalgsarbejdet Lovforslaget blev fremsat den 26. oktober 2017 og var til 1. behandling den 7. november 2017. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 22. juni 2017 dette udkast til udvalget, jf.
MOF alm. del  bilag 505 (folketingsåret 2016-17). Den 26. oktober 2017 sendte miljø- og fødevareministeren de indkomne høringssvar og et notat herom til udvalget.
Spørgsmål Udvalget har stillet 8 spørgsmål til miljø- og fødevareministeren til skriftlig besvarelse, som denne har besvaret.
 Et af udvalgets spørgsmål og ministerens svar herpå er optrykt som bilag til betænkningen.
2. Indstillinger og politiske bemærkninger Udvalget indstiller lovforslaget til vedtagelse uændret.
Socialdemokratiets medlemmer af udvalget anerkender, at det er et skridt i den rigtige retning at fastsætte et uddannelseskrav, der skal fremme dyrevelfærden i landbruget, og kan på den baggrund støtte lovforslaget.
Socialdemokratiet er dog uforstående over for, at kravet alene gælder den besætningsansvarlige, og at kurset ikke udbydes som et AMU-kursus.
Socialdemokratiet har imidlertid noteret sig, at ministeren oplyser, at man er villig til at udbrede kurset til alle medarbejdere, såfremt dyrevelfærdskontrollen viser, at de personer, der håndterer dyrene, ikke har de fornødne kvalifikationer, jf. svar på spørgsmål 7 optrykt som bilag 2 til betænkningen.
Socialdemokratiets medlemmer af udvalget ønsker på den baggrund, at der løbende følges op på effekten af uddannelseskravet.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Marianne Bredal (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Orla Østerby (KF) Bjarne Laustsen (S) Karin Gaardsted (S) Christian Rabjerg Madsen (S) nfmd.
Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Maria Reumert Gjerding (EL) Christian Poll (ALT) Nikolaj Amstrup (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 72 Oversigt over spørgsmål og svar vedrørende L 72 Bilag 2 Et af udvalgets spørgsmål og ministerens svar herpå Spørgsmål 7 og svaret herpå er optrykt efter ønske fra S.
 Spørgsmål nr. 7:
 Hvordan vil ministeren sikre, at ministeren får information om uforsvarlige forhold sådan, at uddannelseskravet kan revideres, hvis der opstår et behov? I den forbindelse bedes ministeren redegøre for, hvordan ministeren ser på muligheden for en evaluering af, hvor mange der har været på kurset.
 Svar:
 Jeg har forelagt spørgsmålet for Fødevarestyrelsen, der oplyser følgende, hvortil jeg henholder mig:
»Som det er tilfældet i dag, får Fødevarestyrelsen via styrelsens kontrol af besætninger med landbrugsdyr kendskab til eventuelle uforsvarlige forhold i en besætning.
Som et fast kontrolpunkt indgår kontrol med bestemmelserne i bekendtgørelse om mindstekrav til beskyttelse af landbrugsdyr1). Det fremgår af bekendtgørelsens § 3, at dyrene skal passes af et tilstrækkeligt antal personer, der har de relevante faglige færdigheder og kvalifikationer og den relevante faglige viden, således at dyrene kan passes velfærdsmæssigt forsvarligt.
Overholdelse af det kommende uddannelseskrav for den besætningsansvarlige vil ligeledes blive kontrolleret i forbindelse med denne velfærdskontrol.
I forbindelse med velfærdskontrollen vil det blive vurderet, om eventuel manglende regelefterlevelse, herunder eventuelle konstaterede uforsvarlige forhold, kan henføres til manglende kvalifikationer hos de personer, der passer dyrene i en besætning.
På den baggrund vil det kunne vurderes, om der opstår et behov for at fastsætte et decideret uddannelseskrav også for landbrugsmedhjælpere.
Med hensyn til antal personer, der uddanner sig, vil Fødevarestyrelsen kunne indhente oplysninger om antal personer, der årligt færdiggør landbrugsuddannelsen på landbrugsskolerne.
Styrelsen vil endvidere kunne indhente oplysning om antal deltagere på de kurser, der udbydes med det formål at opfylde uddannelseskravet på anden vis end gennem landbrugsuddannelsen.
Antallet af kursusdeltagere (eller personer, der færdiggør en landbrugsuddannelse) vil dog ikke i sig selv kunne belyse, om eventuelle konstaterede uforsvarlige forhold i forbindelse med velfærdskontrollen kan henføres til manglende kvalifikationer hos de personer, der passer dyrene i en besætning.« 1) Bekendtgørelse nr. 707 af 18. juli 2000 om mindstekrav til beskyttelse af landbrugsdyr.
