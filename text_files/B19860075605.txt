 I medfør af § 7, stk. 4-5, § 8, stk. 4, § 18, stk. 1-2, og § 28, stk. 5, i  

 lov nr. 167 af 12. maj 1965 om kvalitetskontrol med fisk og fiskevarer, jfr.  

 lovbekendtgørelse nr. 383 af 17. juni 1986, fastsættes:
OMRÅDE § 1.  Bekendtgørelsen omfatter fremstilling og  

 frysning af fiskefilet af enhver art bestemt til eksport eller til engrossalg  

 her i landet.
Til engrossalg henregnes også salg gennem en virksomheds egne  

 detailudsalg, såfremt virksomheden har mere end eet sådant udsalg, bortset  

 fra ambulant udsalg og/eller torvebod i tilknytning til fast  

 forretningslokale.
AUTORISATION § 2.  Fremstilling af fiskefilet må kun finde sted i  

 en af fiskeriministeriet dertil autoriseret virksomhed.
Virksomheder, hvis  

 autorisation også omfatter fremstilling af fiskefilet bestemt til udførsel,  

 betegnes i bekendtgørelsen som eksportvirksomheder.
 Stk. 2.  Ved autorisation tildeler fiskeriministeriet  

 virksomheden et eller flere autorisationsnumre, der skal anvendes ved  

 mærkning af færdigvarer.
 Stk. 3.  For autorisationen, der ikke må overdrages,  

 betales en af fiskeriministeriet fastsat årlig afgift.
ANSØGNING § 3.  Ansøgning om autorisation til fremstilling af  

 fiskefilet indsendes til fiskeriministeriets industritilsyn.
Ansøgningen skal  

 være bilagt tegning og beskrivelse i 3 eksemplarer over virksomheden og skal  

 indeholde oplysning om virksomhedens og den ansvarlige indehavers navn og  

 adresse.
Det skal tillige oplyses, om der ønskes autorisation til  

 fremstilling af filet bestemt til udførsel eller alene til salg på  

 hjemmemarkedet, og om der agtes produceret filet af rundfisk, fladfisk  

 og/eller blankfisk m.v.
BETINGELSER FOR OPNÅELSE AF AUTORISATION § 4.  Autorisation til fremstilling af fiskefilet  

 udstedes kun til virksomheder, der er indrettet og udstyret i  

 overensstemmelse med §§ 5-7 og 9 samt med de anvisninger, som  

 fiskeriministeriet giver den enkelte virksomhed efter forhandling med  

 miljømyndighederne og arbejdstilsynet.
 Stk. 2.  Væsentlige ændringer i virksomhedens lokaler,  

 indretning og udstyr må ikke foretages, forinden fiskeriministeriets  

 godkendelse er indhentet.
INDRETNING OG UDSTYR § 5.  Eksportvirksomheder skal råde over et særligt  

 fileteringslokale med bassiner eller anden godkendt indretning til skylning  

 og nedkøling af fileter, mekanisk nedkølet rum til opbevaring af færdige  

 fileter samt egnet plads til opbevaring af affald.
Stk. 2.  Eksportvirksomheder skal tillige råde over et  

 særskilt rum til hovedskæring, rensning og skylning af råvaren, inden denne  

 føres ind i fileteringslokalet.
Såfremt der ikke anvendes levende rundfisk,  

 vil et i forbindelse med virksomheden indrettet fiskepakhus dog kunne  

 godkendes hertil.
Der skal være indrettet bassin til skylning af råvarer.
Stk. 3.  I perioder, hvor filetvirksomheden ikke  

 benyttes til fremstilling af filet, kan den anvendes til anden behandling af  

 fersk fisk.
Virksomheden skal, inden den igen benyttes til filetfremstilling,  

 omhyggeligt rengøres og desinficeres, jfr. § 8, stk. 1. Filetfremstillingen  

 må ikke påbegyndes, forinden der er indhentet tilladelse hertil fra  

 fiskerikontrollen.
Stk. 4.  Virksomheder, som kun fremstiller fiskefilet  

 bestemt til salg på hjemmemarkedet, skal råde over arbejdslokale, jfr. § 6,  

 og særskilt rum til opbevaring af de fremstillede fileter.
Dette rum skal  

 være indrettet således, at fileterne ved is eller på anden måde kan holdes  

 nedkølet på en temperatur af ca. 0 grader C.
Stk. 5.  I virksomhederne skal der være etableret  

 forsvarlige toilet- og garderobeforhold samt være indrettet folkelokaler i  

 øvrigt i overensstemmelse med arbejdstilsynets forskrifter.
Der skal i eller  

 i umiddelbar forbindelse med toiletterne være installeret håndvask.
 Stk. 6.  Virksomhederne skal være sikret mod skadedyr.
ARBEJDSLOKALER § 6.  Arbejdslokaler skal være forsvarligt  

 ventilerede, rummelige og lyse, dog så vidt muligt uden direkte sollys, og i  

 øvrigt hensigtsmæssigt indrettede med henblik på varernes holdbarhed og  

 lokalernes renholdelse.
Loftshøjden må ikke være under 2,5 m.
Arbejdslokaler  

 må ikke være beliggende i kældre, hvor gulvet ligger mere end 1 m under det  

 omliggende niveau, eller hvor vinduernes overkant er under 1,25 m over dette.
Stk. 2.  Der skal være installeret rindende ferskvand,  

 som opfylder kravene til drikkevand.
Væggene skal i en højde af mindst 2 m  

 være beklædt med fliser, klinker eller andet af fiskeriministeriet godkendt  

 materiale.
Gulvene skal være forsynet med fast, slidstærk og for vand  

 uigennemtrængelig belægning med mindst 10 0/00 fald til det under hensyn til  

 gulvarealets størrelse påkrævede antal afløb, der skal være forsynet med rist  

 og vandlås og føres med fornødent fald direkte til kloaknet.
Overgange mellem  

 gulv og vægge samt andre lodrette flader skal være udført som hulkehl.
Lofter  

 skal være behandlet på en af fiskeriministeriet godkendt måde.
 Stk. 3.  Der skal i eller i nærheden af arbejdslokalerne  

 være installeret et i forhold til antallet af de i lokalerne beskæftigede  

 personer passende antal vaskeindretninger, som altid skal være forsynet med  

 sæbe, neglebørste og håndklæder, med mindre hver enkelt beskæftiget under sit  

 arbejde har håndklæde eller andet særligt tørrestykke hos sig.
ARBEJDSBORDE OG ANDET INVENTAR § 7.  Alt inventar skal være udført således, at det er  

 let at renholde.
Bordplader af træ skal være løse, velafhøvlede og uden åbne  

 fuger eller beklædt med rustfrit stål eller andet af fiskeriministeriet  

 godkendt materiale.
Eventuelle sammenføjninger i materialet, hvormed bordene  

 er beklædt, skal være sammenloddede eller på anden måde udført således, at de  

 er uigennemtrængelige for vand.
Borde og andet løst inventar skal være  

 anbragt på mindst 20 cm høje ben.
Stk. 2.  Ved filetering af fisk skal der anvendes  

 skæreunderlag af hårdt træ eller andet egnet materiale.
Er skæreunderlagene  

 nedfældet i bordene, skal de let kunne fjernes og rengøres.
 Stk. 3.  Bassiner i eksportvirksomheder skal ind- og  

 udvendigt være beklædt med fliser, klinker eller andet af fiskeriministeriet  

 godkendt materiale samt være indrettet med vandtilførsel i bunden og overløb.  

 Bassinerne skal endvidere være forsynet med aflukkeligt afløb i bunden, og  

 alle indvendige kanter skal være udført som hulkehl.
REN- OG VEDLIGEHOLDELSE § 8.  Arbejdslokaler med inventar og redskaber af  

 enhver art skal holdes vel vedlige samt under brug dagligt rengøres og  

 ugentligt desinficeres, f.eks. med en opløsning indeholdende 3 0/00 aktivt  

 klor eller med andet af fiskeriministeriet godkendt desinfektionsmiddel.
 Stk. 2.  Lokaler og rum, der anvendes til opbevaring,  

 tilvirkning eller anden behandling af filet eller fisk bestemt til  

 fremstilling af filet, må ikke benyttes til opbevaring, forhandling eller  

 tilvirkning m.v. af varer, der ved lugt eller på anden måde kan forringe  

 fileternes eller fiskens kvalitet, smag eller udseende eller i øvrigt til  

 formål, som kan medføre eller fremskynde, at varen forringes, jfr. § 5, stk.  

 3.
PLADSEN UDEN OM VIRKSOMHEDEN § 9.  Pladsen uden om virksomheden skal i en afstand  

 af mindst 3 m fra indgangene til alle sider være belagt med beton, asfalt  

 eller lignende befæstning med passende afløb, således at der føres mindst  

 muligt snavs ind i virksomheden.
Endvidere skal udvendige forbindelsesgange  

 mellem virksomhedens forskellige indgange i en afstand af mindst 5 m fra  

 indgangene være befæstet på tilsvarende måde.
OPBEVARING AF EMBALLAGE § 10.  Emballage til færdigvarer skal opbevares tørt  

 og sikret mod forurening.
I arbejdslokaler må kun opbevares emballage i et  

 omfang svarende til det løbende forbrug heraf.
RÅVARER § 11.  Til fremstilling af fiskefilet må kun benyttes  

 råvarer af absolut god, frisk og sund beskaffenhed.
Til fremstilling af filet  

 af torskefisk, fladfisk og havkat må kun benyttes levende eller levende  

 slagtet fisk, der umiddelbart efter slagtningen med rigelig is eller på anden  

 måde er forsvarligt nedkølet og holdt således nedkølet til fileteringens  

 begyndelse.
FREMSTILLING § 12.  Fiskefilet skal fremstilles under absolut  

 hygiejniske forhold.
 Stk. 2.  Fisk, der tilføres en eksportvirksomhed i hel  

 og/eller urenset stand, skal hovedskæres og renses i et dertil indrettet  

 særskilt rum, jfr. dog § 5, stk. 2, 2. pkt.
 Stk. 3.  Fisken må først indbringes i  

 eksportvirksomhedens fileteringslokale, efter at den er omhyggeligt skyllet,  

 således at blodrester og indvolde er fuldstændig fjernet, jfr. § 5, stk. 2.
 Stk. 4.  Efter filetering skal fileter uden skind  

 skylles omhyggeligt og afdryppes forud for frysning eller endelig indpakning  

 i detailemballage.
 Stk. 5.  Fileter bestemt til eksport skal snarest efter  

 skæringen anbringes i kølerum ved en temperatur på mellem 0 grader C og - 2  

 grader C, med mindre de fryses i umiddelbar tilslutning til tilvirkningen,  

 eller fileterne umiddelbart efter tilvirkningen pakkes med rigelig is og  

 samme dag afsendes til eksport eller frysehus.
 Stk. 6.  Produktionen skal foregå kontinuerligt, således  

 at ophobning af varer inden for de enkelte produktionsled undgås.
FRYSNING § 13.  Frysning og frostlagring af filet skal finde  

 sted i overensstemmelse med de til enhver tid gældende bestemmelser om  

 frysning af fisk, med mindre der indeholdes strengere regler i stk. 2-6.
 Stk. 2.  Såfremt virksomheden ikke selv er autoriseret  

 til frysning og frostlagring af filet, må frysning og frostlagring kun finde  

 sted på et af fiskeriministeriets industritilsyn dertil forud godkendt,  

 autoriseret frysehus.
Stk. 3.  Forsendes filet til frysning, skal forsendelsen  

 ske direkte fra fremstillingsvirksomheden til fryseriet.
Fileterne skal under  

 forsendelsen være forsvarligt nedkølet med rigelig is eller på anden måde,  

 således at fileterne kan fremkomme til bestemmelsesstedet i absolut god og  

 frisk stand.
Temperaturen må på intet tidspunkt overstige 2 grader C målt med  

 et termometer, der stikkes ind mellem fileterne eller ind midt i en filet.
Stk. 4.  Til frysning kan fileter forsendes løse i  

 trækasser med låg.
Kasserne skal være absolut rene og velholdte samt foret  

 med ægte pergamentpapir, der fuldstændig dækker varen, eller i anden af  

 fiskeriministeriet godkendt emballage.
Såfremt filet ønskes transporteret i  

 længere tid end 12 timer, skal varen være pakket i eksportkasser, der er  

 foret med træuld og rigeligt iset.
Stk. 5.  I tiden mellem ankomsten til frysehuset og  

 frysningens påbegyndelse påhviler det frysehuset at holde fileterne  

 forsvarligt nedkølet i et dertil særskilt indrettet kølerum ved en temperatur  

 på mellem 1 grader C og - 1 grader C.
I dette kølerum må ikke opbevares andre  

 varer end fiskefilet og den til pakning af fileterne fornødne emballage, med  

 mindre fileterne er anbragt i lukket emballage, og de eventuelle andre varer  

 ikke ved lugt eller på anden måde kan forringe fileternes kvalitet, smag  

 eller udseende.
Såfremt fileterne ikke er færdigemballeret til frysning, skal  

 pakningen finde sted i et hertil særligt indrettet arbejdslokale.
Frysning af  

 fileter skal påbegyndes senest andendagen efter fileternes tilvirkning.
 Stk. 6.  Fileter skal fryses i forme, under pres i  

 kartoner eller enkeltvis, med mindre fiskeriministeriet har tilladt en anden  

 fremgangsmåde.
FÆRDIGVARER § 14.  De færdige fileter skal være rene, uden  

 misfarvning, pænt tilskårne samt fri for blod, finner og ben.
Stk. 2.  Ferske fileter skal opbevares nedkølet på  

 forsvarlig måde og således, at kvaliteten ikke forringes, eller emballagen  

 forurenes.
I eksportvirksomheder skal fileter opbevares i kølerum ved en  

 temperatur på mellem 0 grader C og - 2 grader C, jfr. dog § 12, stk. 5. I  

 sådanne kølerum må ikke samtidig opbevares andre varer end den til pakning af  

 fileter nødvendige emballage.
Stk. 3.  Fersk fiskefilet må ikke opbevares på  

 fremstillingsvirksomheden i mere end 3 døgn, dog 5 døgn for så vidt angår  

 filet skåret af levende fisk, såfremt opbevaringen sker ved en temperatur på  

 mellem 0 grader C og -2 grader C.
I modsat fald må opbevaringstiden ikke  

 overstige 1 døgn.
Stk. 4.  Frosne fileter, der er frostbrændte eller  

 indtørrede, må ikke bringes i handelen.
Det samme gælder frosne fileter, som  

 har været opbevaret i mere end 6 måneder, med mindre fileterne godkendes af  

 fiskerikontrollen.
 Stk. 5.  Frosne filetblokke bestemt til fremstilling af  

 »Fish Sticks« o.l., skal tilvirkes af fileter, der er fuldstændig  

 befriet for skind og ben, herunder også for de tynde ribben (nervebenene).  

 Sådanne filetblokke skal være absolut fuldkantede med glatte, plane flader  

 uden fordybninger.
AFFALD § 15.  Affald fra filetskæringen skal i  

 fileteringslokalet samles i særlige beholdere af galvaniseret jern eller  

 lignende materiale, der er lette at renholde.
Disse beholdere skal med  

 fornøden hyppighed fjernes eller tømmes over i fiskekasser mærket med  

 »Foderfisk« eller i affaldsbeholdere, der er godkendt af  

 fiskeriministeriets industritilsyn, og som opbevares på en af  

 industritilsynet dertil godkendt plads.
Affaldsbeholderne skal tømmes og  

 rengøres så ofte, at affaldet ikke giver anledning til dårlig lugt, flueplage  

 eller andre gener.
Indvolde og andet affald fra rensning skal straks efter  

 rensningens tilendebringelse anbringes i nævnte affaldsbeholdere.
Fiskeaffald  

 skal afsendes fra virksomheden senest dagen efter produktionsdagen.
EMBALLAGE § 16.  Som engrosemballage til filet bestemt til salg  

 i fersk stand skal anvendes rene, velholdte kasser med låg.
Ved eksport må  

 kun anvendes nye kasser.
Kasserne skal være foret og varen fuldstændig dækket  

 med ægte pergamentpapir, egnet plasticfolie med tilsvarende styrke i våd  

 tilstand eller andet af fiskeriministeriet godkendt materiale, med mindre  

 fileterne er indpakket i detailemballage af sådant materiale.
Stk. 2.  Ved eksport skal kasserne være så rigeligt  

 forsynet med is, at fileterne kan fremkomme til bestemmelsesstedet i absolut  

 frisk stand, og kasserne skal være rigeligt foret med træuld.
Foring med  

 træuld kan dog undlades ved forsendelse til nabolandene.
Stk. 3.  Filet bestemt til salg i frossen stand skal  

 indpakkes i detailemballage.
Som detailemballage skal anvendes egnet  

 plasticfolie, paraffinerede eller voksede kartoner med indlæg eller omslag af  

 en vandbestandig og vanddamptæt folie eller andet af fiskeriministeriet  

 godkendt materiale.
Anvendes omslag, skal dette varmeforsegles.
Stk. 4.  Som engrosemballage til frossen filet skal  

 anvendes nye og rene trækasser med låg eller kartoner.
Indpakning i  

 detailemballage kræves ikke for glacerede, frosne filetblokke, såfremt  

 glaceringen er effektiv og vedligeholdes under lagring.
Det samme gælder  

 større fileter, der fryses og glaceres enkeltvis.
FORSENDELSE § 17.  Ved forsendelse af filet, herunder mellem  

 autoriserede virksomheder indbyrdes, skal fileterne være forsvarligt  

 emballeret, jfr. § 13, stk. 4, og § 16, samt holdes effektivt nedkølet,  

 således at de kan fremkomme til bestemmelsesstedet i absolut god og frisk  

 stand.
Frosne fileter må ikke være helt eller delvis optøede ved ankomsten  

 til bestemmelsesstedet.
Temperaturen i fileterne må under transporten ikke  

 overstige - 10 grader C.
ANMELDELSE TIL UDFØRSEL § 18.  Eksport af fiskefilet skal ske under  

 overholdelse af de til enhver tid gældende bestemmelser om udførsel af fisk.
 Stk. 2.  Efter anmodning fra eksportøren kan der for  

 varepartier, som skal udføres, mod betaling af et af fiskeriministeriet  

 fastsat gebyr, udstedes kontrolattest, såfremt de i stk. 3-4 nævnte  

 betingelser er opfyldt.
 Stk. 3.  Anmodning om udstedelse af kontrolattest rettes  

 til fiskerikontrollen i det distrikt, hvor varepartiet befinder sig, under  

 benyttelse af dertil bestemte blanketter, der skal være behørigt udfyldt i et  

 antal svarende til det antal, eksportøren ønsker, foruden 1 eksemplar til  

 brug for kontrollen.
 Stk. 4.  Kontrolattest kan kun udstedes, såfremt  

 fiskerikontrollen efter undersøgelse af prøver af det pågældende parti har  

 fundet dette tilfredsstillende med hensyn til kvalitet og mærkning.
UDFØRSEL § 19.  De til eksport bestemte ferske fileter skal  

 være udført senest 4 døgn, dog 6 døgn for så vidt angår fileter skåret af  

 levende fisk, efter tilvirkningen.
HANDEL MELLEM DE AUTORISEREDE VIRKSOMHEDER § 20.  Autoriserede eksportvirksomheder må kun  

 videreforhandle fileter fra andre autoriserede eksportvirksomheder, uanset om  

 forhandlingen sker til hjemmemarkedet eller til eksport.
Stk. 2.  Såfremt fiskefileter forhandles af en anden  

 virksomhed end den, der har fremstillet fileterne, er forhandleren ansvarlig  

 for, at fileterne er af prima kvalitet, og behandlet, nedkølet og pakket  

 således, at fileterne kan fremkomme til bestemmelsesstedet i absolut frisk  

 stand.
Ved eksport af filet har den virksomhed, som udfører fileterne,  

 ansvaret herfor.
TILSYN § 21.  Tilsynet med bekendtgørelsens overholdelse,  

 herunder med filetvirksomhederne, føres af fiskeriministeriet i  

 overensstemmelse med bestemmelserne i § 23 i loven om kvalitetskontrol med  

 fisk og fiskevarer.
STRAFFEBESTEMMELSER § 22.  Overtrædelse af § 2, stk. 1, 1. pkt., og stk.  

 2-3, § 3, § 4, stk. 2, § 5, stk. 1, stk. 2, 1. og 3. pkt., stk. 3, 2.-3.  

 pkt., og stk. 4-6, §§ 6-12, § 13, stk. 1-3, stk. 4, 2.-3. pkt., og stk. 5-6,  

 §§ 14-15, § 16, stk. 1, stk. 2, 1. pkt., og stk. 3-4, § 17, § 18, stk. 1, §  

 19 samt § 20, stk. 1, straffes med bøde eller hæfte.
 IKRAFTTRÆDEN M.V.
 § 23.  Bekendtgørelsen træder i kraft dagen efter  

 offentliggørelsen i Lovtidende.
 Stk. 2.  Bekendtgørelse nr. 283 af 1. november 1956 om  

 fremstilling af fiskefilet mv. ophæves.
