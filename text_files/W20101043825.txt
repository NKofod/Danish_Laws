Ankestyrelsens principafgørelse 52-10 om sygedagpenge - refusion - arbejdsgiver - for sen anmeldelse af sygefravær Resume:
 Der var ikke særlige forhold, der talte for dispensation fra fristen for arbejdsgiverens anmeldelse af sygefravær til kommunen, da årsagen til, at fristen ikke var overholdt, var travlhed med revision, samt at Virk.dk var nede den dag, arbejdsgiveren ville anmelde kravet.
 Ankestyrelsen fandt, at arbejdsgiverens anmeldelse af lønmodtagerens sygefravær ikke kunne anses for opfyldt ved kommunens tidligere modtagelse af skema dp 300 A.
Ankestyrelsen lagde herved vægt på, at arbejdsgiveren har en selvstændig anmeldelsespligt Ankestyrelsen lagde endvidere vægt på, at kommunens kendskab til sygemeldingen alene skyldtes lægens henvendelse til kommunen.
 Kassation:
Principafgørelsen er afløst af en nyere afgørelse Kassationsdato:
02-10-2012 Love:
Lov om sygedagpenge - lov nr. 563 af 9. juni 2006 - § 40, § 54 og § 59 Note:
Afløst af 155-12 Afgørelse:
Ankestyrelsens Beskæftigelsesudvalg har i møde truffet afgørelse i sagen om refusion af sygedagpenge til den ansatte NN Resultatet er:
 Arbejdsgiver er ikke berettiget til refusion af sygedagpenge vedrørende NN for perioden 8. december 2008 til 15. december 2008, men først fra den 16. december 2008.
 Vi ændrer således afgørelsen fra Beskæftigelsesankenævnet i Statsforvaltningen V.
 Vores afgørelse medfører ikke, at arbejdsgiver skal tilbagebetale refusion for perioden 8. december 2008 til 15. december 2008, som kommunen måtte have udbetalt som følge af nævnets afgørelse.
Begrundelsen for afgørelsen Ankestyrelsens Beskæftigelsesudvalg finder ikke, at der er særlige forhold, der taler for dispensation fra fristen for arbejdsgiverens anmeldelse af sygefravær til kommunen.
 Vi har lagt til grund, at NNs 1. sygefraværsdag var den 17. november 2008.
 Vi har endvidere lagt til grund, at årsagen til, at arbejdsgiveren ikke anmeldte lønmodtagerens sygefravær til kommunen senest 4 uger efter 1. fraværsdag, var travlhed med revision, samt at Virk.dk var nede den dag, arbejdsgiveren ville anmelde kravet.
 Ankestyrelsens Beskæftigelsesudvalg finder, at arbejdsgiverens anmeldelsespligt af lønmodtagerens sygefravær ikke kan anses for opfyldt ved kommunens modtagelse af skema dp 300 A fra lønmodtageren den 3. december 2008.
 Vi har herved lagt vægt på, at arbejdsgiveren har en selvstændig anmeldelsespligt, som ikke kan anses for opfyldt ved lønmodtagerens indsendelse af dp 300 A, jf. §§ 40 og 59.
 Vi har endvidere lagt vægt på, at kommunens kendskab til sygemeldingen alene skyldes lægens henvendelse til kommunen den 19. november 2008.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 30. april 2009  Klagen til Ankestyrelsens Beskæftigelsesudvalg af 14. maj 2009  Nævnets genvurdering Sagsfremstilling Det fremgår af sagen, at A Kommune den 19. november 2008 fra lønmodtagerens læge modtog meddelelse om, at lønmodtageren var sygemeldt.
 Kommunen anmodede den 24. november 2008 lønmodtageren om at udfylde og indsende oplysningsskema.
 Kommunen modtog den 3. december 2008 oplysningsskema dp 300 A fra lønmodtageren.
 Arbejdsgiveren anmeldte lønmodtagerens sygefravær med 1. sygefraværsdag den 17. november 2008 til kommunen ved indsendelse af dp 201, som blev modtaget i kommunen den 16. december 2008.
 Kommunen meddelte den 22. december 2008 afslag på refusion for perioden 8. december 2008 til 15. december 2008, da fraværet ikke var anmeldt senest 4 uger efter 1. fraværsdag.
 Kommunen fandt, at der ikke var grundlag for at dispensere for anmeldelsesfristen.
 Ved afgørelse af 30. april 2009 ændrede nævnet kommunens afgørelse.
 Nævnet fandt, at anmeldelse af sygefraværet måtte anses for at være sket i kommunen den 3. december 2008, hvor kommunen modtog skema dp 300 A.
 Nævnet fandt således, at kommunen ved modtagelse af dp 300 A var gjort bekendt med pågældendes sygefravær og ikke først ved modtagelse af dp 201 den 16. december 2008.
 Blanketten dp 300 A havde således efter nævnets vurdering brudt 4 ugers fristen for anmeldelse af sygefraværet.
Nævnet havde lagt vægt på, at  medarbejderen havde 1. sygefraværsdag den 19. november 2008,  kommunen modtog den 3. december 2008 dp 300 A,  kravet om arbejdsgiverens anmeldelse af sygefravær 4 uger efter 1. fraværsdag skyldes kommunens pligt til at foretage opfølgning af sygedagpengesagen.
Kommunen skulle kunne iværksætte foranstaltninger for at kunne få den sygemeldte hurtigst muligt tilbage til arbejdsmarkedet,  kommunen inden modtagelse af dp 201 havde foretaget opfølgning af medarbejderens sygedagpengesag.
Kommunen havde været berettiget til at kræve udfyldelse af dp 201 efter modtagelse af dp 300 A.
Anvendelsen af den korrekte blanket har imidlertid primært til formål at sikre, at kommunen får alle relevante oplysninger.
 Nævnet bemærkede, at udbetalingen af sygedagpenge (og arbejdsgiverrefusion) først kunne standses dagen efter, at betingelserne for udbetalingen ikke længere var opfyldte, jf. lovens § 21, stk. 3.
 Eftersom oplysningsskemaet fra medarbejderen skulle være kommunen i hænde den 3. december 2008 havde kommunen ikke kunnet standse udbetalingen før den 4. december 2008.
 Kommunen har klaget over denne afgørelse, idet kommunen anfører, at nævnets afgørelse strider mod hidtidig praksis.
Kommunen fandt, at en arbejdsgiver, der er berettiget til dagpengerefusion skal anmelde en lønmodtagers sygefravær, hvis sygefraværet strækker sig udover 3 uger.
Fraværet skal anmeldes senest 4 uger efter 1. fraværsdag.
 Kommunen fandt endvidere, at en anmeldelse af sygefravær skal ske via den landsdækkende digitale løsning på Virk.dk eller på blanket, i dette tilfælde dp 201, jf. § 38. Hvis ikke sygefraværet er anmeldt senest 4 uger efter 1. fraværsdag, kan arbejdsgiveren som hovedregel først få refusion fra det tidspunkt, hvor sygefra-været anmeldes.
 Kommunen fandt, at anmeldelse ikke var sket rettidigt eller korrekt, idet kommunen først fik at vide, at NN var sygemeldt den 16. december 2008 fra arbejdsgiveren.
Grunden til, at kommunen tidligere fandt ud af, at NN var sygemeldt fra den 17. november 2008 var, at kommunen fik besked fra hans læge.
Det var korrekt, at kommunen blev gjort bekendt med sygefraværet før den 16. november 2008, dog mente kommunen ikke, at dette betød, at anmeldelsesfristen på 4 uger efter 1. fraværsdag var overholdt, da en besked fra lægen, telefonopkald, besked på mail etc. ikke gjorde, at anmeldelsesfristen fra arbejdsgiveren var overholdt.
 Nævnets genvurdering af 29. maj 2009:
 Nævnet fandt ikke grundlag for at ændre afgørelsen.
Formålet med behandlingen af sagen Sagen er antaget til behandling for at afklare, om kommunens modtagelse af skema dp 300 A i begyndelsen af sygeperioden ændrer arbejdsgiverens pligt til at anmelde syge-fravær inden 4 uger efter lønmodtagerens 1. fraværsdag efter lovens § 40, stk. 1.
