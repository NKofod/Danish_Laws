Landsskatteretskendelse Koncernforhold.
Genbeskatning af underskud A A/S klager for indkomståret 1997 over, at genbeskatning af  

 underskud selvangivet med 3.538.912 kr. af  Told- og Skattestyrelsen er  

 forhøjet til 14.285.639 kr.
Det fremgår af sagens oplysninger, at det klagende selskab er  

 moderselskab i B-koncernen, der består af en række selskaber,  

 beliggende såvel i Danmark som i udlandet.
Selskabet er løbende  

 sambeskattet med flere af disse datterselskaber.
 Selskabet har kalenderåret som regnskabsår.
I 1995 og 1996 indgik tre amerikanske selskaber, C, D og E, i  

 sambeskatningen.
D udtrådte af sambeskatningen pr. 1. januar 1997, idet  

 selskabet blev fusioneret ind i moderselskabet C.
Skattemæssigt er  

 fusionen behandlet som salg af aktiviteten til moderselskabet, hvorefter  

 datterselskabet er likvideret pr. 1. januar 1997.
 Det klagende selskab har i opgørelsen af den skattepligtige  

 sambeskatningsindkomst for 1995 fratrukket 32.314.777 kr., der udgjorde  

 underskuddet i D.
 Ved opgørelsen af sambeskatningsindkomsten for 1996 har selskabet  

 medtaget den samlede skattepligtige indkomst for de amerikanske sambeskattede  

 selskaber på følgende måde:
C -31.369.918 kr.
E -3.531.164 kr.
D 28.775.865 kr.
 -6.125.217 kr.
Fradragsbegrænsning iht.
LL § 5 G 6.125.217 kr.
Til medtagelse i sambeskatningsindkomsten 0 Told- og Skattestyrelsen har ved kendelse af 14. juli 2000, der ikke er  

 påklaget, forhøjet det beløb, der skal medtages i  

 sambeskatningsindkomsten for 1996 vedrørende de tre amerikanske  

 selskaber, fra 0 til 18.029.084 kr., idet fradragsbegrænsningen efter  

 ligningsloven § 5 G er ansat til 24.154.301 kr.:
C -31.369.918 kr.
E -3.531.164 kr.
 -34.901.082 kr.
Fradragsbegrænsning iht.
LL § 5 G 24.154.301 kr.
 -10.746.781 kr.
D 28.775.865 kr.
Til medtagelse i sambeskatningsindkomsten 18.029.084 kr.
 I den selvangivne indkomst for 1997 for det klagende selskab er der  

 medtaget et beløb på 3.538.912 kr. vedrørende  

 genbeskatning af underskud, svarende til det fratrukne nettounderskud  

 (32.314.777 kr. - 28.775.865 kr.) for D.
Told- og Skattestyrelsen har ved den påklagede afgørelse  

 fundet, at det beløb, der kommer til genbeskatning efter  

 ligningslovens § 33 E udgør 14.285.639 kr., hvorfor selskabets  

 indkomst er forhøjet hermed.
Styrelsen har således fundet, at  

 der skal ske genbeskatning af et beløb af denne størrelse, idet  

 der i 1996 alene skal ske en reduktion af genbeskatningssaldoen på  

 18.029.084 kr., da underskud for 1996 i C og E på 10.746.781 kr.  

 modregnes.
Styrelsen har nærmere bemærket, at man er enig i, at  

 opgørelsesmetoderne som anført i den hidtidige lovs § 33 E (lov  

 nr. 869 af 15.11.1995 inkl. ændringer ved lov nr. 312 af 17. maj 1995)  

 finder anvendelse for underskud, der er opstået i 1995 eller tidligere,  

 ligesom både tidligere og efterfølgende overskud kan indgå  

 i opgørelsen af genbeskatningssaldoen, samt at denne saldo skal  

 opgøres selskab for selskab.
Dette er meningen med  

 ikrafttrædelsesbestemmelsen, og det er anført i  

 lovbemærkningerne til lov nr. 487 af 12. juni 1996.
Selv om genbeskatningssaldoen opgøres samlet land for land efter  

 den nye affattelse af § 33 E (lov nr. 487 af 12. juni 1996) for underskud for  

 1996 og fremover, har hvert enkelt selskab stadig sin egen  

 genbeskatningssaldo, da der sker en forholdsmæssig fordeling af  

 henholdsvis over- og underskud.
Når det i bemærkningerne til den  

 nye lovbestemmelse er anført, at overskud skal anvendes på  

 gammel saldo, skal dette ske efter den forholdsmæssige fordeling, da  

 selskabets overskud allerede delvist er modregnet i andre i samme land  

 beliggende selskabers underskud.
I dette tilfælde er det kun D, der har  

 overskud og som derfor skal modregne 18.029.084 kr. i den gamle  

 genbeskatningssaldo på 32.314.777 kr.
 Det konkrete særtilfælde har ikke været omtalt i  

 forarbejderne til lovændringen, hvorfor det er præciseret i  

 cirkulære nr. 82 af 29. maj 1997. Cirkulærets bestemmelse herom i  

 pkt. 6.5.4. er ikke i strid med lovbemærkningerne.
Såfremt genbeskatningssaldoen ikke bliver opgjort efter den af  

 Styrelsen opgjorte metode, vil det indebære, at selskabet får et  

 "dobbeltfradrag", da overskuddet både bliver modregnet i selskabets  

 gamle genbeskatningssaldo og i søsterselskabets underskud for 1996,  

 som ikke medtages i genbeskatningssaldoen, da denne opgøres land for  

 land efter de nye regler.
Dette har ikke været intentionen med de  

 ændrede regler.
 I det oprindelige lovforslag var ikrafttrædelsestidspunktet for den  

 nye affattelse af ligningslovens § 33 E datterselskabets sambeskatningsstatus  

 pr. 31. december 1995. Såfremt datterselskabet stadig deltog i  

 sambeskatningen i 1995 ville underskud for tiden 1992 - 1995 pludselig skulle  

 behandles efter de nye regler.  På grund af denne lovgivning med  

 tilbagevirkende kraft, blev der stillet ændringsforslag, og dette er  

 baggrunden for, at det er præciseret i lovforarbejderne, at  

 opgørelsesmetoderne ved genbeskatning af underskud iht. den hidtidige  

 § 33 E skal benyttes på underskud til og med 1995.
 Selskabets revisor har over for Landsskatteretten nedlagt påstand om  

 godkendelse af det selvangivne på det punkt.
 Til støtte herfor har han gjort gældende, at det  

 følger af en ordlydsfortolkning af dagældende ligningslovs § 33  

 E samt af en fortolkning af lovbemærkningerne til § 2, nr. 12 i L 118  

 (lov nr. 487 af 12. juni 1996), at der i den konkrete situation alene skal  

 ske genbeskatning af nettoindkomsten på 3.538.912 kr.
 Revisoren har hertil bl.a. anført, at  

 ikrafttrædelsesbestemmelsen for § 33 E som formuleret ved lov nr. 487  

 af 12. juni 1996, hvorefter bestemmelsen finder anvendelse på underskud  

 for indkomstår, der påbegyndes efter 6. december 1995, blev  

 indsat som en ændring til det oprindelige lovforslag, jf.  

 betænkning afgivet af Skatteudvalget 8. maj 1996.
 Det hedder herom i betænkningen:
 "Det foreslås, at de foreslåede bestemmelser i Ligningslovens  

 § 33 D og § 33 E finder anvendelse på underskud for indkomstår.  

 der påbegyndes efter 6. december 1995.
 Dette medfører, at de foreslåede opgørelsesmetoder  

 finder anvendelse på indkomstår, der påbegyndes efter  

 lovforslagets fremsættelse, ligesom genbeskatning som følge af  

 sambeskatningsophør, salg af aktiviteter m.v. som følge af de  

 foreslåede bestemmelser, alene foretages i forhold til  

 indkomstår, der påbegyndes efter lovforslagets  

 fremsættelse.
De gældende regler i ligningslovens § 33 D og § 33 E - både  

 for så vidt angår opgørelsesmetoder og hvad der  

 udløser genbeskatning - finder fortsat anvendelse i forhold til  

 underskud fra indkomstår, der er påbegyndt senest 6. december  

 1995." Det fremgår af lovforslaget (L 118), jf. bemærkningerne til §  

 2, nr. 12, at opgørelsesmetoderne foreslås ændret i 2  

 henseender.
Det ene punkt er, at kun efterfølgende overskud kan  

 indgå i opgørelsen af genbeskatningssaldoen.
Det andet - og  

 relevante i nærværende sammenhæng - er, at der årligt  

 skal ske en samlet opgørelse af over- og underskud for sambeskattede  

 selskaber i samme land, medens underskud og overskud i relation til § 33 E  

 efter de hidtidige regler blev opgjort selskab for selskab.
På grundlag af den klare udformning at  

 ikrafttrædelsesbestemmelserne og på baggrund af de udtrykkelige  

 formuleringer i lovbemærkningerne bør der ikke være tvivl  

 om, at den hidtidige affattelse af § 33 E skal finde anvendelse ved den  

 fremtidige opgørelse af genbeskatningssaldoen for så vidt  

 angår underskud for 1995 og tidligere.
Konsekvensen heraf er, at et  

 overskud, eksempelvis for 1996, vil reducere genbeskatningssaldoen for 1995  

 og tidligere, selvom dette overskud som følge af sambeskatning med et  

 underskudsgivende selskab i samme udland ikke kommer til beskatning her i  

 landet.
 Told- og Skattestyrelsen citerer i sagsfremstillingen ovenstående  

 passus fra betænkningen:
"I det omfang et fast driftssted, en udenlandsk fast ejendom eller et  

 sambeskattet udenlandsk datterselskab oppebærer en positiv indkomst,  

 vil denne fragå på genbeskatningssaldoen vedrørende  

 indkomstår, der er påbegyndt senest 6. december 1995, forud for  

 en eventuel genbeskatningssaldo vedrørende indkomstår, der er  

 påbegyndt efter 6. december 1995 (dvs. en genbeskatningssaldo efter de  

 foreslåede regler)." Det citerede er en prioriteringsregel for, hvorvidt positiv indkomst  

 først skal fragå på gammel eller ny saldo, og  

 vedrører således ikke det foreliggende spørgsmål.  

 Det medtagne citat og den af styrelsen foretagne fremhævning af netop  

 denne passus er derfor overflødig.
Det afgørende er det, der  

 klart foreskriver, at der ikke skal ske ændringer som følge af L  

 118 i opgørelsesmetoden eller med hensyn til, hvad der udløser  

 genbeskatning af underskud, der er opstået i 1995 eller tidligere.
Told- og  Skattestyrelsen henviser dernæst til cirkulæret af  

 29. maj 1997, hvor det anføres, at i det omfang, at der for  

 indkomstår, der påbegyndes efter 6. december 1995, i et  

 sambeskattet udenlandsk datterselskab opstår et overskud, anvendes  

 dette i forhold til den gamle saldo.
Dette er korrekt.
Derefter hedder det  

 cirkulæret, at "Det er i den sammenhæng uden betydning, at  

 overskuddet er opgjort efter bestemmelserne i ligningslovens § 33 E, stk. 1,  

 som affattet ved lov nr. 487 af 12. juni 1996." Denne passus er direkte i  

 modstrid med lovbemærkningerne.
Overskuddet skal ikke opgøres  

 efter den nye affattelse af § 33 E.
De hidtil gældende regler skal  

 anvendes, både hvad angår opgørelsesmåde og hvad  

 angår, hvad der udløser genbeskatning.
 Der kan ikke lægges vægt på en  

 cirkulærebestemmelse, der er i klar modstrid med lovens forarbejder.  

 Dette gælder også, selvom man måtte være af den  

 opfattelse, at loven fører til et mindre rimeligt resultat.
Styrelsen har med rette anført, at hvert enkelt selskab stadig har  

 sin egen genbeskatningssaldo.
Det er imidlertid ikke korrekt, når det  

 hævdes, at der sker en forholdsmæssig fordeling af henholdsvis  

 over- og underskud, og at det er nettooverskud, som kan modregnes i den gamle  

 genbeskatningssaldo.
Dette følger for det første af  

 ikrafttrædelsesbestemmelsen, hvorefter den nye affattelse af § 33 E  

 finder anvendelse på underskud  for indkomstår, der  

 påbegyndes efter 6. december 1995,  og for det andet af  

 lovbemærkningerne, hvorefter de hidtidige regler - både for  

 så vidt angår opgørelsesmetode (dvs. ingen modregning af  

 overskud og underskud) og hvad der udløser genbeskatning (dvs.  

 overskud) - fortsat finder anvendelse.
Den foreliggende situation kan i øvrigt ikke karakteriseres som et  

 særtilfælde.
Der er tværtimod tale om en hyppigt  

 forekommende situation, som der netop er taget stilling til ved  

 fastlæggelsen af hvilke principper, der skal gælde efter den nye  

 lovgivning.
Told- og Skattestyrelsen finder endelig, at det citerede fra  

 lovbemærkningerne skal forstås i forhold til, at der i det  

 oprindelige lovforslag var indsat et ikrafttrædelsestidspunkt, der  

 indebar, at de nye skærpede regler ville få tilbagevirkende  

 kraft, og at det er ændringen af dette princip, der er baggrunden for,  

 at det er præciseret i lovforarbejderne, at opgørelsesmetoderne  

 ved genbeskatning af underskud i den hidtidige ligningslovs § 33 E skal  

 benyttes på underskud til og med 1995. Hvis denne fortolkning skulle  

 være rigtig, ville den fremhævede sætning - "både for  

 så vidt angår opgørelsesmetoder og hvad der udløser  

 genbeskatning" - ikke skulle have været indsat.
Det ville have  

 været tilstrækkeligt at anføre, at de gældende  

 regler i ligningslovens § 33 D og § 33 E fortsat fandt anvendelse i forhold  

 til underskud fra indkomstår, der var påbegyndt senest 6.  

 december 1995.
 Landsskatteretten udtaler:
 Dagældende ligningslovs § 33 E, stk. 1, (lov nr. 869 af 15.11.1995)  

 havde bl.a. følgende affattelse:
"Hvis et udenlandsk selskab, som udtræder af sambeskatning efter  

 selskabsskattelovens § 31, over hele sambeskatningsperioden har haft et  

 nettounderskud, der er fradraget i andre selskabers skattepligtige indkomst,  

 skal der i det indkomstår, hvor selskabet udtræder af  

 sambeskatningen, ske genbeskatning af et beløb svarende til det  

 fradragne nettounderskud.
Genbeskatning sker ved, at et beløb svarende  

 til underskuddet medregnes ved opgørelsen af moderselskabets  

 skattepligtige indkomst...." Ved lov nr. 487 af 12. juni 1996 blev bestemmelsen ændret, hvorefter  

 den havde følgende ordlyd (i uddrag):
"Hvis et udenlandsk selskab, som udtræder af sambeskatning efter  

 selskabsskattelovens § 31, over hele sambeskatningsperioden har haft  

 underskud, som er fradraget i andre selskabers skattepligtige indkomst, og  

 som ikke modsvares af senere års overskud, forhøjes  

 moderselskabets skattepligtige indkomst med et tilsvarende beløb i det  

 indkomstår, hvor selskabet udtræder af sambeskatningen.  

 Indgår flere selskaber fra samme land i sambeskatningen, opgøres  

 disse selskabers indkomst samlet.
Nettounderskud fordeles  

 forholdsmæssigt mellem de underskudsgivende selskaber, og nettooverskud  

 fordeles forholdsmæssigt mellem de overskudsgivende selskaber." Det fremgår af denne lovs § 12, stk. 2, at loven har virkning fra og  

 med indkomståret 1996, og af § 12, stk. 12, at denne nye affattelse af  

 § 33 E finder anvendelse på underskud for indkomstår, der  

 påbegyndes efter den 6. december 1995.
Retten skal bemærke, at der ved lov nr. 487 af 12. juni 1996  

 således skete en ændring af genbeskatningsbestemmelsen, hvorefter  

 der skulle ske en samlet opgørelse af over- og underskud for samtlige  

 sambeskattede selskaber i samme land, ligesom kun efterfølgende  

 overskud kunne indgå i opgørelsen af genbeskatningssaldoen.  

 Dette var et principskifte i forhold til de hidtidige regler, hvorefter  

 opgørelsen skete selskab for selskab, og hvor både tidligere og  

 efterfølgende overskud kunne indgå i genbeskatningssaldoen.
Som  

 ovenfor nævnt, fremgår det af ikrafttrædelsesbestemmelsen,  

 at den nye affattelse af bestemmelsen - dvs. den samlede opgørelse -  

 skal finde anvendelse på underskud for indkomstår, der  

 påbegyndes efter den 6. december 1995. Da det af sagen omhandlede  

 underskud på 32.314.777 kr. i D vedrørte indkomståret 1995  

 - der var påbegyndt før den 6. december 1995 - finder de  

 hidtidige regler således anvendelse vedrørende dette underskud,  

 dvs. at underskuddet skal opgøres uden hensyntagen til resultaterne i  

 andre sambeskattede selskaber fra samme land, ligesom evt. overskud  

 opstået før 1995 kan modregnes.
Det i indkomståret 1996  

 opnåede overskud skal opgøres sammen med resultaterne i de to  

 øvrige amerikanske sambeskattede selskaber, hvilket også er sket  

 ved selvangivelsen og ved Told- og Skattestyrelsens afgørelse af 14.  

 juli 2000.
Retten bemærker videre, at de i USA med selskabet sambeskattede  

 selskabers underskud hidrører fra indkomståret 1996 og  

 således er omfattet af den nye affattelse af bestemmelsen, hvorved  

 disse underskud reguleres i henhold hertil.
Det herved fremkomne  

 nettooverskud er i overensstemmelse med ligningslovens § 33 E, stk. 1, 3.  

 pkt. og er således med rette henført til det udtrædende  

 selskab, og fragår derfor ved opgørelsen af  

 sambeskatningsperiodens nettounderskud til genbeskatning.
I cirkulære nr. 82 af 29.5.1997 punkt 6.5.4 fremgår  

 følgende; "I det omfang der for indkomstår, der påbegyndes efter den 6.  

 december 1995, i et sambeskattet udenlandsk datterselskab opstår et  

 overskud, anvendes dette i forhold til den gamle saldo.
Det er i den  

 sammenhæng uden betydning, at overskuddet er opgjort efter  

 bestemmelserne i ligningslovens § 33 E, stk. 1, som affattet ved lov nr. 487  

 af 12. juni 1996. Først når den gamle saldo er udlignet anvendes  

 overskud i forhold til den nye saldo." Det heri anførte følger således efter rettens  

 opfattelse direkte af lovbestemmelserne, og cirkulæret har derfor klar  

 hjemmel heri.
 Den påklagede afgørelse stadfæstes således.
