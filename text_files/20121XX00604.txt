Skriftlig fremsættelse (1. marts 2013) Erhvervs- og vækstministeren (Annette Vilhelmsen):
 Herved tillader jeg mig for Folketinget at fremsætte:
 Forslag til lov om investeringsforeninger m.v.
(Lovforslag nr.
L 176) Formålet med lovforslaget er at nyaffatte lov om investeringsforeninger m.v., så loven fremover alene regulerer danske institutter for kollektiv investering i værdipapirer, og dermed investeringsforeninger, selskaber for investering med kapital, der er variabel (SIKAVer) og værdipapirfonde.
Udenlandske institutter for kollektiv investering i værdipapirer reguleres alene efter lovforslaget i forbindelse med deres markedsføring i Danmark.
 Lovforslaget er en konsekvens af, at specialforeninger, godkendte fåmandsforeninger, professionelle foreninger m.v. som hidtil har været reguleret af lov om investeringsforeninger m.v., fremover foreslås reguleret af det fremsatte forslag til lov om forvaltere af alternative investeringsfonde.
 De gældende bestemmelser i lov om investeringsforeninger m.v. om investorbeskyttelse, tilladelse til at drive virksomhed, generalforsamling, ledelse, investeringsbegrænsninger, oplysningsforpligtelser, årsrapporter, ophør, tilsyn og straf m.v. videreføres uændret.
 Lovforslaget er struktureret på samme måde som den gældende lov om investeringsforeninger m.v.
 Med disse bemærkninger, og idet jeg i øvrigt henviser til lovforslaget og de ledsagende bemærkninger, anbefaler jeg forslaget til Tingets velvillige behandling.
