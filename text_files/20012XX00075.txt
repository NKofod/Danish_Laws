Skriftlig fremsættelse (30. januar  

 2002) Justitsministeren Herved tillader jeg mig for Folketinget at  

 fremsætte:
 Forslag til lov om ændring af lov om renter ved  

 forsinket betaling m.v. (Gennemførelse af EF-direktiv om  

 bekæmpelse af forsinkede betalinger i visse handelsforhold mv.).
(Lovforslag nr.
L 74).
 Hovedformålet med lovforslaget er at  

 gennemføre Europa-Parlamentets og Rådets direktiv 2000/35/EF af  

 29. juni 2000 om bekæmpelse af forsinket betaling i  

 handelstransaktioner.
Direktivet regulerer navnlig spørgsmålet om  

 morarente i tilfælde af forsinket betaling, men indeholder bl.a.  

 også regler om kreditors ret til at kræve rimelig kompensation af  

 skyldneren for alle relevante omkostninger ved inddrivelse, der er  

 forårsaget af skyldnerens forsinkede betaling.
Efter direktivet kan  

 medlemsstaterne fastsætte eller opretholde regler, der giver kreditor  

 en bedre beskyttelse, end hvad der følger af direktivets regler  

 (minimumsdirektiv).
 Direktivets bestemmelser finder alene anvendelse i visse  

 handelsforhold, nemlig betalinger mellem erhvervsdrivende eller mellem en  

 erhvervsdrivende og en ordregivende offentlig myndighed mv., når  

 betalingen har karakter af vederlag for varer eller tjenesteydelser.  

 Direktivet skal være gennemført i medlemsstaterne inden den 8.  

 august 2002.
Med henblik på opfyldelsen af direktivet  

 foreslås der en række ændringer i renteloven.
Flere af de  

 direktivbestemte ændringer foreslås gennemført generelt  

 på rentelovens område, dvs. ikke kun i handelsforhold som  

 omfattet af direktivet, men derimod i alle handelsforhold og bl.a. også  

 i forbrugerforhold, jf. nærmere herom nedenfor.
 De foreslåede bestemmelser i lovforslaget falder i  

 to dele.
 Lovforslaget indeholder for det første forslag til  

 ændringer i rentelovens regler om morarente ved forsinket betaling  

 af pengekrav. Ændringerne går navnlig ud på  

 følgende:
Det foreslås, at renten efter forfaldsdagen (morarenten)  

 fastsættes til en årlig rente, der svarer til Nationalbankens  

 officielle udlånsrente med et tillæg på 7 pct.
I dag  

 udgøres morarenten af en årlig rente svarende til den til enhver  

 tid fastsatte officielle diskonto med et tillæg på 5 pct.
Der er  

 efter lovforslaget tale om en forhøjelse af morarentesatsen på  

 ca. 2,5 pct. i forhold til det nuværende niveau. Ændringen skal  

 gennemføres i handelsforhold omfattet af direktivet.
 For at undgå differentierede morarentesatser foreslås  

 ændringen dog gennemført generelt på rentelovens  

 område, dvs. ikke kun i handelsforhold, men bl.a. også i  

 forbrugerforhold.
Det foreslås at afskaffe pligten til at afgive et særligt  

 rentepåkrav.
En betalingsanmodning i form af fremsendelse af f.eks. en  

 faktura skal således fremover være tilstrækkelig til at  

 udløse krav på morarente ved forsinket betaling.
 Også denne ændring foreslås gennemført  

 generelt på rentelovens område for at sikre ensartede regler.
 Det foreslås, at kreditor i de af direktivet omfattede  

 handelsforhold altid skal kunne kræve rente efter rentelovens  

 almindelige bestemmelser, selv om andet måtte følge af  

 handelsbrug eller anden sædvane på området.
 Det foreslås endvidere, at der ikke længere skal  

 være mulighed for i forbrugerforhold ved handelsbrug eller anden  

 sædvane at fravige rentelovens bestemmelser til skade for forbrugeren.  

 Ændringen vil betyde, at rentelovens § 5 (om morarentesatsen) ikke vil  

 kunne fraviges til skade for forbrugeren ved sædvane. Ændringen  

 er ikke påkrævet efter direktivet.
For det andet indeholder lovforslaget nye regler om  

fordringshaverens inddrivelsesomkostninger.
Disse regler går  

 navnlig ud på følgende:
 Det foreslås, at der indsættes en ny generel regel i  

 renteloven, hvorefter skyldneren har pligt til at betale fordringshaverens  

 rimelige og relevante omkostninger ved udenretlig inddrivelse af fordringen.  

 I dag er spørgsmålet om en fordringshavers ret til at  

 kræve udenretlige inddrivelsesomkostninger dækket af skyldner  

 ikke lovreguleret, og spørgsmålet beror således på,  

 om der i øvrigt er den fornødne hjemmel hertil, f.eks. i  

 parternes aftale eller i almindelige erstatningsregler.
Efter lovforslaget skal den foreslåede regel gælde  

 generelt for fordringer på formuerettens område, det vil navnlig  

 sige i alle handels- og forbrugerforhold.
Der vil herved blive skabt en  

 ensartet retlig ramme, der ikke helt overlader spørgsmålet til  

 parternes aftale i det enkelte tilfælde.
For så vidt angår særligt rykker- og inkassogebyrer  

 foreslås det at bevare de nugældende bestemmelser om loft for  

 gebyrerne i forbrugerforhold.
Bestemmelserne foreslås dog udvidet til  

 at gælde på hele rentelovens område, men de skal uden for  

 forbrugerforhold kunne fraviges ved aftale eller sædvane.
Fravigelsen  

 kan dog alene ske med den begrænsning, at fordringshaveren altid skal  

 kunne kræve, at skyldneren betaler rimelige og relevante omkostninger  

 til udsendelse af rykkerskrivelser mv.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
