Bekendtgørelse om forsøg med ansøgningspuljer efter lov om tolkning til personer med hørehandicap I medfør af § 2, stk. 2, og § 17 i lov nr. 1503 af 27. december 2009 om tolkning til personer med hørehandicap fastsættes:
 § 1. Socialministeren har godkendt et forsøg med ansøgningspulje på 3 mio. kr. til tidsubegrænset tolkning ved deltagelse i større private fester, fx bryllup, barnedåb, konfirmation, runde fødselsdage eller lignende.
 § 2. Socialministeren har godkendt et forsøg med ansøgningspulje på 0,5 mio. kr. til tidsubegrænset tolkning ved deltagelse i arrangementer i forlængelse af en begravelse.
 § 3. Socialministeren har godkendt et forsøg med ansøgningspulje på 0,5 mio. kr. til tidsubegrænset tolkning ved privat fødselsforberedelse Ansøgningspuljen gælder i 2011 eller til midlerne er opbrugt.
 § 4. Socialministeren har godkendt et forsøg med ansøgningspulje på 1,5 mio. kr. til tidsubegrænset tolkning ved deltagelse i handicappolitisk arbejde samt internationale idrætsstævner i udlandet.
 § 5. Socialministeren har godkendt et forsøg med ansøgningspulje på 3 mio. kr. til tidsubegrænset tolkning ved deltagelse i fritidsaktiviteter i en sæson i en forening.
 § 6. Socialministeren har godkendt et forsøg med ansøgningspulje på 0,4 mio. kr. til tidsubegrænset tolkning til døve forældre, der har behov for tolk i forhold til deres børn.
 § 7. Støtten efter §§ 1-6 ydes til borgere, som er omfattet af den fælles tolkeløsning, jf. lovens § 9.
Stk. 2. Støtten ydes på baggrund af en konkret ansøgning fra tolkebrugeren til tolkemyndigheden.
I forbindelse med ansøgningen skal brugeren angive, hvilken leverandør der ønskes til den konkrete aktivitet, samt hvor lang tids tolkning der er behov for.
 Stk. 3. Det er tolkemyndigheden, der træffer afgørelse om tidsubegrænset tolkning efter §§ 1- 6, jf. lovens § 11, stk. 1. Tolkemyndigheden orienterer den valgte tolkeleverandør om tolkningen, jf. lovens § 11, stk. 2. Tolkebrugeren bestiller selv tolk på baggrund af tolkemyndighedens afgørelse, jf. lovens § 11, stk. 3.
 Stk. 4. Det er en forudsætning, at tolkning ikke kan ydes efter anden lovgivning, herunder Folkeoplysningsloven og Sundhedsloven, jf. lovens § 1, stk. 2.
 Stk. 5. Ansøgninger efter § 4 skal indeholde oplysninger om aktivitet samt udgifter til tolkens løn og rejseudgifter.
Stk. 6. Ansøgninger efter § 5 skal indeholde oplysninger om udbyder og aktivitet samt vurdering af, hvor mange timers tolkning, der er behov for i løbet af hele sæsonen.
Den tolkeleverandør, der skal levere tolkningen efter § 5, vælges for hele sæsonen.
 Stk. 7. Ansøgningspuljerne i §§ 1-6 gælder i 2011, dog kun indtil midlerne er opbrugt.
 § 8. Tolkemyndighedens afgørelser efter denne bekendtgørelse kan ikke indbringes for anden administrativ myndighed.
 § 9. Bekendtgørelsen træder i kraft den 16. juni 2011 og har virkning fra den 1. januar 2011, således at brugere, der i 2011 har anvendt timer af deres timebank til formålene omfattet af §§ 1-6, kan få tilbageført de pågældende timer til deres timebank.
 Stk. 2. Samtidig ophæves bekendtgørelse nr. 944 af 27. juli 2010 om forsøg med ansøgningspuljer efter lov om tolkning til personer med hørehandicap.
