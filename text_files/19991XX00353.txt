Skriftlig fremsættelse (29. februar 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om tilskud til undervisning i dansk som  

 andetsprog for voksne.
(Lovforslag nr.
L 207).
 Lovforslaget er en del af opfølgningen på  

 regeringens samlede handlingsplan vedrørende bedre integration, der  

 blev afgivet den 10. februar 2000.
Danskundervisning for udlændinge, som ikke er  

 omfattet af integrationsloven, finansieres på nuværende tidspunkt  

 via statstilskuddet.
En række kommuner har dog påpeget, at dette  

 finansieringssystem ikke tager hensyn til de kommuner, som har mange  

 udlændinge, og som i mange tilfælde har store udgifter til  

 danskundervisning.
Kommuner med mange udlændinge kan derfor have visse  

 byrdefordelingsmæssige tab som følge af udgifterne til  

 danskundervisning af voksne udlændinge.
Efter lovforslaget yder staten et tilskud på 30 kr.  

 til kommunerne pr. danskundervisningstime.
Der ydes ikke tilskud til  

 danskundervisning af personer, der er omfattet af integrationsloven eller  

 forsikrede ledige, som deltager i tilbud efter lov om aktiv  

 arbejdsmarkedspolitik.
Danskundervisning for personer omfattet af  

 integrationsloven finansieres inden for de aktivitetsbestemte tilskud i  

 integrationsloven, mens danskundervisning, som er led i en handlingsplan for  

 forsikrede ledige, betales af Arbejdsformidlingen.
 Lovforslaget skal således dels mindske eventuelle  

 byrdefordelingsmæssige forskydninger i forbindelse med kommunernes  

 udgifter til danskundervisning, dels styrke danskundervisningen for personer,  

 som ikke er omfattet af integrationsloven.
 De kommunale udgifter til danskundervisning er omfattet af  

 den kommunale budgetgaranti, hvilket indebærer, at statstilskuddet  

 reguleres i forhold til de faktiske kommunale udgifter til danskundervisning.
Da timetilskuddet vil fragå i opgørelsen af  

 den kommunale budgetgaranti, vil finansieringsomlægningen isoleret set  

 ikke medføre statslige merudgifter.
Det skal dog bemærkes, at  

 der i kraft af de øvrige initiativer i regeringens handlingsplan vil  

 ske en styrkelse af deltagelsen i danskundervisningen, og at der vil  

 være tale om offentlige merudgifter på området set under  

 ét.
 Idet jeg henviser til lovforslaget med tilhørende  

 bemærkninger, tillader jeg mig at anbefale forslaget til hurtig og  

 velvillig behandling i det høje Ting.
