(Til samtlige kommuner og  

 politimesteren på Færøerne) I forbindelse med, at inddrivelse af alle familieretlige underholdsbidrag  

 fra 1. januar 1979 er henlagt til kommunerne, har sømandsskattekontoret  

 erklæret sig indforstået med fortsat at bistå med inddrivelse ved  

 tilbageholdelse i løn m. v. af bidrag hos sømænd, som er omfattet af  

 sømandsskatteordningen.
 I den anledning skal man efter forhandling med socialministeriet og  

 sømandsskattekontoret anmode om, at der for fremtiden anvendes følgende  

 fremgangsmåde i sådanne sager:
 1. Oplysning om, hvorvidt en person er forhyret med et  

 dansk skib, opnås ved henvendelse til sømandsskattekontoret, Kampmannsgade 1,  

 II, 1604 København V (telefonnummer (01) 11 70 66). Kontoret giver oplysning  

 om, med hvilket skib den pågældende er forhyret, hvilket rederi skibet  

 tilhører, størrelsen af den pågældendes hyre, med hvilket beløb sømandsskat  

 er afregnet ifølge den sidst modtagne afregningsliste for sømandsskat og  

 nærmere oplysning om, hvorvidt og af hvilken myndighed tilbageholdelse i løn  

 m. v. allerede foretages.
2. Beslutning om tilbageholdelse i løn m. v. træffes  

 af inddrivelsesmyndigheden i overensstemmelse med de almindelige regler om  

 tilbageholdelse, jfr. justitsministeriets cirkulære nr. 217 af 29. november  

 1978 om inddrivelse af underholdsbidrag kap. 4, justitsministeriets  

 vejledning af samme dato om inddrivelse af underholdsbidrag pkt. 17 og for så  

 vidt angår forskudsvis udlagte bidrag socialministeriets cirkulære nr. 220 af  

 29. november 1978 om lov om børnetilskud og andre familieydelser og  

 socialministeriets cirkulære nr. 79 af 10. april 1979 om inddrivelse af  

 bidrag.
Det beløb, der hver måned skal tilbageholdes, skal dog fastsættes til  

 et bestemt beløb eller til en procentdel af den del af bidragsskyldiges  

 indtægt, der bliver tilbage, når sømandsskatten er fratrukket.
 3. Pålæg vedrørende tilbageholdelse i løn m. v. stiles  

 til vedkommende rederi og sendes til sømandsskattekontoret på særlige  

 blanketter, der kan rekvireres fra dette kontor.
 4. Afregning fra sømandsskattekontoret vil så vidt  

 muligt ske 1 gang månedlig.
5. Afmønstrer skyldneren, sender sømandsskattekontoret  

 inddrivelsesmyndigheden meddelelse herom.
Ved ny udmønstring vil kontoret  

 videresende allerede meddelte pålæg til den nye arbejdsgiver, ligesom  

 meddelelse herom vil blive sendt til inddrivelsesmyndigheden.
 Såfremt sømandsskattekontoret ikke inden 6 måneder fra afmønstringsdatoen  

 har modtaget meddelelse om ny udmønstring, vil pålægget blive returneret til  

 inddrivelsesmyndigheden.
 6. Det bemærkes, at sømandsskattekontoret eventuelt  

 kan bistå med oplysninger om, hvorvidt en person er forhyret med skib  

 tilhørende et rederi i et andet nordisk land.
 7. Justitsministeriets cirkulære af 26. september 1962  

 om inddrivelse af underholdsbidrag hos sømænd ophæves samtidig hermed.
