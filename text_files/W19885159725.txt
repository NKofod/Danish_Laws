 Ved beregning af afskrivningsgrundlag på en landbrugsejendom kunne  

 stuehus og staldbygning, der var sammenbygget i vinkelform, ikke anses for  

 een bygning, bl.a. fordi der alene var forbindelse mellem de to bygninger  

 over loftet.
 A klagede for indkomståret 1984 over, at de stedlige skattemyndigheder  

 havde nedsat de af ham foretagne afskrivninger på bygninger fra 6% af 126.500  

 kr. = 7.590 kr. til 6% af 63.354 kr. = 3.801 kr.
Det fremgik af sagens oplysninger, at klageren med overtagelse i juli 1984  

 af sin moder havde købt en landbrugsejendom på godt 9 ha for 330.000 kr.,  

 hvortil kom købsomkostninger på 11.144 kr.
Pr. 31. december 1984 var  

 ejendommen vurderet til 410.000 kr., heraf grundværdi 76.700 kr.,  

 stuehusværdi 218.700 kr. og forskelsværdi 114.600 kr.
Det var endvidere oplyst, at ejendommen bestod af fem bygninger, hvoraf  

 stuehuset var bygget sammen i en vinkelform med en staldbygning til brug for  

 kvæghold.
Der var mellem de to længer kun fri passage over loftet.
Afskrivningsgrundlaget var af klageren opgjort på grundlag af  

 ejendomsvurdering og areal til 126.500 kr., idet stuehuset og den med dette  

 sammenbyggede stald var anset for een bygning.
Skattemyndighederne havde  

 været af den opfattelse, at der forelå to selvstændige bygninger og efter  

 besigtigelse af ejendommen var afskrivningsgrundlaget opgjort til 95.354 kr.
 hvorfra gik frigivet etableringskonto 32.000 kr., eller til 63.354 kr.
Statsskattedirektoratet tilkendegav under sagens behandling for  

 Landsskatteretten, at det af skattemyndighederne beregnede  

 afskrivningsgrundlag på 63.354 kr. fandtes at være passende udtryk for den  

 del af den kontante overdragelsessum på 341.144 kr., der kunne henføres til  

 ejendommens driftsbygninger.
Under henvisning til ligningsvejledningen 1986,  

 afsnit G 6.1.10.2. bemærkede direktoratet endvidere, at da passagen mellem  

 stuehuset og den med dette sammenbyggede stald ikke var placeret på jorden,  

 kunne stuehus og stald ikke betragtes som een bygning.
 Klagerens repræsentant gjorde gældende, at der som følge af  

 driftsbygningens sammenbygning med stuehuset skulle foretages beregning af  

 afskrivningsgrundlaget efter arealfordeling, og henviste til bestemmelsen i  

 afskrivningslovens § 20.
Repræsentanten anførte endvidere, at Statsskattedirektoratets udtalelse  

 var baseret på et forkert grundlag, idet det anførte afsnit i  

 ligningsvejledningen omhandlede afskrivningslovens § 21 om straksafskrivning,  

 hvilket der ikke var tale om i det foreliggende tilfælde.
Her drejede det sig  

 om afskrivning på et landbrugs driftsbygning.
Stuehuset og stalden var  

 direkte sammenbygget.
Bygningerne var opført samtidig, og der var anvendt  

 samme bygningsmaterialer med et sammenbygget eternittag.
Det foreliggende  

 tilfælde var derfor omfattet af afsnit G 6.1.7., der omhandlede opgørelse af  

 afskrivningsgrundlaget på grundlag af areal efter afskrivningslovens § 20.
 Landsskatteretten fandt, at der ved afgørelsen af, om der forelå een eller  

 flere bygninger, skulle anvendes samme kriterier, uanset om der var tale om  

 afskrivning efter etageareal eller straksafskrivning af forbedringer.
Efter det oplyste - herunder om bygningernes beliggenhed og forskellige  

 anvendelse samt under henvisning til, at forbindelsen mellem de to bygninger  

 udelukkende gik over loftet - fandt Landsskatteretten endvidere ikke, at  

 stuehuset og stalden kunne anses for een bygning.
Opgørelsen af  

 afskrivningsgrundlaget var derfor med rette foretaget som sket ved den  

 påklagede ansættelse, og denne blev herefter stadfæstet.
 LV 1987, G 6.1.9.3.
