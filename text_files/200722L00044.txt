Fremsat den 12. december 2007 af velfærdsministeren (Karen Jespersen) Forslag til Lov om ændring af lov om almene boliger m.v., lov om friplejeboliger, lov om leje og lov om leje af almene boliger (Kommunal grundkapital i plejeboliger, maksimumsbeløb ved byggeri på lejet grund, bredere boligvalg for stærkt bevægelseshæmmede m.v.) § 1 I lov om almene boliger m.v., jf. lovbekendtgørelse nr. 1118 af 26. september 2007, som ændret ved § 10 i lov nr. 539 af 8. juni 2006, lov nr. 1590 af 20. december 2006 og § 2 i lov nr. 575 af 6. juni 2007, foretages følgende ændringer:
 1. § 5, stk. 2, affattes således:
 2. I § 14, nr. 2, udgår », i Københavns Kommune borgmesteren«.
 3. I § 75 b, stk. 3, nr. 3, ændres »§ 109, stk. 4« til: »§ 109, stk. 5«.
 4. I § 78, stk. 4, indsættes som 3. pkt. :
»Statens udgifter som følge af statslån dækkes af fonden« 5. I § 109, stk. 1, 1. pkt. , ændres »stk. 2-5« til: »stk. 5«.
 6. I § 109 indsættes efter stk. 1 som nyt stykke:
 7. I § 109, stk. 5, der bliver stk. 6, ændres »stk. 4« til: »stk. 5«.
 8. I § 109, stk. 6, 1. pkt., der bliver stk. 7, 1. pkt.,ændres »stk. 4« til: »stk. 5«.
 9. I § 114, stk. 1, ændres »§ 109, stk. 4-6« til: »§ 109, stk. 5-7«.
 10. I § 115, stk. 1, nr. 3, ændres »§ 109, stk. 4,« til: »§ 109, stk. 5,«.
 11. I § 115, stk. 9, indsættes efter 1. pkt.:
»Hvis byggeriet opføres på lejet grund, reduceres det maksimumsbeløb, der gælder på tidspunktet for kommunalbestyrelsens godkendelse af anskaffelsessummen forud for påbegyndelsen, med 20 pct.« 12. I § 117, stk. 2, ændres »§ 109, stk. 3,« til: »§ 109, stk. 4,«.
 13. § 118 a affattes således:
»For tilsagn til etablering af plejeboliger, jf. § 5, stk. 2, efter § 115, stk. 1, nr. 1, 2, 6, 7 og 8 og stk. 2-4, der meddeles i 2008, forhøjes de realkreditlån, der er nævnt i § 118, stk. 1 og 2, til 91 pct., samtidig med at den kommunale grundkapital, der er nævnt i § 118, stk. 1, nedsættes til 7 pct. og den regionale grundkapital, der er nævnt i § 118, stk. 2, nedsættes til 7 pct.« 14. I § 161, stk. 1, 1. pkt. , ændres »§§ 48 og 68 i lov om aktiv socialpolitik« til: »lov om dag-, fritids- og klubtilbud m.v. til børn og unge samt lokaler til brug for tilbud efter lov om en aktiv beskæftigelsesindsats«.
 15. § 161, stk. 2, affattes således:
§ 2 I lov nr. 90 af 31. januar 2007 om friplejeboliger, som ændret ved § 2 i lov nr. 547 af 6. juni 2007, foretages følgende ændringer:
 1. I § 11 indsættes som stk. 5:
 2. I § 12, stk. 1, indsættes som 2. pkt. :
»Anskaffelsessummen efter tilsagn meddelt i 2008 finansieres dog med et kapitalindskud, der svarer til den kommunale og regionale grundkapital, der er nævnt i § 118 a i lov om almene boliger m.v., et realkreditlån, der svarer til det, der er nævnt i § 118 a, og 2 pct. beboerindskud.« 3. I§ 46, stk. 2,indsættes efter 2. pkt.:
»Bidraget udgør for bebyggelser, hvortil der er meddelt godkendelse i 2008, et beløb svarende til det løbende bidrag på et realkreditlån af en størrelse som anført i § 118 a i lov om almene boliger m.v.« § 3 I lov om leje, jf. lovbekendtgørelse nr. 188 af 27. februar 2007, som ændret ved § 15 i lov nr. 606 af 24. juni 2005 og § 5 i lov nr. 516 af 7. juni 2006, foretages følgende ændringer:
1. Overalt i loven ændres: »lov om almene boliger og støttede private andelsboliger m.v.« til: »lov om almene boliger m.v.« 2. § 2, stk. 3, affattes således:
»Stk. 3. Med undtagelse af § 100, stk. 4, gælder loven ikke for leje af boliger, der er omfattet af § 1 i lov om almene boliger m.v.« 3. I § 85, stk. 3, ændres »de nævnte love« til: »den nævnte lov«.
 4. I § 85, stk. 4, 1. pkt. , ændres »de i stk. 3 nævnte love« til: »den i stk. 3 nævnte lov«.
 5. § 100, stk. 4, affattes således:
 6. I § 109, stk. 4, ændres »Justitsministeren« til: »Domstolsstyrelsen«.
§ 4 I lov om leje af almene boliger, jf. lovbekendtgørelse nr. 187 af 27. februar 2007, foretages følgende ændringer:
 1. I § 52, stk. 3, 2. pkt., indsættes efter »1 gang om året«: »eller løbende i tilknytning til opkrævning af huslejen«.
§ 5 Loven træder i kraft dagen efter bekendtgørelsen i Lovtidende. § 1, nr. 13, og § 2, nr. 2 og 3, har virkning fra den 1. januar 2008.
Bemærkninger til lovforslaget Almindelige bemærkninger 1. Lovforslagets baggrund og formål Formålet med dette lovforslag er at udmønte en række elementer fra regeringens og KLs aftale om kommunernes økonomi for 2008. Lovforslaget indeholder desuden en række andre ændringer og præciseringer, jf. nedenstående oversigt over lovforslagets indhold.
 For at sikre kommunernes mulighed for at planlægge byggeaktiviteten i den resterende periode indtil plejeboliggarantiens ikrafttræden, er det som en del af aftalen af 10. juni 2007 mellem regeringen og KL om kommunernes økonomi for 2008 aftalt at nedsætte den kommunale grundkapital for plejeboliger til 7 pct. med virkning fra 1. januar 2008.
 Plejeboliggarantien, som skal være opfyldt fra 1. januar 2009, giver ældre, der har behov for en almen plejebolig eller en plads i et plejehjem, hvor kommunalbestyrelsen ikke umiddelbart kan tilbyde en sådan bolig eller plads, ret til at få tilbudt en plejebolig eller plejehjemsplads senest to måneder efter optagelse på en venteliste.
I aftalen mellem regeringen og KL er det ligeledes som et led i opfyldelsen af plejeboliggarantien aftalt at drøfte en forhøjelse af maksimumsbeløbet for opførelse af almene ældreboliger i visse geografisk afgrænsede områder.
Dette fremgår også af regeringsgrundlaget.
Forhandlingerne mellem regeringen og KL er på tidspunktet for fremsættelsen af lovforslaget endnu ikke afsluttede.
I det omfang, der opnås enighed om forhøjelse af maksimumsbeløbene, vil bekendtgørelse om støtte til almene boliger m.v. blive ændret i overensstemmelse hermed.
2. Lovforslagets indhold Lovforslaget indeholder følgende hovedelementer:
1) Nedsættelse af den kommunale grundkapital ved byggeri af plejeboliger samt forhøjelse af maksimumsbeløb for almene ældreboliger og friplejeboliger 2) Maksimumsbeløb ved byggeri på lejet grund 3) Bredere boligvalg for stærkt bevægelseshæmmede 4) Dækning af statens udgifter som følge af Landsbyggefondens statslån 5) Forhøjelse af kvote B for godkendelser af etablering af friplejeboliger for 2008 6) Andre ændringer Ad 2. 1. Nedsættelse af den kommunale grundkapital ved byggeri af plejeboliger samt forhøjelse af maksimumsbeløb for almene ældreboliger og friplejeboliger Forslaget om nedsættelse af den kommunale grundkapital er en udmøntning af regeringens aftale med KL om kommunernes økonomi for 2008. Sigtet med en nedsættelse af den kommunale grundkapital for plejeboliger fra 14 til 7 pct. af anskaffelsessummen er at sikre, at kommunerne kan gennemføre det planlagte byggeri til at opfylde plejeboliggarantien.
Nedsættelsen af den kommunale grundkapital for plejeboliger i 2008 indebærer, at friplejeboligleverandører, som meddeles tilsagn om støtte i 2008, ligeledes vil få nedsat deres kapitalindskud til 7 pct. af anskaffelsessummen, samtidig med at realkreditlånet forhøjes til 91 pct. af anskaffelsessummen.
 Plejeboliggarantien giver ældre, der har behov herfor, ret til at få tilbudt en plejebolig eller plejehjemsplads senest to måneder efter optagelse på en venteliste.
I forbindelse med indførelsen af plejeboliggarantien ved lov nr. 288 af 7. april 2006 var det forventningen, at garantien ville medføre et behov for ca. 1.300 ekstra plejeboliger (ældreboliger med tilknyttet serviceareal) i perioden 2006-2008 udover det på finansloven forudsatte.
Samlet forventedes der på dette tidspunkt et byggeri af knap 11.000 plejeboliger i perioden 2006-2008.
I 2006 gav kommunerne tilsagn til opførelse af 7.700 ældreboliger, heraf 5.600 plejeboliger.
Det høje tilsagnsniveau ligger betydeligt over det niveau, som oprindeligt var ventet i 2006 med henblik på indfrielse af plejeboliggarantien, og det er det højeste antal tilsagn på et år givet til ældreboliger i løbet af de tyve år, der er gået, siden den daværende borgerlige regering gennemførte ældreboligreformen i 1987.
 Hvis de afgivne tilsagn i 2006 fuldt ud realiseres inden 1. januar 2009, må det forventes, at plejeboliggarantien vil blive opfyldt under forudsætning af, at tilsagnene, som forventes givet i 2007 og 2008, ligeledes realiseres.
Byggeomkostningerne har været stigende i de senere år, hvilket i visse dele af landet har gjort det vanskeligere at opføre et plejeboligbyggeri indenfor maksimumsbeløbet for ældreboliger, som ligger på 21.170 kr. pr. m2 og 18.530 kr. pr. m2 (2007) i hhv. hovedstadsregionen og provinsen.
På denne baggrund og som opfølgning på plejeboliggarantien drøfter regeringen og KL behovet for at forhøje maksimumsbeløbet for ældreboliger i visse geografisk afgrænsede områder, jf. kommuneaftalen.
Forhandlingerne er på tidspunktet for lovforslagets fremsættelse endnu ikke afsluttede.
 Det vurderes, at kommunerne med udmøntningen af kommuneaftalen får de fornødne muligheder for at kunne gennemføre det planlagte byggeri med henblik på at opfylde plejeboliggarantien.
Velfærdsministeriet følger løbende udviklingen i tilsagnsgivningen og udarbejder årligt en analyse af udviklingen i det almene byggeris anskaffelsessummer.
Som supplement hertil vil Velfærdsministeriet i 2009 vurdere, om kommunerne opfylder plejeboliggarantien.
Ad 2.2. Maksimumsbeløb ved byggeri på lejet grund Byggeri af almene boliger sker helt overvejende på egen grund.
Det vil sige, at ejeren af de almene boliger (boligorganisationer, kommuner, regioner eller selvejende institutioner) også ejer grunden, hvor boligerne opføres.
Det er imidlertid også muligt efter de gældende regler at opføre alment byggeri på lejet grund.
Denne mulighed skal opretholdes i almenboligloven, idet det i specielle situationer kan være hensigtsmæssigt at opføre boligerne på lejet grund.
Det skal dog være en undtagelse, og det er da også hidtil kun sket i et meget begrænset omfang.
Ved byggeri på lejet grund indgår der ingen udgifter til køb af grund, herunder evt. byggemodningsudgifter, i byggeriets anskaffelsessum.
I stedet indregnes en løbende driftsudgift til leje af grunden direkte i huslejen.
Dette giver mulighed for, at maksimumsbeløbet kan udnyttes fuldt ud til en anskaffelsessum, der alene består af håndværkerudgifter og andre omkostninger.
Hvis bygherren vælger denne mulighed, vil resultatet i forhold til byggeri på købt grund være en højere husleje for den enkelte beboer og dermed øgede udgifter til boligstøtte.
Med henblik på at undgå en uhensigtsmæssig udbredelse af byggeri på lejet grund foreslås det at reducere det maksimumbeløb, der gælder på tidspunktet for kommunalbestyrelsens godkendelse af anskaffelsessummen forud for påbegyndelsen af byggeriet, hvis der bygges på lejet grund.
Der foreslås en reduktion på 20 pct., svarende til de gennemsnitlige grundudgifter ved opførelse af almene boliger i de senere år.
Ad 2.3. Bredere boligvalg for stærkt bevægelseshæmmede Forslaget er et led i regeringens indsats for, at mennesker med handicap skal have mulighed for at vælge en bolig, som passer til den enkeltes behov.
Formålet med forslaget er generelt at øge tilgængeligheden til almindelige boliger for stærkt bevægelseshæmmede ved at lade en andel af de almene familieboliger opføre med større badeværelser.
Dette vil bidrage til at sikre selvhjulpne stærkt bevægelseshæmmede og disses familier et bredere boligvalg.
Efter de gældende regler vil almene ældreboliger som hovedregel være indrettet således, at de er tilgængelige for alle, herunder for stærkt bevægelseshæmmede, som benytter visse kørestole.
Personer, som har familie og børn, bør imidlertid kunne vælge en familiebolig i stedet for en ældrebolig.
Det nuværende bygningsreglement stiller krav om, at der i badeværelser skal være 1,1 m fri afstand foran håndvask, wc osv.
Dette krav tilgodeser langt de fleste kørestolsbrugere.
Der er imidlertid kørestolsbrugere, som ikke kan benytte disse badeværelser, fordi deres kørestole kræver et frit manøvreareal med en diameter på minimum 1,5 m.
Det foreslåede krav om større badeværelser er afgrænset til boliger på 85 m2 eller mere, for at badeværelset ikke skal optage en uforholdsmæssig stor andel af boligen.
Det foreslåede krav er endvidere afgrænset til tæt, lavt byggeri, fordi badeværelser i etagebyggeri i reglen bygges oven på hinanden.
Det vil derfor blive uforholdsmæssigt dyrt, hvis enkelte boliger skal indrettes anderledes end de øvrige boliger.
Derudover foreslås kravet afgrænset til tæt, lavt byggeri i én etage, fordi byggeri i 2 etager som hovedregel ikke er egnede for kørestolsbrugere.
 Med henblik på at give stærkt bevægelseshæmmede det bredest mulige boligvalg foreslås det, at der indføres fortrinsret for husstande med en eller flere stærkt bevægelseshæmmede til ledige boliger, som opfylder de foreslåede krav ovenfor.
Ad 2.4. Dækning af statens udgifter som følge af Landsbyggefondens statslån Landsbyggefonden fik med vedtagelsen af lov nr. 547 af 6. juni 2007 mulighed for at optage statslån til dækning af fondens lånebehov som følge af fondens udgifter til renovering m.v., til den sociale og forebyggende indsats, til løbende driftsstøtte samt til bidrag til nybyggeri, hvor fonden med de tidligere gældende regler kunne optage lån med statsgaranti.
Det foreslås, at statens udgifter som følge af statslån dækkes af Landsbyggefonden.
En sådan ordning svarer til ordningen, der gælder ved fondens lån med statsgaranti, hvor statens udgifter som følge af garantien dækkes af fonden.
Ad 2.5. Forhøjelse af kvote B for godkendelser af etablering af friplejeboliger for 2008 Efter lov om friplejeboliger kan Velfærdsministeren efter ansøgning meddele tilsagn om ydelsesstøtte til certificerede friplejeboligleverandører til nybyggeri og til etablering af boliger ved gennemgribende ombygning af eksisterende ejendomme, der ikke er opført med offentlig støtte (kvote A). Velfærdsministeren kan endvidere efter ansøgning godkende, at en certificeret friplejeboligleverandør etablerer friplejeboliger ved nybyggeri og ombygning uden statslig ydelsesstøtte (kvote B).
Ved lov om friplejeboligers ikrafttræden den 1. februar 2007 var det forudsat, at første ansøgningsrunde med efterfølgende tilsagnsgivning efter kvote A og meddelelse af godkendelser efter kvote B skulle gennemføres ultimo 2007. Som følge af, at et landsdækkende plejebehovsrelateret modulsystem endnu ikke foreligger, vil det nødvendige grundlag for certificerede friplejeboligleverandørers udarbejdelse af ansøgninger ikke være på plads inden årets udgang.
Det er derfor ikke muligt at meddele tilsagn eller godkendelser efter lovens kvote A og B i 2007.
Kvote A er bevillingsstyret, og der er adgang til at overføre uudnyttet bevilling til næste finansår.
Dette indebærer, at den uudnyttede bevilling i 2007 reelt vil blive udbudt til ekstra boliger med statslig ydelsesstøtte efter kvote A indenfor den årlige kvote på 225 boliger for 2008.
I forhold til kvote B, der omhandler etablering af friplejeboliger uden statslig ydelsesstøtte ved nybyggeri samt ved ombygning eller omdannelse af eksisterende ejendomme, er der i lovens § 11, stk. 4, fastsat en årlig kvote på 275 boliger.
Der er ikke adgang til overførsel af uudnyttet kvote til næste finansår.
Det er hensigten, at bl.a. plejehjem hjemlet i servicelovens § 192, som ikke længere har en driftsaftale med kommunen, og som kun kan drives frem til 1. januar 2010, kan søge om kvote (kvote B) i de næste par år med henblik på at blive omdannet til friplejeboliger.
På baggrund heraf foreslås det at forhøje kvote B i 2008 med den uudnyttede kvote for 2007, således at kvote B for 2008 vil være på 550 boliger.
Ad 2.6. Andre ændringer Der foreslås desuden følgende ændringer:
 Der foreslås en præcisering af definitionen på en plejebolig.
Det præciseres således, at en plejebolig er en ældrebolig, hvor der til den samlede bebyggelse hører servicearealer.
Servicearealerne skal bygningsmæssigt ligge i umiddelbar tilknytning til plejeboligerne.
Servicearealerne med tilhørende omsorgs- og servicefunktioner skal medvirke til at skabe tryghed og omsorg for personer med behov for omfattende service og pleje efter lov om social service.
 Efter den gældende bestemmelse i almenboliglovens § 161 kan kommunalbestyrelsen henholdsvis regionsrådet efter aftale med den almene boligorganisation beslutte, at der skal tilvejebringes lokaler i almene boliger til sociale servicetilbud efter lov om service og lov om aktiv socialpolitik.
Henvisningerne i bestemmelsen er dog ikke ajourført efter ændringer i aktivloven og serviceloven. Ændringerne i de nævnte love betyder bl.a., at visse sociale tilbud i dag har hjemmel i andre love.
Det foreslås at ændre almenboligloven i overensstemmelse med ændringerne i de pågældende love.
Der er ikke tilsigtet nogen indholdsmæssig ændring.
 Lejelovens § 100, stk. 4, 1. del, har i dag ikke nogen selvstændig betydning.
Det fremgår af reglen, at tilbudspligten ikke gælder ved overdragelse af boliger mellem to almene boligorganisationer.
Dette følger allerede af, at almene boliger generelt er undtaget fra lejelovens regler, herunder også tilbudspligtreglerne.
Det er imidlertid ikke hensigten at ændre tilbudspligtens omfang, herunder at der er tilbudspligt, hvis en almen boligorganisation overdrager en ejendom til andre end en almen boligorganisation.
Det foreslås derfor at indsætte en bestemmelse i lejelovens § 2, stk. 3, om at § 100, stk. 4, gælder for ejendomme, der tilhører almene boligorganisationer.
 Almenlejelovens § 52, stk. 3, indeholder en særlig bestemmelse om, at udgifter, som følger af lov om energibesparelser i bygninger, skal opkræves én gang årligt uden at aflægge varmeregnskab, når der ikke er tale om andre udgifter.
Det foreslås at smidiggøre denne ordning således, at udlejeren kan vælge at fordele udgiften på samme måde som huslejen, det vil typisk sige over 12 måneder.
Udgiften indgår dog fortsat ikke i huslejen, men kan opkræves i tilknytning hertil.
3. Økonomiske konsekvenser for det offentlige Nedenfor belyses først de økonomiske konsekvenser af lovforslagets enkelte elementer hver for sig.
Dernæst belyses de samlede konsekvenser.
Lovforslaget har ikke økonomiske konsekvenser for regionerne.
3.1 Nedsættelse af den kommunale grundkapital ved byggeri af plejeboliger Det forventes, at kommunerne giver tilsagn om støtte til 3.000 almene plejeboliger i 2008, og at Velfærdsministeriet vil give støttetilsagn til 150 friplejeboliger i 2008. På den baggrund skønnes de statslige merudgifter til ydelsesstøtte i 2008 at udgøre 279,0 mio. kr. for almene plejeboliger og 13,9 mio. kr. for friplejeboliger.
De kommunale mindreudgifter til grundkapital skønnes at udgøre 285,0 mio. kr.
At mindreudgifterne til grundkapital overstiger merudgifterne til ydelsesstøtte for almene boliger med 6,0 mio. kr. afspejler alene budgetteringstekniske forhold vedrørende ydelsesstøtte.
 Merudgifterne til ydelsesstøtte for plejeboliger er indbudgetteret på finanslovforslaget for 2008.
3.2 Forhøjelse af maksimumsbeløb for almene ældreboliger og friplejeboliger De økonomiske konsekvenser kan først beregnes, når forhandlingerne mellem regeringen og KL om en eventuel forhøjelse af maksimumsbeløbet for opførelse af almene ældreboliger i visse geografisk afgrænsede områder er afsluttede.
3.3 Bredere boligvalg for stærkt bevægelseshæmmede For at opfylde kravet om et frit manøvreareal med en diameter på minimum 1,5 m vurderes det, at badeværelserne i de almene familieboliger, der omfattes af forslaget, skal være 1 m² større end ellers.
Meromkostningen herved skønnes at udgøre omkring 27.000 kr. pr. bolig inkl. mindre følgeinvesteringer andre steder i boligen.
Det skønnes, at knap 400 almene familieboliger med større badeværelser vil blive opført årligt, svarende til knap ¼ af det samlede forventede årlige familieboligbyggeri.
 På den baggrund skønnes merudgifterne til statslig ydelsesstøtte at udgøre 2,5 mio. kr. om året i 2008-2011 og merudgifterne til kommunal grundkapital 1,5 mio. kr. om året.
 Merudgifterne til ydelsesstøtte er finansieret af en del af de mindreudgifter til ydelsesstøtte, der følger af den lempelse af konstruktionskravene, som er indeholdt i det nye bygningsreglement (BR 07), jf. anmærkningerne til § 15.51.01.40. Ydelsesstøtte til almene boliger på finanslovsforslaget for 2008.
 De kommunaløkonomiske konsekvenser af dette forslag er aftalt med KL på lov- og cirkulæreprogrammet for 2006/07.
3.4 Forhøjelse af kvote B for godkendelser af etablering af friplejeboliger for 2008 Som følge af at kvote B for 2007 på 275 boliger ikke bliver udmeldt, foreslås det, at kvoten for 2008 forhøjes med kvoten for 2007 til i alt 550 boliger.
Forskydningen af kvoten giver ikke anledning til ændringer i udgiftsskønnet for stat og kommuner.
3.5 Øvrige ændringer Lovforslagets øvrige elementer skønnes ikke at medføre ændrede udgifter for stat og kommuner.
3.6 Samlede økonomiske konsekvenser Lovforslagets samlede økonomiske konsekvenser for det offentlige fremgår af tabel 1.
Tabel 1. Samlede økonomiske konsekvenser for staten og kommunerne Anm: En negativ værdi angiver en mindreudgift.
I 2008-2010 dækkes 25 pct. af statens udgifter til ydelsesstøtte af bidrag fra Landsbyggefonden.
De kommunaløkonomiske konsekvenser af lovforslaget skal forhandles med de kommunale parter, bortset fra konsekvenserne af forslaget om bredere boligvalg for stærkt bevægelseshæmmede, jf. ovenfor.
Endvidere er det allerede med kommuneaftalen for 2008 aftalt, at kommunerne ikke skal kompensere mindreudgiften som følge af nedsættelsen af det kommunale grundkapitalindskud.
 Lovforslaget vurderes samlet set at medføre en meget begrænset forøgelse af aktiviteten i bygge- og anlægssektoren og vurderes derfor under de aktuelle forventninger ikke at føre til inflationsskabende flaskehalse i bygge- og anlægssektoren.
 Endvidere vil forslaget medføre begrænsede statslige merudgifter til tilretning af Velfærdsministeriets informations- og forvaltningssystem BOSSINF på 0,5 mio. kr., ligeligt fordelt på 2007 og 2008. Disse merudgifter afholdes indenfor Velfærdsministeriets eksisterende ramme.
4. Administrative konsekvenser for det offentlige Lovforslaget vurderes ikke at have administrative konsekvenser for det offentlige.
5. Økonomiske og administrative konsekvenser for erhvervslivet Lovforslaget vurderes ikke at have økonomiske eller administrative konsekvenser for erhvervslivet.
Lovforslaget har været sendt til Erhvervs- og Selskabsstyrelsens Center for Kvalitet i ErhvervsRegulering (CKR) med henblik på en vurdering af, om forslaget skal forelægges Økonomi- og Erhvervsministeriets virksomhedspanel.
CKR vurderer ikke, at forslaget indeholder administrative konsekvenser i et omfang, der berettiger, at lovforslaget bliver forelagt et virksomhedspanel.
Forslaget bør derfor ikke forelægges et af Økonomi- og Erhvervsministeriets virksomhedspaneler.
6. Administrative konsekvenser for borgerne Lovforslaget vurderes ikke at have administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast af dette lovforslag har været sendt i høring hos følgende organisationer m.v.:
 Advokatrådet, Akademisk Arkitektforening, Alzheimerforeningen, Andelsboligforeningernes Fællesrepræsentation, Arbejderbevægelsens Erhvervsråd, BAT-Kartellet, Beskæftigelsesministeriet, Boligselskabernes Landsforening, BOSAM, Bygherreforeningen i Danmark, Byggematerialebranchen, Byggeskadefonden, Byggesocietetet, Danske Ark, Danmarks Lejerforeninger, Dansk Byggeri, Danske Regioner, Danske Ældreråd, De Samvirkende Invalideorganisationer, Det Centrale Handicapråd, Domstolsstyrelsen, Ejendomsforeningen Danmark, Energistyrelsen, Erhvervs- og Byggestyrelsen, Erhvervs- og Selskabsstyrelsen, Familie- og Forbrugerministeriet, Foreningen af Rådgivende Ingeniører, Finansministeriet, Finansrådet, Finanstilsynet, Håndværksrådet, Indenrigs- og Sundhedsministeriet, Jydske Grundejerforeninger, Kommunekredit, Kommunernes Landsforening, Konkurrencestyrelsen, Landsforeningen SIND, Landsforeningen Ældre Sagen, Landsbyggefonden, Lejernes Landsorganisation i Danmark, Organisationen af Selvejende Institutioner, Realkreditrådet, Rådet for Socialt Udsatte, Skatteministeriet, Socialforskningsinstituttet, Statens Byggeforskningsinstitut, TEKNIQ, Ældreboligrådet, Ældremobiliseringen, Økonomi- og Erhvervsministeriet og Økonomistyrelsen.
