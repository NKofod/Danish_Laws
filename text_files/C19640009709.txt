 Ifølge lov nr. 112 af 15. april 1964 angående ændring af lov af 7. juni  

 1958 om folkekirkens lønningsvæsen m.v. kan kirkeministeren tillade, at  

 udbetaling af lønninger, pensioner og faste årlige honorarer m.v. til  

 folkekirkens tjenestemænd og funktionærer, der i henhold til nævnte lovs §  

 17, stk. 1, normalt skal finde sted ved hver måneds begyndelse, i stedet  

 finder sted indtil 6 søgnedage før den i § 17, stk. 1, fastsatte forfaldsdag.
 Denne ændring af loven om folkekirkens lønningsvæsen m.v. svarer ganske  

 til en tidligere gennemført ændring af lov om lønninger og pensioner m.v. til  

 statens tjenestemænd og tilsigter at bidrage til en afhjælpning af den  

 særlige belastning af postvæsenet, som er en følge af, at lønninger og  

 honorarer m.m. sædvaneligvis udbetales den første i måneden eller umiddelbart  

 forinden.
 I overensstemmelse hermed fastsætter ministeriet herved, at den præster og  

 provster i folkekirken tilkommende lønning fremtidig vil være at udbetale 6  

 søgnedage før den første i hver måned.
 Man skal have det overladt til de enkelte menighedsråd at træffe  

 tilsvarende bestemmelser med hensyn til udbetaling af lønninger, pensioner og  

 honorarer til kirkefunktionærer, idet man dog skal henstille, at sådan  

 ordning træffes overalt, hvor ikke særlige omstændigheder motiverer, at der  

 gøres undtagelse herfra.
 Opmærksomheden henledes på, at udbetalt løn eller honorar ifølge nævnte  

 lov af 15. april 1964 skal kræves tilbagebetalt i tilfælde af afskedigelse  

 eller dødsfald i tiden mellem udbetalingen og den første i den måned,  

 lønningen eller honoraret vedrører, medmindre ministeriet i det enkelte  

 tilfælde måtte træffe anden afgørelse.
 Det fornødne antal eksemplarer af nærværende cirkulære vedlægges til  

 omdeling blandt provster og menighedsråd i stiftet.
 Kirkeministeriet, den 19. maj 1964.
 P.M.V.
 E.B.
Aug.
Roesen.
