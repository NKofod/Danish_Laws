Bekendtgørelse om lægeundersøgelse af søfarende og fiskere1) I medfør af § 4, stk. 3, § 70 og § 75 a, i lov om søfarendes ansættelsesforhold m.v., jf. lovbekendtgørelse nr. 1662 af 17. december 2018, og § 19, stk. 1, nr. 3 og 4, i lov om skibes besætning, jf. lovbekendtgørelse nr. 74 af 17. januar 2014, fastsættes efter bemyndigelse i henhold til § 1, stk. 1, nr. 6, i bekendtgørelse nr. 261 af 23. marts 2020 om henlæggelse af visse beføjelser til Søfartsstyrelsen og om klageadgang m.v., og efter samråd med redernes og de søfarendes organisationer:
Kapitel 1 Anvendelsesområde § 1.  Bekendtgørelsen finder anvendelse på ansatte om bord på skibe, jf. § 1, stk. 1, og § 49, i lov om søfarendes ansættelsesforhold m.v., bortset fra ansatte på lastskibe med en bruttotonnage på under 20, der alene anvendes i fart inden for danske havne, åer, søer eller lignende beskyttede farvande, og bierhvervsfiskere.
 Stk. 2. I tilfælde, hvor der er tvivl om, hvorvidt den pågældende må anses som ansat om bord og dermed omfattet af denne bekendtgørelse, afgøres spørgsmålet af Søfartsstyrelsen efter forudgående høring af de organisationer for redere og søfarende, som spørgsmålet vedrører.
 Stk. 3. Bekendtgørelsen finder tillige anvendelse for ejeren af skibet, hvis vedkommende gør tjeneste på skibet.
§ 2. Bekendtgørelsen finder ligeledes anvendelse på personer, der skal have et gyldigt sundhedsbevis i forbindelse med 1) erhvervelse eller fornyelse af sønæringsbevis efter lov om skibes besætning, 2) optagelse som studerende på en godkendt uddannelse, der omfattes af lov om maritime uddannelser, eller 3) gennemførelse af uddannelse til røgdykker som led i en uddannelse, der er godkendt af Søfartsstyrelsen.
Kapitel 2 Krav om sundhedsbevis § 3. Ansatte, der gør tjeneste på et skib, skal være i besiddelse af et gyldigt sundhedsbevis.
 Stk. 2. Sundhedsbevis udstedes til personer, der har gennemgået lægeundersøgelse i henhold til bestemmelserne i denne bekendtgørelse og er fundet egnet til skibstjeneste, eventuelt med begrænsninger, jf. § 6 og 9.
 Stk. 3. Sundhedsbeviser udstedt af en udenlandsk myndighed, der har implementeret den internationale konvention om uddannelse af søfarende, om sønæring og om vagthold (STCW-konventionen) og i henhold til bestemmelserne herom i konventionen om søfarendes arbejdsforhold (MLC), sidestilles med sundhedsbevis udstedt efter denne bekendtgørelse.
 Stk. 4. Reglen i stk. 1 gælder også for ejeren af skibet, hvis vedkommende gør tjeneste på skibet.
 § 4. Formålet med lægeundersøgelsen er at sikre den enkelte søfarendes og fiskers helbred og skibets sikkerhed.
Kapitel 3 Lægeundersøgelsen § 5. Lægeundersøgelsen skal foretages af en søfartslæge, der er godkendt af Søfartsstyrelsen, jf. § 12.
Stk. 2. Lægeundersøgelsen kan tillige foretages af en behørigt kvalificeret læge i Grønland.
Lægen skal anvende den lægeattest, der er angivet af Søfartsstyrelsen på styrelsens hjemmeside www.dma.dk.
 Stk. 3. Personer, der skal gennemgå en lægeundersøgelse i medfør af denne bekendtgørelse, vælger selv hvilken søfartslæge, der skal foretage undersøgelsen, jf. dog § 16, stk. 6.
 § 6. Søfartslægen foretager ved lægeundersøgelsen et skøn over, hvorvidt den undersøgtes fysiske og psykiske tilstand i almindelighed er således, at den pågældende er egnet til skibstjeneste, eventuelt med begrænsninger, jf. § 9.
Stk. 2. Søfartslægen skal i sin vurdering overveje 1) om sygdommen eller tilstanden medfører en forøget risiko for akutte komplikationer, som ikke kan behandles af lægmand i et skib, og som dermed kan udgøre en væsentlig risiko for vedkommende selv, 2) om en akut opstået sygdom hos den undersøgte udgør en risiko for skibets sikkerhed eller sætter andre besætningsmedlemmer i en unødigt vanskelig situation, og 3) om sygdommen eller tilstanden medfører, at den undersøgte vil have vanskeligt ved at klare en nødsituation om bord.
 Stk. 3. I sin vurdering af førstegangsudmønstrende skal søfartslægen overveje, om sygdommen eller tilstanden vil kunne forventes at blive forværret i løbet af den undersøgtes arbejdsliv.
 § 7. Søfartslægen skal i forbindelse med undersøgelsen benytte bilagene til denne bekendtgørelse.
§ 8. Søfartslægen kan indhente relevante oplysninger om den undersøgte, herunder oplysninger om eventuelt medicinforbrug og eventuel sygdomshistorik, når det efter en konkret, saglig, lægefaglig vurdering skønnes nødvendigt i forbindelse med gennemførelse af lægeundersøgelsen og efter den undersøgtes udtrykkelige samtykke.
Søfartslægen skal dokumentere, hvorfor indhentelse af ovenstående oplysninger er skønnet nødvendig.
 § 9. Søfartslægen kan i sin vurdering begrænse undersøgtes egnethed til skibstjeneste i forhold til:
 1) Sundhedsbevisets gyldighedsperiode.
 2) Arbejdsområde om bord.
 3) Fartsområde, jf. stk. 2.
 Stk. 2. I bilag 4 er angivet de begrænsninger i fartsområde, som normalt bør anvendes.
 Stk. 3. Den undersøgtes helbredsoplysninger må ikke fremgå af en eventuel begrænsning.
 § 10. Søfartslægen skal indberette resultatet af lægeundersøgelsen til Søfartsstyrelsen ved anvendelse af Søfartsstyrelsens digitale indberetningssystem, uden videregivelse af helbredsoplysninger.
 § 11. Søfartslægen skal dokumentere undersøgelsen herunder notere de enkelte målinger, skøn og saglige begrundelser for sin vurdering.
 Stk. 2. Hvis søfartslægen i sin vurdering fraviger de krav, der følger af bekendtgørelsens bilag, skal dette fremgå af dokumentationen efter stk. 1.
Kapitel 4 Søfartslæger § 12. Søfartsstyrelsen godkender søfartslæger efter ansøgning.
Søfartsstyrelsen foretager løbende en vurdering af behovet for at godkende nye søfartslæger, således at adgangen til en lokal søfartslæge i hele landet så vidt muligt er sikret på tilfredsstillende vis.
Stk. 2. Det er en forudsætning for godkendelse som søfartslæge, at lægen er indehaver af en autorisation efter kapitel 8 i lov om autorisation af sundhedspersoner og om sundhedsfaglig virksomhed.
En søfartslæge, der mister eller opsiger denne autorisation, ophører samtidig med at fungere som søfartslæge.
Stk. 3. For at blive godkendt som søfartslæge skal lægen gennemgå et kvalifikationsforløb hos en søfartslæge, der er godkendt af Søfartsstyrelsen.
Forløbet gennemføres som sidemandsoplæring og består af deltagelse i mindst ti lægeundersøgelser efter denne bekendtgørelse inden for en periode af maksimalt et år.
Stk. 4. Søfartsstyrelsen fører tilsyn med de godkendte søfartslæger.
Søfartsstyrelsen kan fratage en søfartslæges godkendelse i tilfælde af grov eller gentagen forsømmelighed ved udførelse af lægeundersøgelser i medfør af denne bekendtgørelse.
 § 13. Søfartslægerne og læger i Grønland, som foretager lægeundersøgelser efter denne bekendtgørelse, skal professionelt være helt uafhængige i udøvelsen af deres lægefaglige vurdering ved udførelsen af lægeundersøgelse efter denne bekendtgørelse.
 § 14. Personer under 18 år skal med højst et års mellemrum ved lægeundersøgelse være skønnet egnet til skibstjeneste, eventuelt egnet med begrænsninger, jf. §§ 6 og 9.
 Stk. 2. Personer, der er 18 år eller derover, skal med højst to års mellemrum ved lægeundersøgelse være skønnet egnet til skibstjeneste, eventuelt egnet med begrænsninger, jf. §§ 6 og 9.
 § 15. Er en person skønnet uegnet til skibstjeneste eller egnet med begrænsninger, må en ny lægeundersøgelse efter denne bekendtgørelse kun foretages, hvis Søfartsstyrelsen giver tilladelse hertil, jf. dog stk. 4.
Stk. 2. Søfartsstyrelsen kan give den tilladelse, der er anført i stk. 1 1) når der foreligger dokumentation for, at der er sket ændringer i den pågældendes helbredstilstand, eller 2) når der foreligger særlige omstændigheder, som gør, at der bør foretages en fornyet lægeundersøgelse.
Stk. 3. Søfartsstyrelsen kan endvidere give tilladelse til, at en person, der er skønnet uegnet til skibstjeneste eller egnet med begrænsninger, indhenter en speciallægeerklæring.
Erklæringen indhentes til nærmere belysning af en konstateret sygdom eller tilstands betydning for personens egnethed til skibstjeneste.
Stk. 4. Tilladelse fra Søfartsstyrelsen efter stk. 1, er ikke nødvendig 1) hvis der er forløbet mere end to år siden den seneste lægeundersøgelse, eller 2) hvis en person er skønnet egnet med begrænsninger ved seneste lægeundersøgelse, og gyldighedsperioden for vedkommendes sundhedsbevis vil udløbe inden for seks måneder på tidspunktet for den nye lægeundersøgelse.
 § 16. Søfartsstyrelsen kan beslutte, at en person, der har et gyldigt sundhedsbevis, skal gennemgå en ny lægeundersøgelse, når det på grundlag af foreliggende oplysninger må anses for tvivlsomt, om den pågældende fortsat er egnet til sit arbejde om bord, eller om vedkommende fortsat er skikket til udkig.
 Stk. 2. Når omstændighederne kræver det, kan Søfartsstyrelsen beslutte, at en person ikke må gøre tjeneste om bord, når der kræves ny lægeundersøgelse efter stk. 1.
Stk. 3. Gør vedkommende tjeneste om bord på det tidspunkt, hvor der kræves ny lægeundersøgelse efter stk. 1, kan Søfartsstyrelsen kræve den pågældende afmønstret eller, at undersøgelsen skal gennemføres inden for en fastsat frist.
Kræver Søfartsstyrelsen den pågældende afmønstret, betaler styrelsen udgifterne til fri rejse med underhold til den pågældendes bopæl.
 Stk. 4. Er en person tidligere erklæret uegnet til arbejde i skib, kan Søfartsstyrelsen  uanset resultatet på den senest foreliggende lægeattest  beslutte, at den pågældende skal afmønstre i første havn, skibet anløber, og hvorfra hjemrejse bekvemt kan finde sted.
 Stk. 5. Vedkommende må ikke gøre tjeneste om bord i et skib efter den frist, der er meddelt efter stk. 3, medmindre det ved lægeundersøgelse er godtgjort, at den pågældende fortsat er egnet til sit arbejdsområde.
 Stk. 6. Søfartsstyrelsen kan anvise en søfartslæge til at foretage ny lægeundersøgelse efter stk. 1.
Kapitel 5 Sundhedsbevisets indhold § 17. Sundhedsbevisets form og indhold fastsættes af Søfartsstyrelsen.
 Stk. 2. Sundhedsbeviset udstedes ved automatisk databehandling på baggrund af resultatet af lægeundersøgelsen.
 Stk. 3. Sundhedsbeviser udstedt på baggrund af lægeundersøgelse foretaget i Grønland, jf. § 5, stk. 2, udstedes eller påtegnes af skibsføreren i overensstemmelse med lægeattesten.
 § 18. Den ansatte, der tiltræder tjeneste i skib, skal stille sit sundhedsbevis til rådighed for skibsføreren, så længe den ansatte gør tjeneste om bord.
 Stk. 2. Skibsføreren skal stille sundhedsbeviser til rådighed, hvis Søfartsstyrelsen anmoder derom.
 Stk. 3. Personer, der er i besiddelse af sundhedsbevis, skal indsende dokumentation derfor, hvis Søfartsstyrelsen anmoder derom.
 § 19. Såfremt sundhedsbevisets gyldighedsperiode udløber under en rejse, bevarer sundhedsbeviset sin gyldighed indtil første anløb af en havn, hvor en lægeundersøgelse kan finde sted uden unødigt ophold, jf. dog stk. 2.
 Stk. 2. Sundhedsbeviset bevarer dog ikke sin gyldighed i længere tid end tre måneder efter udløbet af gyldighedsperioden.
Kapitel 6 Klage § 20. Den undersøgte, rederiet eller Søfartsstyrelsen kan indbringe resultatet af en lægeundersøgelse efter §§ 6 og 9 for Ankenævnet for Søfartsforhold.
 Stk. 2. Den undersøgte eller rederiet kan indbringe en afgørelse truffet efter § 16, stk. 1, for Ankenævnet for Søfartsforhold.
 Stk. 3. Ankenævnet for Søfartsforholds afgørelser kan ikke indbringes for anden administrativ myndighed.
 Stk. 4. Klage til Ankenævnet for Søfartsforhold indgives skriftligt til Nævnenes Hus, Toldboden 2, 8800 Viborg.
Stk. 5. Klagefristen for afgørelser, der er nævnt i stk. 1 og stk. 2, er 8 uger.
Ankenævnet for Søfartsforhold kan se bort fra fristen, når der er særlige grund dertil.
 § 21. Søfartsstyrelsens afgørelse om godkendelse af en søfartslæge efter § 12, stk. 1, og om fratagelse af godkendelse som søfartslæge efter § 12, stk. 4, kan ikke indbringes for højere administrativ myndighed.
Kapitel 7 Almindelige bestemmelser § 22. Personer, som benytter briller, kontaktlinser, høreapparat eller andet hjælpemiddel for at opfylde de krav, der fremgår af denne bekendtgørelse eller af bilagene, skal bruge hjælpemidlet under arbejdet og skal til enhver tid under skibstjenesten være i besiddelse af et ekstra hjælpemiddel.
 § 23. Personer, som undersøges i medfør af denne bekendtgørelse, skal kunne forevise billedlegitimation, hvis det forlanges.
Kapitel 8 Betaling af lægeundersøgelse § 24. Lægeundersøgelser i henhold til denne bekendtgørelse betales af rederiet, jf. dog stk. 2, 4 og 5.
 Stk. 2. Har den undersøgte ikke et rederi på det tidspunkt, hvor lægeundersøgelsen finder sted, refunderer det første rederi, der ansætter den pågældende i en stilling, hvortil der kræves et gyldigt sundhedsbevis, udgifterne til lægeundersøgelsen, under forudsætning af, at den undersøgte kan dokumentere betalingen.
 Stk. 3. Lægeundersøgelser af søfartsuddannelseselever, der har indgået en uddannelsesaftale med et godkendt rederi, betales af det pågældende rederi.
 Stk. 4. Ankenævnet for Søfartsforhold betaler for lægeundersøgelser, som ankenævnet har ønsket foretaget i forbindelse med ankenævnsbehandling.
 Stk. 5. Søfartsstyrelsen betaler for lægeundersøgelser, som styrelsen har krævet i medfør af § 16, stk. 1, og for lægeundersøgelser af andre elever på de godkendte maritime uddannelser end de i stk. 3 nævnte, hvor det er et optagelseskrav, at eleven har et godkendt sundhedsbevis.
 § 25. Elever på de godkendte maritime uddannelser, som nævnt i § 24, stk. 3 og 5, skal dokumentere over for søfartslægen, at de er optaget på en godkendt maritim uddannelse på betingelse af, at de opnår et sundhedsbevis, der opfylder optagelsesbetingelserne.
 § 26. Hvor lægeundersøgelsen efter § 24, stk. 1 og 3, skal betales af et rederi, opkræver søfartslægen sit honorar hos den undersøgte, der har ret til at få honoraret refunderet hos rederiet.
 § 27. Søfartslægen modtager honorar for undersøgelser, som betales af Søfartsstyrelsen i henhold til § 24, stk. 5, når undersøgelsens resultat er modtaget i Søfartsstyrelsen.
 § 28. Honoraret for lægeundersøgelser, der foretages efter denne bekendtgørelse, fastsættes efter forhandling mellem Søfartsstyrelsen og Den Almindelige Danske Lægeforenings Attestudvalg.
Kapitel 9 Skibsførerens ansvar § 29. Det påhviler skibsføreren at påse, at bestemmelserne i § 5, stk. 2, § 16, stk. 4 og 5, og § 18, stk. 1 og 2, overholdes.
Kapitel 10 Straffebestemmelser § 30. Overtrædelse af § 3, stk. 1 og 4, § 18, stk. 3, § 24, stk. 1-3 og § 29 straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Stk. 3. Ved pålæggelse af strafansvar efter stk. 2 anses personer, som er ansat til at udføre arbejde om bord på skibet af andre end rederen, tillige for at være knyttet til rederen.
Er der udstedt overensstemmelsesdokument i henhold til koden om sikker skibsdrift eller certifikat i henhold til konventionen om søfarendes arbejdsforhold til en anden organisation eller person, anses skibsføreren og de søfarende tillige for at være knyttet til den, som dokumentet er udstedt til.
Kapitel 11 Ikrafttrædelses- og overgangsbestemmelser § 31. Bekendtgørelsen træder i kraft den 1. juli 2020.
 Stk. 2. Bekendtgørelse nr. 999 af 12. august 2013 om lægeundersøgelse af søfarende og fiskere ophæves.
 § 32. Sundhedsbeviser, der er udstedt efter de hidtil gældende regler, bevarer deres gyldighed med de i beviset anførte vilkår.
 § 33. De søfartslæger, der er godkendt efter de hidtil gældende regler, bevarer deres godkendelse til at foretage lægeundersøgelser af søfarende og fiskere.
 § 34. Bekendtgørelsen gælder ikke for Grønland.
Søfartsstyrelsen, den 23. juni 2020 Rasmus Høy Thomsen / Kristina Ravn Bilag 1 Synskrav Noter:
 1. Værdierne er angivet efter Snellen decimalnotation.
 2. Der anbefales mindst 0,7 på det ene øje for at nedsætte risikoen for en uopdaget underliggende øjensygdom.
 3. Som defineret i "International Recommendation for Colour Vision Requirements for Transport" af "Commission Internationale de l'Eclairage (CIE-143-2001), inkl. eventuelle senere udgaver.
 4. Med forbehold for en vurdering af en specialist i klinisk syn, hvor resultaterne af den indledende undersøgelse indikerer dette.
 5. Personel i maskinafdelingen skal have et samsyn på mindst 0,4.
 6. CIE-farvesynskrav 1 eller 2.
 7. CIE-farvesynskrav 1, 2 eller 3.
Bilag 2 Hørekrav Høreprøver Høreevnen hos søfarende og fiskere  undtagen nedenfor nævnte søfarende  bør gennemsnitligt ligge på mindst 30 dB (uden høreapparat) på det bedste øre og gennemsnitligt på 40 dB (uden høreapparat) på det mindre gode øre inden for frekvenserne 500, 1.000, 2.000 og 3.000 Hz (hvilket svarer nogenlunde til evnen til at høre tale på henholdsvis 3 meters og 2 meters afstand).
Det anbefales at foretage høreprøver ved hjælp af et rentoneaudiometer.
Alternative vurderingsmetoder, der anvender validerede og standardiserede prøver til at måle nedsat talegenkendelse, kan ligeledes accepteres.
Tale- og hviskeprøver kan anvendes til at foretage en hurtig praktisk vurdering.
 Søfarende med opgaver på dæk eller bro skal kunne høre hvisket tale på 4 meters afstand.
 Tjenstgørende søfarendes og fiskeres brug af høreapparat kan kun accepteres, hvis det er bekræftet, at de kan udføre de specifikke rutine- og nødopgaver, der er krævet af dem om bord på en sikker og effektiv måde i hele sundhedsbevisets gyldighedsperiode.
Bilag 3 Vejledning i forbindelse med almindeligt forekommende medicinske sygdomme Introduktion Lægeundersøgelsernes formål er at sikre den enkelte søfarende og fiskers helbred og sikkerheden om bord.
Ved vurdering af søfarende og fiskers egnethed til at stå til søs skal de forhold, der fremgår af § 6, stk. 2, nr. 1-3 altid indgå i overvejelserne.
 Der skal i forbindelse med lægeundersøgen tages hensyn til, hvorvidt vedkommende er førstegangsudmønstrende1) eller erhvervssøfarende2). Dette er i enkelte tilfælde fremhævet ved et (NB).
Det er ikke muligt at udarbejde en komplet liste over egnethedskriterier, som dækker alle medicinske sygdomme og variationer i sværhedsgrad, prognose og behandling.
De principper, der anvendes i tabellen, kan ofte analogiseres til andre sygdomme, som ikke er nævnt.
 Tabellen over medicinske sygdomme er opbygget på følgende måde:
 1. kolonne: Diagnosekode efter "WHO International Classification of Diseases", 10. udgave (ICD-10).
 2. kolonne: Det almindelige navn på sygdommen eller en gruppe sygdomme med en kort beskrivelse af relevansen for arbejde til søs.
 3. kolonne: Beskrivelse af sygdomme, som er uforenelige med arbejde til søs, midlertidig (M) eller permanent (P). Denne kolonne skal altid konsulteres først.
4. kolonne: Beskrivelse af sygdomme, som bør føre til et sundhedsbevis med begrænsninger i arbejdsområde eller tid.
Denne kolonne skal konsulteres, hvis arbejdstageren ikke dækkes af beskrivelsen i kolonne 3.
5. kolonne: Beskrivelse af sygdomme, som er forenelige med et sundhedsbevis uden begrænsninger.
Denne kolonne skal først konsulteres, hvis den søfarendes sygdom ikke dækkes af kolonne 3 og 4.
I forbindelse med nogle sygdomme er en eller flere kolonner ikke relevant(e) eller ikke en passende helbredserklæring i forhold til sygdommen.
I sådanne tilfælde er ikke mulig" angivet i kolonnen.
 Note:
i.
Forekomst/hyppighed: Når begreberne meget lav, lav og moderat anvendes i forbindelse med sandsynligheden for en medicinsk hændelse, er dette baseret på en klinisk vurdering, men i nogle tilfælde er kvantitativ evidens for sandsynligheden for en medicinsk hændelse tilgængelig.
Når en kvantitativ evidens er tilgængelig, fx for epilepsi eller hjerte-kar sygdomme, kan det blive nødvendigt med yderligere undersøgelser for at fastsætte den individuelle sandsynlighed for forværring af helbredstilstanden.
  De kvantitative sandsynlighedsgrænser sættes til:
 Meget lav: < 2 % per år  Lav: 2-5 % per år  Moderat: 5-10 % per år ii.
Astma; definition af sværhedsgrader Børneastma:
  Mild: Debut efter 10-årsalderen, få eller ingen hospitalsindlæggelser, normalt aktivitetsniveau mellem episoderne, behandles udelukkende med inhalationsterapi, remission i 16-årsalderen, normal lungefunktion.
  Moderat: Få hospitalsindlæggelser, fast brug af inhalationsbehandling, påvirket funktionsniveau, remission i 16-årsalderen, normal lungefunktion.
  Svær: Hyppige episoder, med hospitalsindlæggelser, oral steroid-behandling, påvirket lungefunktion.
 Voksenastma:
Astma, der fortsætter fra barndommen eller debut efter 16-årsalderen.
Hos personer med debut af astma som voksen, skal forholdet til specifikke allergener undersøges, inkl. arbejdsrelateret astma.
Mindre specifikke agenser såsom kulde, arbejdsbelastning og luftvejsinfektion skal ligeledes identificeres.
  Mild, intermitterende astma: Episoder med milde vejrtrækningsvanskeligheder, der optræder sjældnere end med 1-2 ugers mellemrum og med god effekt af inhalation af beta2-agonister.
  Mild astma: Hyppige episoder med vejrtrækningsvanskeligheder, som kræver brug af beta2-agonist- eller steroid-inhalation.
 Anstrengelsesudløst astma: Episoder med vejrtrækningsvanskeligheder og åndenød, udløst af fysisk anstrengelse, specielt i kulde.
Episoderne kan behandles effektivt med inhalationsbehandling (steroid eller langtidsvirkende beta2-agonister) eller anden oral behandling.
  Moderat astma: Hyppige episoder med vejrtrækningsvanskeligheder på trods af behandling med inhalationssteroider eller anden medicinering, til tider behov for orale steroider.
 Svær astma: Hyppige episoder med vejrtrækningsvanskeligheder.
Hyppige hospitalsindlæggelse.
Hyppig brug af orale steroider.
Bilag 4 Oversigt over de normalt anvendte begrænsninger i fartområde Kystfart:
 Fart i Nordsøen øst for 3 grader Ø. længde og syd for 62 grader N. bredde, fart i Østersøen syd for 58 grader N. bredde samt fart langs Grønlands kyster i en afstand af ikke over 30 sømil fra kysten (basislinjen).
 Individuel vurdering af, om Grønlands kyster skal undtages.
 Nærfart:
 Kystfart samt fart syd for 62 grader N. bredde, nord for 48 grader N. bredde og øst for 12 grader V. længde, fart i Østersøen nord for 58 grader N. bredde, fart på Færøerne samt fart langs Grønlands kyster i en afstand af ikke over 200 sømil fra kysten (basislinjen).
 Individuel vurdering af om fart på Færøerne og fart langs Grønlands kyster skal undtages.
 Defineret sejlrute:
 Efter individuel vurdering kan egnetheden begrænses til en bestemt sejlrute, normalt en færgeoverfart eller lignende.
 Defineret område:
 Efter individuel vurdering kan egnetheden begrænses til en bestemt sø, havn eller fjord.
1) Bekendtgørelsen indeholder bestemmelser, der gennemfører dele af Rådets direktiv 2009/13/EF af 16. februar 2009 om iværksættelse af den aftale, der er indgået mellem European Community Shipowners Associations (ECSA) og European Transport Workers Federation (ETF) om konventionen om søfarendes arbejdsforhold af 2006, og ændring af direktiv 1999/63/EF, EU-Tidende 2009, L 124, side 30-50, og dele af Rådets direktiv nr. 2003/88/EF af 4. november 2003 om visse aspekter i forbindelse med tilrettelæggelse af arbejdstiden, EU-Tidende 2003, L 299, side 9-19, og dele af Rådets direktiv 2017/159/EU af 19. december 2016 om iværksættelse af den aftale vedrørende gennemførelsen af Den Internationale Arbejdsorganisations 2007-konvention om arbejdsforhold i fiskerisektoren, der er indgået den 21. maj 2012 af Sammenslutningen af Landbrugsandelsorganisationer i EU (Cogeca), Det Europæiske Transportarbejderforbund (ETF) og Sammenslutningen af Nationale Fiskeriorganisationer i Den Europæiske Union (Europêche), EU-tidende 2017, nr.
L 25, side 12, og dele af Europa-Parlamentets og Rådets direktiv 2008/106/EF af 19. november 2008 om minimumsuddannelsesniveauet for søfartserhverv (omarbejdning), EU-Tidende 2008, nr.
L 323, side 33, som ændret ved Europa-Parlamentets og Rådets direktiv 2012/35/EU af 21. november 2012 om ændring af direktiv 2008/106/EF om minimumsuddannelsesniveauet for søfartserhverv, EU-Tidende 2012, nr.
L 343, side 78, og Europa-Parlamentets og Rådets direktiv (EU) 2019/1159 af 20. juni 2019 om ændring af direktiv 2008/106/EF om minimumsuddannelsesniveauet for søfartserhverv, og ophævelse af direktiv 2005/45/EF om gensidig anerkendelse af sønæringsbeviser, som er udstedt af medlemsstaterne, EU-Tidende 2019, nr.
L 188, side 94.
 1) Førstegangsudmønstrende, dvs. alle der står til søs for første gang, som ikke har arbejdet i skib inden for de seneste 5 år samt alle søfarende og fiskere under 18 år.
 2) Erhvervssøfarende, dvs. søfarende og fiskere over 18 år, som har arbejdet i skib inden for de sidste 5 år og for hvem søfarts- eller fiskerierhvervet må betragtes som hovederhverv.
