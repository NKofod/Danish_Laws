 I medfør af § 8, stk. 3, i lov om hunde, jfr. lovbekendtgørelse nr. 380 af  

 26. juni 1969, fastsættes herved efter forhandling med assurandørsocietetet  

 følgende regler vedrørende pligten til at holde en hund ansvarsforsikret:
§ 1.  Forsikringspligten omfatter alle hunde med  

 undtagelse af hunde, der holdes af statsmyndigheder, statsinstitutioner eller  

 kommuner.
De i § 2, sidste pkt., nævnte forsikringsselskaber dækker under en  

 hundeansvarsforsikring tillige ansvaret for hvalpe, der ikke er 4 måneder  

 gamle, så længe de forbliver hos moderdyret.
 Stk. 2.  Forsikringen skal dække personskade på indtil  

 5.000.000 kr. og tingsskade på indtil 2.000.000 kr. for den ved en enkelt  

 begivenhed forårsagede skade.
§ 2.  Forsikringen skal tegnes i et  

 forsikringsselskab, der er medlem af »Foreningen af forsikringsselskaber  

 til overtagelse af lovpligtige ansvarsforsikringer for hunde«.
Ethvert  

 ansvarsforsikringsselskab, der er registreret i overensstemmelse med lov nr.  

 630 af 23. december 1980 om forsikringsvirksomhed, har adgang til at blive  

 medlem af foreningen.
Ansvarsforsikringsselskaber, der er medlemmer af  

 foreningen, er forpligtet til at overtage forsikring for enhver  

 forsikringspligtig, der henvender sig om forsikring til selskabet og vil  

 underkaste sig selskabets almindelige forsikringsbetingelser.
 § 3.  Selskabet skal tegne forsikringen således, at  

 ethvert erstatningsansvar i forhold til trediemand påhviler selskabet, og at  

 den omstændighed, at forsikringstageren på noget punkt handler imod eller  

 ikke efterkommer sine forpligtelser over for selskabet, ikke berettiger dette  

 til over for en erstatningsberettiget at nægte betaling.
 Stk. 2.  Såfremt selskabet udbetaler erstatningsbeløbet  

 til forsikringstageren, sker det på selskabets egen risiko, således at det  

 over for den erstatningsberettigede er ansvarligt for ethvert tab, som denne  

 måtte lide ved, at erstatningen som følge heraf ikke måtte komme den  

 pågældende til gode.
 Stk. 3.  Har flere skadelidte krav på erstatning i  

 anledning af samme under forsikringen faldende skade, og overstiger deres  

 krav tilsammen, hvad selskabet er pligtig at yde, skal de, for så vidt  

 kravene er anmeldt til selskabet eller på anden måde kommet til dets  

 kundskab, fyldestgøres forholdsmæssigt.
§ 4.  Foreningen af forsikringsselskaber til  

 overtagelse af lovpligtige ansvarsforsikringer for hunde har over for  

 justitsministeret påtaget sig forpligtelse til at erstatte skader, der må  

 antages forvoldt af ukendt hund, og til - mod regres over for den ansvarlige  

 - at udrede erstatningsydelsen i tilfælde, hvor skade er forvoldt af en hund,  

 for hvilken forsikring ikke er tegnet, eller for hvilken forsikring vel er  

 tegnet, men ophævet af selskabet eller ikke holdt i kraft.
Erstatning ydes  

 ikke ud over de i § 1 angivne beløb.
For de i § 1 nævnte hunde, der holdes af  

 statsmyndigheder m.v., hæfter foreningen dog ikke.
 § 5.  Bekendtgørelsen træder i kraft den 1. oktober  

 1984.
 Stk. 2.  Samtidig ophæves bekendtgørelse nr. 564 af 19.  

 december 1969 om ansvarsforsikring af hunde.
