(Til skifteretterne,  

 ligningskommissionerne og amtsskatteinspektoraterne) 1. I fortsættelse af skattedepartementets cirkulære af  

 17. november 1982 om værdiansættelsen af aktiver og passiver i dødsboer m.m.  

 og ved gaveafgiftsberegning skal man henlede opmærksomheden på Østre  

 Landsrets dom af 7. september 1982 vedrørende ændring af værdiansættelse i en  

 gaveanmeldelse.
Dommen fastslår, at "der ikke er grundlag for at antage, at  

 skattemyndighedernes efterprøvelse af værdiansættelserne i en gaveanmeldelse  

 alene eller i det væsentlige skal sikre, at ansættelsen ikke er for lav.  

 Såfremt ansættelsen anses for at være for høj, vil der også skulle foretages  

 en ændring.
Det må lægges til grund, at amtsskatteinspektoratet, såfremt man  

 havde fulgt anvisningerne i den givne vejledning for prøvelse af  

 værdiansættelsen, var blevet opmærksom på, at der kunne være spørgsmål om, at  

 den omhandlede gave skulle ansættes til en lavere værdi.
Under disse  

 omstændigheder, derunder at en af den overordnede skattemyndighed fastsat  

 fremgangsmåde til ansættelse af værdien ikke er fulgt, findes bestemmelsen i  

 kildeskattelovens § 16, stk. 4, ikke at afskære amtsskatteinspektoratet fra  

 at ændre værdiansættelsen til gunst for den afgiftspligtige efter dennes  

 anmodning, således at ansættelsen af ejendommens værdi kommer til at svare  

 til værdien i handel og vandel." Det vil således være nødvendigt i alle tilfælde at efterprøve  

 værdiansættelserne i boopgørelser og gaveanmeldelser.
2. I nogle få tilfælde har skattedepartementet efter  

 udløbet af fristen i § 16, stk. 4, tilladt værdiansættelsen ændret i en  

 endelig boopgørelse.
Der var tale om tilfælde, hvor den efterprøvende  

 myndighed ikke ændrede værdien af faste ejendomme, hvor ansættelsen var  

 væsentligt for høj.
De berørte myndigheder bedes således være opmærksomme på, at der i et vist  

 omfang er mulighed for ændring af en bindende værdiansættelse i en  

 boopgørelse eller gaveanmeldelse.
Ligningskommissionen henholdsvis  

 inspektoratet kan ændre åbenbare fejlskøn, der umiddelbart fremgår af boets  

 opgørelse af værdien, og som burde være korrigeret ved myndighedens  

 efterprøvelse af værdiansættelsen.
 3. Værdiansættelse i en boopgørelse eller en  

 gaveanmeldelse kan være foretaget på grundlag af en kontantejendomsværdi, som  

 denne fremtræder ved den for boet eller parterne senest bekendtgjorte  

 almindelige vurdering, årsomvurdering, vurdering efter vurderingslovens § 4  

 eller § 4A eller årsregulering i henhold til vurderingslovens § 2A.
Det kan forekomme, at den af boet eller parterne benyttede  

 kontantejendomsværdi senere nedsættes med virkning fra et tidspunkt, der  

 ligger før værdiansættelsestidspunktet i boopgørelsen eller gaveanmeldelsen.  

 Nedsættelse kan ske ved en almindelig vurdering, årsomvurdering, vurdering  

 efter vurderingslovens § 4 eller § 4A eller en årsregulering i henhold til  

 vurderingslovens § 2A.
Herunder regnes også de tilfælde, hvor en af de  

 omtalte vurderinger nedsættes efter klage eller revision.
 I disse tilfælde bemyndiges skifteretter og amtsskatteinspektorater til at  

 foretage eller ændre afgiftsberegningen på grundlag af den nedsatte værdi.  

 Sagerne skal således ikke forelægges ligningskommissionerne som en klage over  

 værdiansættelsen.
 Tilbagebetaling af afgift sker efter de hidtil gældende bestemmelser.
 I eksekutorboer forelægges sagen for skattedepartementet.
