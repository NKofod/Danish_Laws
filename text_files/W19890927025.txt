 Udtalt, at en bestemmelse i et kommunalt fællesskabs vedtægter om, at  

 fællesskabet alene eller i samarbejde med andre virksomheder og  

 organisationer kan stifte eller delvist eje aktie- og anpartsselskaber, hvis  

 formål står i naturlig forbindelse med fællesskabets formål, efter sin  

 generelle formulering var for vidtgående, idet denne formålsangivelse også  

 kunne omfatte aktiviteter, som kommuner ikke lovligt ville kunne varetage.
Endvidere udtalt, at det i vedtægterne skal anføres, at etablering af  

 selskaber samt beslutning om køb og salg af aktie- og anpartsbeviser skal  

 godkendes af tilsynsrådet.
Ved tilsynsrådets godkendelse af fællesskabets  

 konkrete engagement i selskaber må rådet særligt påse, at selskabets formål  

 er i overensstemmelse med formål, som kommunerne og det kommunale fællesskab  

 kan varetage.
 Ministeriet tilføjede, at en egentlig godkendelse af vedtægterne ikke  

 vil være påkrævet, men at tilsynsrådet i forbindelse med godkendelse af  

 fællesskabets engagement i et selskab må betinge sig, at der ikke foretages  

 væsentlige ændringer i selskabets vedtægter uden tilsynsrådets samtykke.
 Med skrivelse af 2. februar 1989 (j.nr. 1988-089-5-7) har tilsynsrådet  

 fremsendt en ansøgning af 24. november 1988 med bilag fra I/S Kommunernes  

 affaldsbehandling i Roskilde Amt (KARA) vedrørende godkendelse af en ændring  

 af formålsbestemmelserne i selskabets vedtægter, idet tilsynsrådet har  

 anmodet om en vejledende udtalelse, herunder om interessentskabets konkrete  

 engagement i et aktieselskab og dette aktieselskabs vedtægter kræver  

 tilsynsrådets godkendelse.
 I denne forbindelse skal Indenrigsministeriet udtale følgende:
Den foreslåede nye bestemmelse i vedtægternes § 3, stk. 2, er efter sin  

 generelle formulering for vidtgående, idet den også omfatter aktiviteter, som  

 kommuner ikke lovligt vil kunne varetage.
Ministeriet skal derfor foreslå  

 følgende ændrede affattelse af § 3, stk. 2 (de foreslåede ændringer er  

 understreget): Interessentskabet kan alene eller i samarbejde med andre  

 virksomheder og organisationer stifte, og helt eller delvist ejede aktie- og  

 anpartsselskaber, hvis  formål er udvikling, produktion og forhandling af  

 systemer, anlæg og-produkter, der naturligt udvikles i forbindelse med  

 interessentskabets virksomhed, eller hvis formål er at varetage andre  

 kommunale opgaver vedrørende forureningsbekæmpelse, affaldsbehandling og  

 genbrugsaktiviteter.  Etablering af selskaber samt beslutning om køb og  

 salg af aktie- og anpartsbeviser skal træffes af repræsentantskabet og  

 godkendes af interessentkommunerne  og tilsynsrådet,  idet I/S KARA  

 til enhver tid skal  have den bestemmende indflydelse  i selskaberne.
Som det fremgår af ovenstående, finder Indenrigsministeriet, at  

 interessentskabets konkrete engagement i selskaber må forudsættes  

 tilsynsrådets godkendelse.
I den forbindelse må tilsynsrådet særligt påse, at  

 selskabets formål er i overensstemmelse med formål, som kommunerne og det  

 kommunale fællesskab kan varetage, og at der ikke i selskabernes vedtægter er  

 bestemmelser, der i øvrigt er uforenelige med interessentskabets deltagelse.  

 En egentlig godkendelse af vedtægterne er således ikke påkrævet, men  

 tilsynsrådet må i forbindelse med godkendelse af interessenskabets engagement  

 i et selskab betinge sig, at der ikke foretages væsentlige ændringer i  

 selskabets vedtægter uden tilsynsrådets samtykke.
Med venlig hilsen Emil le Maire Indenrigsministeriets afgørelser og udtalelser om kommunale forhold 1989  

 4.1.
