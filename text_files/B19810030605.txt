(EF-bekendtgørelsen) I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965 samt i medfør af § 19 i lov nr.  

 239 af 12. maj 1976 om trafikhavne, jfr. § 8 i standardreglementet for  

 overholdelse af orden m. v. i danske havne fastsættes efter samråd med  

 forsvarsministeriet og ministeriet for offentlige arbejder følgende  

 bestemmelser om de mindstekrav visse tankskibe skal opfylde, når de anløber  

 eller forlader en dansk havn.
 Bestemmelserne er fastsat for at mindske risikoen for uheld med tankskibe,  

 der anløber eller forlader en dansk havn, og for at der kan tilgå  

 myndighederne underretning om enhver mangel, der vil kunne være til skade for  

 sikkerheden til søs og havmiljøet.
 § 1.  Tankskibe på 1.600 registertons brutto og  

 derover, bestemt til transport af olie, gas eller kemiske produkter, hvad  

 enten de er fuldt eller delvis lastede, herunder skibe uden last, som endnu  

 ikke er rensede for gas eller farlige reststoffer, skal senest 6 timer før  

 ankomst til dansk havn sende en sejlplan (»SP«) til SHIPPOS Aarhus  

 efter de i »Regler for radiomeldetjeneste i danske farvande«  

 anførte retningslinier.
 Stk. 2.  Såfremt der under sejlads på dansk  

 søterritorium nær bestemmelses- eller afsejlingshavnen foreligger mangler  

 eller opstår fejl, der kan mindske skibets normale og sikre manøvredygtighed,  

 øve indflydelse på trafiksikkerheden og den glidende afvikling af trafikken,  

 eller som kan betyde en fare for havmiljøet og de omkringliggende områder,  

 skal de i stk. 1 omhandlede skibe hurtigst muligt afgive en hændelsesmelding  

 (»IR«) til SHIPPOS Aarhus efter de i »Regler for  

 radiomeldetjeneste i danske farvande« anførte retningslinier.
 Stk. 3.  Sejlplan og hændelsesmelding skal ikke afgives  

 af skibe, som ved deltagelse i SHIPPOS-systemet allerede har afgivet disse.
§ 2.  De i § 1, stk. 1, omhandlede skibe skal før  

 ankomst til dansk havn korrekt og nøjagtigt udfylde den i bilaget til denne  

 bekendtgørelse gengivne tankskibskontrolliste (»Tanker Check  

 List«). Listen skal, efter anmodning, stilles til disposition for  

 statens skibstilsyn.
Såfremt der tages lods, skal listen endvidere stilles  

 til lodsens disposition.
 § 3.  Overtrædelse af denne bekendtgørelse straffes  

 med bøde.
 § 4.  Bekendtgørelsen træder i kraft den 1. juli 1981.
