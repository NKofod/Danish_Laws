Bekendtgørelse om arbejdsløshedsforsikring ved arbejde m.v. inden for EØS, Færøerne og i det øvrige udland I medfør af § 41, stk. 7, § 53, stk. 19, og § 95 i lov om arbejdsløshedsforsikring m.v., jf. lovbekendtgørelse nr. 215 af 12. februar 2021, og efter forhandling med Beskæftigelsesrådet fastsættes efter bemyndigelse:
 § 1. Denne bekendtgørelse finder anvendelse ved arbejde m.v. inden for EØS, Schweiz, Færøerne og i det øvrige udland.
 Stk. 2. Bekendtgørelsen finder anvendelse i forhold til det enkelte EØS-land, Schweiz eller Færøerne, der er omfattet af forordning (EF) nr. 883/04 om koordinering af de sociale sikringsordninger (forordningen), Nordisk Konvention om Social Sikring af 1. maj 2014 (konventionen) eller er omfattet af:
 1) Aftale mellem Beskæftigelsesministeriet og Færøernes Landstyre om koordinering af arbejdsløshedsforsikring af 20. november 2014 (aftalen).
 2) Aftale om Det forenede kongerige Storbritannien og Nordirlands udtræden af Den Europæiske Union og Det Europæiske Atomenergifællesskab (udtrædelsesaftalen).
 3) Protokol om koordinering af sociale sikringsordninger i Handels- og samarbejdsaftale mellem den Europæiske Union og Storbritannien af 24. december 2020 (protokollen).
 Stk. 3. Optagelse i en a-kasse forudsætter, at betingelserne i § 41 i lov om arbejdsløshedsforsikring m.v. (loven) er opfyldt, jf. dog §§ 3 og 4. Kravet om bopæl i lovens § 41, stk. 1, nr. 1, fraviges for personer, der har bopæl i et andet EØS-land, i Schweiz, på Færøerne eller i Storbritannien.
 Ret til at medregne forsikrings- og arbejdsperioder efter arbejde i et andet EØS-land, Schweiz, på Færøerne eller i Storbritannien og retten til optagelse for personer, der er omfattet af forordningen, konventionen, aftalen eller protokollen.
 § 2. En person, som ikke har været medlem af en dansk a-kasse inden for de sidste 5 år, men som har været arbejdsløshedsforsikret i et andet EØS-land, Schweiz eller Storbritannien, kan medregne forsikringsperioder fra det andet EØS-land, Schweiz eller Storbritannien til at opfylde kravet om medlemsperiode i § 53, stk. 1, i loven, når betingelserne i stk. 2 og 3 er opfyldt.
Stk. 2. Personen skal inden 8 uger efter, at personen ophørte med at være arbejdsløshedsforsikret i det andet EØS-land, Schweiz eller Storbritannien, 1) skriftligt søge om optagelse i en a-kasse og 2) begynde arbejde eller påbegynde drift af selvstændig virksomhed i Danmark, jf. stk. 3 og 4.
Stk. 3. Et fuldtidsforsikret medlem skal forud for ledigheden have haft mindst 296 timer løntimer inden for en sammenhængende periode på 12 uger eller 3 måneder.
Et deltidsforsikret medlem skal forud for ledigheden have haft mindst 148 løntimer inden for en sammenhængende periode på 12 uger eller 3 måneder.
Løntimekravet opfyldes efter reglerne i bekendtgørelse om indkomst- og beskæftigelseskravet for ret til dagpenge.
 Stk. 4. Såfremt selvstændig virksomhed ikke kan dokumenteres via årsopgørelsen, kan beskæftigede timer i virksomheden indgå i opgørelsen af de 296 timer efter stk. 3, hvis virksomheden i perioden har været cvr-registreret, virksomheden er drevet mere end midlertidig og medlemmet erklære at drive selvstændig virksomhed.
 Stk. 5. Lønarbejde og drift af selvstændig virksomhed i det andet EØS-land, Schweiz eller Storbritannien kan medregnes til at opfylde kravet om arbejde i § 53 i loven efter reglerne i bekendtgørelse om indkomst- og beskæftigelseskravet for ret til dagpenge, selv om 8-ugers-fristen i stk. 2 ikke er opfyldt.
Stk. 6. A-kassen kan forlænge 8-ugers-fristen i stk. 2 og fristen for at opfylde kravet om arbejde i stk. 3 i tilfælde af barselsorlov eller sygdom i umiddelbar tilknytning til fristernes udløb.
Fristerne kan forlænges med op til 2 år.
 Stk. 7. I andre særlige tilfælde kan Styrelsen for Arbejdsmarked og Rekruttering forlænge 8-ugers-fristen i stk. 2 og fristen for at opfylde kravet om arbejde i stk. 3. Fristerne kan forlænges med op til 2 år.
 § 3. En person, som har været medlem af en dansk a-kasse inden for de sidste 5 år, og som har været arbejdsløshedsforsikret i et andet EØS-land, Schweiz eller Storbritannien, kan genoptages i en a-kasse og medregne forsikringsperioder fra det andet EØS-land, Schweiz eller Storbritannien til at opfylde kravet om medlemsperiode i § 53, stk. 1, i loven, jf. stk. 2.
Stk. 2. Det er et krav, at personen inden 8 uger efter, at personen ophørte med at være arbejdsløshedsforsikret i det andet EØS-land, Schweiz eller Storbritannien 1) har bopæl og opholder sig i Danmark, jf. § 41, stk. 1, nr. 1, i loven, og 2) skriftligt søger om optagelse i en dansk a-kasse.
 Stk. 3. Lønarbejde og selvstændig virksomhed i det andet EØS-land, Schweiz eller Storbritannien kan medregnes til at opfylde kravet om arbejde i § 53 i loven efter reglerne i bekendtgørelse om indkomst- og beskæftigelseskravet for ret til dagpenge, selv om 8-ugers-fristen i stk. 2 ikke er opfyldt.
Stk. 4. A-kassen kan forlænge 8-ugers-fristen i stk. 2, nr. 2, i tilfælde af barselsorlov eller sygdom i umiddelbar tilknytning til fristens udløb.
Fristen kan forlænges med op til 2 år.
 Stk. 5. I andre særlige tilfælde kan Styrelsen for Arbejdsmarked og Rekruttering forlænge 8-ugers-fristen i stk. 2 med op til 2 år.
§ 4. En person, der er omfattet af den færøske arbejdsløshedsforsikring, og som modtager færøske dagpenge under arbejdssøgning i Danmark i 3 måneder, omfattes af arbejdsløshedsforsikringen i Danmark efter udløb af denne periode, eller hvis personen er kommet i arbejde, jf. § 3 i aftalen.
Det er et krav, at personen skriftligt søger om optagelse i en dansk a-kasse inden 8 uger efter, at personen ophører med at være omfattet af den færøske arbejdsløshedsforsikring.
 Stk. 2. § 3, stk. 2-5, finder tilsvarende anvendelse i forhold til medregning af forsikrings- og arbejdsperioder på Færøerne.
§ 5. Helt arbejdsløse grænsearbejdere og andre arbejdstagere end grænsearbejdere med bopæl i Danmark, som har været arbejdsløshedsforsikret og har haft lønarbejde eller drevet selvstændig virksomhed i et andet EØS-land, Schweiz, på Færøerne eller i Storbritannien, kan blive optaget i en a-kasse, hvis personen, skriftligt søger om optagelse i en dansk a-kasse inden 8 uger efter, at personen ophørte med at være arbejdsløshedsforsikret i det andet EØS-land, Schweiz, på Færøerne eller i Storbritannien.
For helt arbejdsløse grænsearbejdere og andre arbejdstagere end grænsearbejdere, der har arbejdet i Storbritannien og som har bopæl i Danmark, er det en betingelse, at den ledige har gjort brug af retten til fri bevægelighed den 31. december 2020 og dermed er omfattet af udtrædelsesaftalen.
Stk. 2. A-kassen kan forlænge 8-ugers-fristen i stk. 1 i tilfælde af barselsorlov eller sygdom i umiddelbar tilknytning til fristernes udløb.
Fristerne kan forlænges med op til 2 år.
 Stk. 3. I andre særlige tilfælde kan Styrelsen for Arbejdsmarked og Rekruttering forlænge 8-ugers-fristen i stk. 1 med op til 2 år.
 § 6. Forsikringsperioder fra et andet EØS-land, Schweiz, Færøerne eller Storbritannien kan medregnes til at opfylde kravet om medlemsperiode i lovens § 53, stk. 1, medmindre der har været afbrydelser i forsikringen, der overstiger i alt 8 uger inden for 12 måneder.
 Stk. 2. A-kassen kan se bort fra afbrydelser i forsikringen i det andet EØS-land, Schweiz, på Færøerne eller i Storbritannien, der skyldes sygdom eller barselsorlov.
Udbetaling af arbejdsløshedsdagpenge, hvor PD U1 eller SED U002 endnu ikke er modtaget § 7. Dagpenge kan udbetales i op til 6 måneder, selv om PD U1 endnu ikke er udstedt, eller a-kassen endnu ikke har modtaget underretning fra den udenlandske myndighed, hvis betingelserne i §§ 2-6 i øvrigt er opfyldt.
 Stk. 2. Det er et krav, at personen har underskrevet en erklæring om eventuel efterregulering af dagpenge, og at a-kassen har indledt indhentning af PD U1, eller SED U002 fra den udenlandske myndighed.
 Stk. 3. Hvis PD U1 eller SED U002 ikke er modtaget, når a-kassen har udbetalt dagpenge i 6 måneder, afgør Styrelsen for Arbejdsmarked og Rekruttering, om der fortsat kan udbetales dagpenge.
Udbetaling af arbejdsløshedsdagpenge efter artikel 65 i forordningen § 8. A-kassen skal indberette til Styrelsen for Arbejdsmarked og Rekruttering, når den i medfør af artikel 65 i forordningen har udbetalt dagpenge til et medlem, som forud for ledigheden var omfattet af et andet lands arbejdsløshedsforsikring som grænsearbejder eller anden arbejdstager end grænsearbejder, dog ikke hvis seneste arbejdsland var omfattet af konventionen.
 Stk. 2. A-kassen skal oplyse det samlede bruttobeløb, medlemmet har modtaget fra 1. ledighedsdag og op til 3 måneder frem, jf. artikel 65, stk. 6, i forordningen.
 Stk. 3. A-kassen skal oplyse det samlede bruttobeløb, medlemmet har modtaget fra 1. ledighedsdag og op til 5 måneder frem, hvis medlemmet forud for udbetalingerne fra a-kassen har haft arbejde som lønmodtager, eller har drevet selvstændig virksomhed i 12 måneder inden for 24 måneder i et andet EU-land, jf. artikel 65, stk. 7, i forordningen.
 Stk. 4. Oplysningerne skal sendes til Styrelsen for Arbejdsmarked og Rekruttering senest 1 måned efter den sidste udbetaling efter stk. 2 eller stk. 3.
Ret til at blive optaget eller genoptaget under arbejde i udlandet og ret til at medregne arbejde i en dansk forsikringsperiode ved arbejde inden for EØS, Schweiz, Færøerne eller Storbritannien § 9. En lønmodtager eller selvstændig erhvervsdrivende, der er omfattet af dansk lovgivning om social sikring efter forordningen, konventionen eller protokollen kan optages i en a-kasse.
Stk. 2. En lønmodtager eller selvstændig erhvervsdrivende, som ikke har ret til at blive arbejdsløshedsforsikret i et andet EØS-land, Schweiz, på Færøerne eller i Storbritannien, kan optages i en a-kasse under arbejde i et andet EØS-land, Schweiz på Færøerne eller i Storbritannien, hvis § 41 i loven er opfyldt.
Kravet om bopæl i § 41, stk. 1, nr. 1, i loven fraviges, hvis personen har bopæl i et andet EØS-land, Schweiz, på Færøerne eller i Storbritannien.
 Stk. 3. Optagelse efter stk. 2 kan kun ske, hvis lønmodtageren eller den selvstændige erhvervsdrivende har haft bopæl og ophold i Danmark, umiddelbart før arbejdet blev påbegyndt, og pågældende søger om optagelse senest 1 år efter skift af bopæl til det andet EØS-land, Schweiz, på Færøerne eller i Storbritannien.
 Stk. 4. Lønarbejde og drift af selvstændig virksomhed i det andet EØS-land, Schweiz, eller på Færøerne eller i Storbritannien kan regnes med til opfyldelse af kravet i § 53, stk. 2, i loven efter reglerne i bekendtgørelse om indkomst- og beskæftigelseskravet for ret til dagpenge.
Udsendt til arbejde uden for EØS, Schweiz, Færøerne eller Storbritannien § 10. En person, der midlertidigt er udsendt til lønarbejde uden for EØS, Schweiz, Færøerne eller Storbritannien i en dansk arbejdsgivers eller en dansk organisations tjeneste, kan optages i en a-kasse, hvis § 41 i loven er opfyldt.
Kravet om bopæl i § 41, stk. 1, nr. 1, i loven fraviges.
 Stk. 2. Det er et krav, at personen har haft bopæl og ophold i Danmark, umiddelbart før arbejdet blev påbegyndt, og at personen skriftligt søger om optagelse senest 1 år efter, at pågældende har skiftet bopæl til udlandet.
 Stk. 3. Lønarbejde i det andet land kan regnes med til opfyldelse af kravet i § 53, stk. 2, i loven og efter reglerne i bekendtgørelse om indkomst- og beskæftigelseskravet for ret til dagpenge.
Genoptagelse efter arbejdsløshedsforsikring i et EØS-land, Schweiz, på Færøerne eller i Storbritannien og efterfølgende arbejde i eller uden for EØS, Schweiz, på Færøerne eller i Storbritannien § 11. En person kan genoptages i en a-kasse, hvis personen efter at have været arbejdsløshedsforsikret i et andet EØS-land, Schweiz på Færøerne eller i Storbritannien begynder andet arbejde i et EØS-land, Schweiz på Færøerne eller i Storbritannien, hvor pågældende ikke har ret til at blive arbejdsløshedsforsikret.
Det samme gælder, hvis personen begynder arbejde uden for EØS, Schweiz, Færøerne eller i Storbritannien.
Kravet om bopæl i § 41, stk. 1, nr. 1, i loven fraviges.
 Stk. 2. Det er et krav, at personen skriftligt søger om optagelse inden 8 uger, efter at personen ophørte med at være arbejdsløshedsforsikret i det andet EØS-land, Schweiz på Færøerne eller i Storbritannien, og at personen har været arbejdsløshedsforsikret i Danmark inden for de sidste 5 år.
 Stk. 3. Lønarbejde og drift af selvstændig virksomhed i det andet land kan regnes med til opfyldelse af kravet i § 53, stk. 2, i loven efter reglerne i bekendtgørelse om indkomst- og beskæftigelseskravet for ret til dagpenge.
Stk. 4. A-kassen kan forlænge 8-ugers-fristen i stk. 2 i tilfælde af sygdom eller barselsorlov i umiddelbar tilknytning til fristens udløb.
Fristen kan forlænges med op til 2 år.
 Stk. 5. I andre særlige tilfælde kan Styrelsen for Arbejdsmarked og Rekruttering forlænge 8-ugersfristen i stk. 2 med op til 2 år.
Ret til at bevare medlemskabet af en dansk a-kasse under arbejde i udlandet og ret til at medregne arbejde i en dansk forsikringsperiode § 12. Et medlem kan bevare medlemskabet under arbejde i et andet EØS-land, Schweiz på Færøerne eller i Storbritannien, hvis medlemmet ikke har ret til at blive arbejdsløshedsforsikret efter dette lands regler.
 Stk. 2. Et medlem, der ikke er omfattet af forordningen, konventionen eller protokollen, kan bevare medlemskabet.
 Stk. 3. Et medlem, der arbejder uden for EØS, Schweiz, Færøerne eller Storbritannien, kan bevare medlemskabet.
 Stk. 4. Lønarbejde og drift af selvstændig virksomhed i det andet land kan regnes med til opfyldelse af kravet i § 53, stk. 2, i loven og efter reglerne i bekendtgørelse om indkomst- og beskæftigelseskravet for ret til dagpenge.
Uretmæssigt medlemskab under arbejde i et andet EØS-land, Schweiz, på Færøerne eller i Storbritannien § 13. Et medlem har været uretmæssigt medlem af a-kassen, når medlemmet:
 1) Skulle have været arbejdsløshedsforsikret i et andet EØS-land, Schweiz, på Færøerne eller i Storbritannien (fejlforsikring), jf. § 14.
 2) Samtidig retmæssigt har været arbejdsløshedsforsikret i et andet EØS-land, Schweiz, på Færøerne eller i Storbritannien (dobbeltforsikring), jf. § 15.
Fejlforsikring § 14. Medlemskabet af a-kassen annulleres i perioder, hvor et medlem har været fejlforsikret, jf. dog stk. 6. Perioder med fejlforsikring og arbejde i sådanne perioder kan ikke regnes med til at opfylde kravet om arbejde og medlemsperiode i § 53 i loven.
 Stk. 2. Et medlem, som ikke har været retmæssigt medlem af en dansk a-kasse inden for de sidste 5 år, skal optages som nyt medlem af a-kassen efter reglerne i lovens § 41.
 Stk. 3. Et medlem, som har været retmæssigt medlem af en dansk a-kasse inden for de sidste 5 år, er igen retmæssigt medlem fra det tidspunkt, hvor det seneste arbejdsforhold eller den seneste periode med drift af selvstændig virksomhed i det andet EØS-land, Schweiz, på Færøerne eller i Storbritannien er ophørt.
 Stk. 4. Et medlem, som ikke har været retmæssigt medlem af a-kassen uafbrudt i mindst 1 år forud for perioden med fejlforsikring, skal opfylde kravet om medlemsperiode i lovens § 53, stk. 1, på ny.
Stk. 5. Et medlem, som har været retmæssigt medlem af a-kassen uafbrudt i mindst 1 år forud for perioden med fejlforsikring, anses for at opfylde kravet om medlemsperiode i § 53, stk. 1, i loven.
Det er dog en betingelse for ret til dagpenge, at personen opfylder beskæftigelseskravet i § 53, stk. 2, i loven efter reglerne i bekendtgørelse om indkomst- og beskæftigelseskravet for ret til dagpenge.
 Stk. 6. Styrelsen for Arbejdsmarked og Rekruttering kan i særlige tilfælde se bort fra, at et medlem har været fejlforsikret.
Dobbeltforsikring § 15. Medlemskabet af en dansk a-kasse annulleres i perioder, hvor et medlem samtidig retmæssigt har været arbejdsløshedsforsikret i et andet EØS-land, Schweiz, på Færøerne eller i Storbritannien.
Hvis hyppige, kortvarige ansættelser giver unødig administration for a-kassen i forbindelse med udmeldelse og genindmeldelse, kan et medlem bevare medlemskabet af den danske a-kasse, selv om der herved opstår perioder med dobbeltforsikring.
Bevarelse af medlemskabet forudsætter, at a-kassen efterfølgende annullerer perioderne med dobbeltforsikring.
Forsikringsperioder, lønarbejde og drift af selvstændig virksomhed i det andet EØS-land, Schweiz, på Færøerne eller i Storbritannien kan regnes med til opfyldelse af § 53 i loven, jf. dog stk. 2.
Stk. 2. Et medlem, som ikke har været retmæssigt medlem af en dansk a-kasse inden for de sidste 5 år fra tidspunktet for ophøret af den seneste periode med dobbeltforsikring, skal opfylde betingelserne i § 1, stk. 3, og § 2, stk. 2 og 3, for at medlemskabet igen kan anses for retmæssigt.
Dette er også en betingelse for, at forsikringsperioder fra det andet EØS-land, Schweiz eller Storbritannien kan regnes med.
 Stk. 3. Et medlem, som har været retmæssigt medlem af en dansk a-kasse inden for de sidste 5 år fra tidspunktet for ophøret af den seneste periode med dobbeltforsikring, er igen retmæssigt medlem fra det tidspunkt, hvor forsikringen i det andet EØS-land, Schweiz eller Storbritannien er ophørt, hvis personen i øvrigt opfylder betingelserne for medlemskab af en dansk a-kasse.
Uretmæssig arbejdsløshedsforsikring i et andet EØS-land, Schweiz eller på Færøerne § 16. Perioder, hvor et medlem har været fejlforsikret i et andet EØS-land, Schweiz på Færøerne eller i Storbritannien kan ikke regnes med til opfyldelse af § 53 i loven, jf. dog stk. 4. Ligeledes kan lønarbejde og drift af selvstændig virksomhed i disse perioder ikke medregnes.
 Stk. 2. Et medlem, som har været retmæssigt arbejdsløshedsforsikret uafbrudt i mindst 1 år forud for perioden med fejlforsikring, anses for at opfylde kravet om medlemsperiode i § 53, stk. 1, i loven uanset perioden med fejlforsikring.
 Stk. 3. Et medlem, som ikke har været retmæssigt arbejdsløshedsforsikret i mindst 1 år forud for perioden med fejlforsikring, skal opfylde kravet om medlemsperiode i lovens § 53, stk. 1, på ny.
 Stk. 4. Styrelsen for Arbejdsmarked og Rekruttering kan i særlige tilfælde se bort fra, at et medlem har været fejlforsikret.
Tilmelding som arbejdssøgende i jobcenteret efter udløbet af PD U2 § 17. Et medlem, der har tilmeldt sig som arbejdssøgende i jobcenteret i Danmark, efter at perioden i PD U2 er udløbet, har først ret til dagpenge, når medlemmet har arbejdet i det omfang, som fremgår af § 2, stk. 3, jf. dog stk. 7.
Stk. 2. Kravet om arbejde falder bort, hvis medlemmet på grund af arbejde er blevet arbejdsløshedsforsikret i et andet EØS-land, Schweiz eller på Færøerne.
Det er et krav, at arbejdet er påbegyndt inden udløb af perioden i PD U2.
Stk. 3. A-kassen kan i umiddelbar tilknytning til periodens udløb forlænge fristen for tilmelding i stk. 1, hvis medlemmet skal til en ansættelsessamtale i det andet EØS-land, Schweiz eller på Færøerne eller afventer resultatet af en ansættelsessamtale.
Fristen kan forlænges med op til 4 uger.
 Stk. 4. A-kassen kan også i umiddelbar tilknytning til periodens udløb forlænge fristen for tilmelding i stk. 1 i tilfælde af:
 1) Sygdom.
 2) Barselsorlov.
 3) Uforudsigelige omstændigheder.
 Stk. 5. Tilmelding som arbejdssøgende i jobcenteret skal ske senest dagen efter, at medlemmet er raskmeldt, orloven er ophørt eller de særlige omstændigheder ikke længere er til stede.
 Stk. 6. Et medlem har ikke ret til dagpenge i den periode, hvor a-kassen forlænger fristen for tilmelding i jobcenteret efter udløb af PD U2, jf. stk. 3 og stk. 4, jf. dog stk. 7.
 Stk. 7. Et medlem har dog ret til dagpenge i den periode, hvor a-kassen forlænger fristen for tilmelding i tilfælde af sygdom, jf. stk. 4, nr. 1, dog højst i 14 dage.
Krav om arbejde for at få et PD U2 § 18. Et PD U2 kan af en dansk a-kasse udstedes for en periode af højst 3 måneder.
Perioden kan ikke forlænges.
 Stk. 2. Et medlem, hvor perioden i PD U2 er udløbet, har først ret til et nyt PD U2, når medlemmet har arbejdet i det omfang, som fremgår af § 2, stk. 3.
 Ikrafttræden m.v.
 § 19. Bekendtgørelsen træder i kraft den 15. oktober 2021.
 Stk. 2. Bekendtgørelse nr. 1313 af 26. november 2015 om arbejdsløshedsforsikring ved arbejde m.v. inden for EØS, Færøerne og det øvrige udland ophæves.
