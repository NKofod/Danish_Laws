Udbetaling ved ferieåret, modtaget arbejdsløshedsdagpenge Ankenævnet har behandlet Deres klage på møde den 2009.
Nævnet traf denne A F G Ø R E L S E De kan få udbetalt uhævet feriegodtgørelse fra optjeningsåret 2006.
 Ankenævnet ændrer således direktoratets afgørelse af 21. juli 2008 for så vidt angår de resterende 17 dage.
B E G R U N D E L S E Ankenævnet har lagt til grund, at  De har uhævet feriegodtgørelse svarende 21 feriedage fra optjeningsåret 2006,  feriegodtgørelsen stammer fra et ansættelsesforhold, som var ophørt senest den 30. april 2008,  De i ansøgningsskemaet oplyste, at De havde modtaget arbejdsløshedsdagpenge i 17 dage i ferieåret fra 1. maj 2007 til 30. april 2008,  De efterfølgende har oplyst, at De har undladt at indsende dagpengekort for ovennævnte 17 dage, da De ønskede at få udbetalt feriegodtgørelse, og  Arbejdsmarkedets Ankenævn ved henvendelse til Deres a-kasse har fået oplyst, at De ikke har fået udbetalt ydelser fra a-kassen i ferieåret fra 1. maj 2007 til 30. april 2008.
 Det er endvidere lagt til grund, at Arbejdsdirektoratet den 21. juli 2008 traf afgørelse om, at De kunne få udbetalt Deres uhævede feriepenge for 4 dage fra FerieKonto, som De havde optjent i 2006. De kunne ikke få udbetalt Deres uhævede feriepenge for 17 dage fra FerieKonto, som De havde optjent i 2006, da De havde fået arbejdsløshedsdagpenge i 17 dage i feriåret 2007/2008.
 Efter ferielovens § 34b, stk. 2 kan De få udbetalt uhævet feriegodtgørelse, som er optjent i et ansættelsesforhold, og hvor ansættelsesforholdet er ophørt senest ved udløbet af ferieåret, det vil sige den 30. april 2008. Det er dog en betingelse for at få udbetalt feriegodtgørelsen efter denne bestemmelse, at De ikke har modtaget kontanthjælp, arbejdsløshedsdagpenge eller ydelser efter lov om børnepasningsorlov i flere dage, end den uhævede feriegodtgørelse svarer til.
 Ankenævnet har lagt vægt på, at Deres a-kasse har oplyst, at De ikke har fået udbetalt arbejdsløshedsdagpenge eller ydelser efter lov om børnepasningsorlov fra a-kassen i ferieåret fra 1. maj 2007 til 30. april 2008.
 Ankenævnet finder herefter, at De kan få udbetalt uhævet feriegodtgørelse fra optjeningsåret 2006.
R E G L E R Ankenævnet henviser til § 34b, stk. 2 og 4 i ferieloven, jf. lovbekendtgørelse nr. 407 af 28. maj 2004.
O P L Y S N I N G E R N E I S A G E N Sagen er afgjort på grundlag af de akter som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet, Stormgade 10, Postboks 1103, 1009 København K Regler Ferielov, lovbekendtgørelse nr. 407 af 28. maj 2004 Udbetaling af feriegodtgørelse, løn under ferie eller ferietillæg ved ferieårets udløb § 34 b.
Feriegodtgørelse for ferie, som er holdt, men hvor beløbet ikke er hævet af lønmodtageren inden udløbet af ferieåret, og hvor beløbet er mindre end 3.000 kr. efter fradrag af skat og arbejdsmarkedsbidrag, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog § 34 a.
Det er en betingelse, at lønmodtageren skriftligt erklærer, at ferien er holdt i et ansættelsesforhold.
 Stk. 2. Feriegodtgørelse, der ikke er hævet af lønmodtageren inden udløbet af ferieåret, og som er optjent i et ansættelsesforhold, der er ophørt senest ved udløbet af ferieåret, udbetales efter anmodning til lønmodtageren af FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at ansættelsesforholdet er ophørt.
 Stk. 3. Feriegodtgørelse, der ikke er hævet af lønmodtageren inden udløbet af ferieåret, eller løn under ferie eller ferietillæg, der ikke er udbetalt til lønmodtageren inden udløbet af ferieåret, og som vedrører optjent ferie for beskæftigelse ud over 9½ måneds samlet varighed i et optjeningsår, og som ikke er aftalt overført efter §§ 19 eller 40, udbetales efter anmodning til lønmodtageren af arbejdsgiveren, FerieKonto eller den, der i medfør af § 31 administrerer feriegodtgørelsen, jf. dog stk. 4. Det er en betingelse, at lønmodtageren skriftligt erklærer, at beløbet vedrører optjent ferie for beskæftigelse ud over 9½ måneds samlet varighed i et optjeningsår, som ikke er aftalt overført efter §§ 19 eller 40.
Stk. 4. Har lønmodtageren fået arbejdsløshedsdagpenge, ydelse efter lov om børnepasningsorlov eller kontanthjælp i ferieåret, kan udbetaling efter stk. 2 og 3 kun ske efter direktøren for Arbejdsdirektoratets forudgående godkendelse.
Antallet af dage med de nævnte ydelser skal trækkes fra det antal dage, de uhævede feriepenge svarer til.
Hvis der herefter resterer et antal feriedage, meddeler direktøren for Arbejdsdirektoratet arbejdsgiveren, FerieKonto eller den, der i medfør af § 31 administrerer feriegodtgørelsen, for hvor mange dage der kan udbetales til lønmodtageren.
