Ligebehandlingsnævnets afgørelse om køn - alder - ansættelse - medhold J. nr. 2015-6811-34441 En pølsevogn havde i en stillingsannonce søgt en kvinde på 35 til 40 år samt piger i alderen 16 til 18 år til ansættelse.
Ligebehandlingsnævnet vurderede at pølsevognen havde handlet i strid med forbuddet mod annoncering efter personer af bestemt køn og alder.
 Klager fik derfor medhold i klagen.
 Da klager ikke havde søgt jobbet, fik han ikke godtgørelse.
 Klagen drejer sig om påstået forskelsbehandling på grund af køn og alder i forbindelse med, at indklagede pølsevogn søgte en pige/dame på 35-40 år og piger på 16-18 år til ansættelse.
Ligebehandlingsnævnets afgørelse Det var i strid med ligebehandlingsloven, at  [. . . ] søgte piger og kvinder til ansættelse.
 Det var i strid med forskelsbehandlingsloven, at [. . . ] søgte 16-18 årige og 35-40 årige til ansættelse.
Sagsfremstilling Indklagede søgte i en annonce pige/dame på 35-40 år til turnusvagter aften og dag til sin pølsevogn.
Indklagede søgte endvidere piger 16-18 år til vagter efter skole samt i weekender og sommerferier.
Parternes bemærkninger Klager gør gældende, at indklagede har handlet i lovstridigt ved at diskriminere både i forhold til alder og køn.
 Klager er ikke personligt involveret, men finder indklagedes adfærd dybt kritisabel.
 Indklagede beklager ordlyden af annoncen.
Indklagede indrykkede annoncen uden at få læst korrektur.
Det var ikke indklagedes mening at støde eller diskriminere nogen, og mænd og drenge kan søge arbejde ved indklagede på lige fod med piger og kvinder.
Indklagede har også haft drenge til samtale på baggrund af annoncen.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Det fremgår af ligebehandlingsloven, at en arbejdsgiver ikke ved annoncering må angive, at der til ansættelse søges eller foretrækkes personer af et bestemt køn.
 Ligebehandlingsnævnet behandler klager over forskelsbehandling på grund af alder efter lov om forbud for forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke ved annoncering må angive, at der til ansættelse søges eller foretrækkes en person med en bestemt alder.
 Da indklagede søgte efter piger og kvinder i alderen 16-18 og 35-40 år, har indklagede handlet i strid med forbuddet mod annoncering efter personer af et bestemt køn og en bestemt alder.
 Klager får derfor medhold i klagen.
Bestemmelsen i ligebehandlingsloven og forskelsbehandlingsloven om godtgørelse omfatter ikke overtrædelse af annonceringsforbuddet.
Nævnet kan derfor ikke tilkende klager en godtgørelse i anledning af udformningen af annoncen.
 Da klager ikke har søgt jobbet, er der heller ikke anledning til at tilkende ham en godtgørelse for eventuel forskelsbehandling begrundet i køn eller alder.
Sagens oplysninger Sagen er behandlet på grundlag af:
