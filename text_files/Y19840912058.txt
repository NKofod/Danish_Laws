 Udtalt, at tilsynsrådet ingen beføjelser har til at afgøre  

 privatretlige tvister mellem en kommunalbestyrelse og kommunens borgere.
 Endvidere udtalt, at tilsynsrådet i alle sager, som behandles af  

 rådet, kan vurdere, om der foreligger en ulovlig kommunal beslutning.
 Endelig udtalt, at det specielt ved privatretlige tvister mellem en  

 kommune og dens borgere er en betingelse for, at tilsynsrådet kan tage  

 stilling til, om der foreligger en ulovlig kommunal beslutning, at rådet kan  

 gøre dette, uden derved at tage stilling til den privatretlige tvist.
 I skrivelse af 7. oktober 1983 rettede De henvendelse til  

 indenrigsministeriet.
 Som De er blevet orienteret om ved indenrigsministeriets skrivelse af 8.  

 november 1983, opfattede indenrigsministeriet Deres henvendelse som en klage  

 over følgende:
 1.
Tilsynsrådet for Nordjyllands amts svar i skrivelse af 18. marts 1983 på  

 Deres klage over, at Sindal kommunalbestyrelse på sit møde den 13. december  

 1982 besluttede indtil videre at udsætte behandlingen af en klage fra Dem  

 over kommunens etablering af en trappe på Deres naboejendom Grandebakken i  

 Vogn under henvisning til, at De var fraflyttet kommunen, 2.
 At statsamtmanden deltog i behandlingen af den pågældende sag, uanset at  

 han har store relationer til Sindal kommune.
 Som De ligeledes blev orienteret om i ministeriets skrivelse af 8.  

 november 1983, udbad ministeriet sig en udtalelse fra tilsynsrådet for  

 Nordjyllands amt i anledning af Deres klage.
 Denne udtalelse modtog indenrigsministeriet med en påtegningsskrivelse af  

 19. december 1983. Kopi af denne påtegningsskrivelse vedlægges til Deres  

 orientering.
 Som det fremgår heraf, har tilsynsrådet for Nordjyllands amt i sit møde  

 den 16. december 1983 vedtaget at fastholde sin afgørelse som meddelt Dem i  

 skrivelse af 18. marts 1983.
 Endvidere vedtog tilsynsrådet at afvise Deres påstand om, at rådets  

 formand skulle være inhabil ved sagens behandling, fordi han ejer et  

 landbrugsejendom i Sindal kommune.
Det fremgår af sagen, at Sindal kommune i oktober 1982 begyndte at anlægge  

 en sti til og trappe på Grandebakken i Vogn.
Denne bakke, der var beliggende  

 umiddelbart op til Deres ejendom, er ifølge matrikelkort et fællesareal, som  

 tilhører ejerne af de omkringliggende grunde.
Der blev endvidere udgivet en  

 brochure Ture omkring Tolne af Sindal Turistforening, som dels modtager  

 økonomisk støtte af kommunen, dels har en repræsentant for  

 kommunalbestyrelsen i sin bestyrelse.
 I skrivelse af 1. november 1982 rettede Deres advokat på Deres vegne  

 henvendelse til Sindal kommune og oplyste, at De i anledning af kommunens  

 efter Deres mening uberettigede brug af arealet ved Grandebakken agtede at  

 udtage stævning mod kommunen for at få erstatning for værdiforringelsen af  

 Deres ejendom og/eller for at få kommunen tilpligtet at fjerne samtlige  

 opsatte trapper m.v.
 Det blev i skrivelsen oplyst, at såfremt henvendelsen ikke førte til noget  

 resultat ville stævning blive udtaget i den nærmeste fremtid.
 I skrivelse af 9. december 1982 meddelte kommunen, at sagen ville komme på  

 et kommunalbestyrelsesmøde den 13. december 1982.
 I skrivelse af 20. december 1982 meddelte kommunalbestyrelsen, at den på  

 sit ordinære møde den 13. december 1982 havde vedtaget at udsætte sagen  

 indtil videre, fordi De var fraflyttet kommunen.
 I skrivelse af 17. januar 1983 påklagede Deres advokat kommunens  

 beslutning til tilsynsrådet for Nordjyllands amt med påstand om, at kommunen  

 var forpligtet til at behandle klagen, uanset om De var bosat i kommunen  

 eller ej.
Tilsynsrådet for Nordjyllands amt udtalte i skrivelse af 18. marts 1983  

 bl.a., at rådet ingen kompetence har til at afgøre privatretlige tvister  

 mellem kommunalbestyrelsen og kommunens borgere.
Det samme gælder efter  

 tilsynsrådets opfattelse i almindelighed klager over kommunens behandling af  

 sager vedrørende privatretlige mellemværender.
 Da Deres sag efter tilsynsrådets opfattelse angår en tvist af privatretlig  

 karakter mellem kommunen og en borger, fandt tilsynsrådet ikke at burde  

 udtale sig om kommunens sagsbehandling af Deres krav eller om dettes  

 berettigelse.
 Tilsynsrådet ville derfor ikke foretage sig videre i sagen, der efter  

 rådets opfattelse henhører under domstolene.
 I denne anledning skal man meddele, at indenrigsministeriet med  

 tilsynsrådet er enigt i, at tilsynsrådet ingen beføjelse har til at afgøre  

 privatretlige tvister mellem en kommunalbestyrelse og kommunens borgere, og  

 at uoverensstemmelsen mellem Sindal kommune og Dem er af privatretlig  

 karakter.
 Derimod vil tilsynsrådet i alle sager, som behandles af rådet,  

 kunne vurdere, om der foreligger en ulovlig kommunal beslutning, enten fordi  

 denne er tilvejebragt i strid med reglerne i den kommunale  

 styrelseslovgivning, og/eller fordi beslutningens indhold er i strid med de  

 formål, en kommune lovligt kan forfølge.
 Tilsynsrådet kan f.eks. også i en sag, der vedrører en privatretlig tvist  

 tage stilling til, om et kommunalbestyrelsesmedlem er udelukket fra at  

 deltage i sagens behandling på grund af inhabilitet, eller om den trufne  

 beslutning indebærer en ulovlig begunstigelse af enkeltpersoner.
 Specielt med hensyn til privatretlige tvister mellem en kommune og dens  

 borgere er det imidlertid en betingelse for, at tilsynsrådet kan tage  

 stilling til, om der foreligger en ulovlig kommunale beslutning, at rådet kan  

 gøre dette, uden derved at tage stilling til den privatretlige tvist.
 Indenrigsministeriet opfatter Sindal kommunalbestyrelses beslutning af 13.  

 december 1982, som blev meddelt Deres advokat ved skrivelse af 20. december  

 1982 som en beslutning om, ikke på daværende tidspunkt at tage stilling til  

 realiteten i Deres advokats klage af 1. november 1982.
 En sådan beslutning mener indenrigsministeriet ikke at tilsynsrådet kunne  

 tage stilling til, fordi den efter indenrigsministeriet opfattelse er snævert  

 forbundet med kommunens eventuelle stillingtagen til det af dem bebudede  

 sagsanlæg.
 Med denne begrundelse er indenrigsministeriet enig med det af tilsynsrådet  

 anførte, hvorefter rådet ikke finder at burde udtale sig om kommunens  

 sagsbehandling af det fremsatte krav.
 Indenrigsministeriet kan herudover tilslutte sig tilsynsrådets opfattelse,  

 hvorefter rådets formand ikke er inhabil ved sagens behandling, idet den  

 omstændighed, at formanden ejer en landbrugsejendom i Sindal kommune, ikke  

 bevirker inhabilitet.
 Indenrigsministeriet tilbagesender hermed de bilag, De har indsendt til  

 ministeriet.
 P.M.V.
 E.B.
Johan Erichsen Indenrigsministeriets afgørelser og udtalelser om kommunale forhold 1984  

 8.3.
