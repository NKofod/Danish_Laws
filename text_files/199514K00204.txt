Nr BTL 204 Betænkning over Forslag til lov om ændring af lov om  

 arbejdsløshedsforsikring m.v. (Registersamkøring m.v.)   

 Nr L 204 1995-96, 1. samling Afgivet af Arbejdsmarkedsudvalget Afgivet: 19960502 Udvalget har behandlet lovforslaget i nogle møder og har herunder stillet  

 spørgsmål til arbejdsministeren, som denne har besvaret skriftligt.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
Et mindretal inden for flertallet (Socialistisk Folkepartis medlem af  

 udvalget) støtter lovforslagets vedtagelse, bl.a. fordi det allerede reelt er  

 udtryk for gældende praksis, jf. ministerens svar på et af udvalgets  

 spørgsmål.
Hertil kommer, at Socialistisk Folkeparti selvfølgelig ikke vil  

 medvirke til, at der kan være nogen, der misbruger et ellers udmærket system.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet finder, at der i dag er rig mulighed for at kontrollere store  

 dele af befolkningen.
Lovforslaget betyder, at store grupper af befolkningen  

 skal udsættes for yderligere kontrol og mistænkeliggørelse.
Lovforslaget skal  

 gøre det lettere at samkøre registre for at finde fejludbetalinger af  

 dagpenge.
Allerede i dag har Direktoratet for Arbejdsløshedsforsikringen mulighed  

 for at kontrollere enkeltpersoner og mindre, specifikke grupper.
Herved har  

 man kontrolleret de grupper og de personer, hvortil man har haft mistanke om,  

 at der forekom fejludbetaling.
Man har fundet fejlene, og man har  

 sanktioneret, hvis der er sket fejl.
Lovforslaget ændrer ved dette forhold.
I stedet for at finde de personer  

 eller grupper, hvor mistanken om fejludbetaling er nærliggende, så mistænker  

 man nu hele gruppen og undersøger de personlige indkomstforhold for hele  

 gruppen.
 Det er en form for mistænkeliggørelse, som Enhedslisten ikke kan støtte.
Herudover stiller Enhedslisten sig tvivlende overfor, om lovforslaget  

 ligger inden for de formålserklæringer der er i registerloven og i  

 Europarådets konvention nr. 108 fra 1981, »Konvention om beskyttelse af  

 det enkelte menneske i forbindelse med elektronisk databehandling af  

 personoplysninger«, som Danmark har ratificeret.
Efter denne konvention  

 må indhentede oplysninger alene bruges til det formål, hvortil de er  

 indhentet.
 Hensynet til den offentlige interesse i at finde fejludbetalingerne  

 overstiger efter Enhedslisten opfattelse ikke hensynet til den enkeltes  

 integritet, slet ikke når hidtidige stikprøveudtagelser klart viser, at man  

 allerede får fat i de fejludbetalinger, som man formoder der er.
I forhold til de øvrige forslag indeholdt i lovforslaget har  

 arbejdsministeren oplyst, at disse ændringer, som allerede er indarbejdet i  

 lovbekendtgørelse nr. 29 af 23. januar 1996, ikke går ud over det  

 indholdsmæssige i den vedtagne lovgivning.
Det har derfor ingen betydning, om  

 disse forslag vedtages eller ej.
Børge Bakholt (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Peter Duetoft (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Annette Just (FP)  

 Dansk Folkeparti havde ikke medlemmer i udvalget.
