Nr LSF 336 Forslag til Lov om kommunernes adgang til at erhverve boliger for at  

 fremme udlændinges integration Fremsat af indenrigsministeren (Birte Weiss) den 27. maj 1993 Vedtaget ved tredjebehandling den 25. juni 1993 Lov nr. 465 af 30/06/1993 § 1. Kommuner kan erhverve, indrette og leje ejendomme med henblik på gennem udlejning til beboelse at medvirke til en bedre fordeling af udlændinges bosætningsmuligheder såvel på landsplan som lokalt i kommunen og dermed fremme udlændinges integration.
 § 2. Ved udlejning af en bolig efter § 1 kan kommunalbestyrelsen  

 tillægge både danske og udenlandske statsborgere en fortrinsret i forhold til  

 andre boligsøgende, når dette sker af hensyn til behovet for generelt at  

 fremme udlændinges mulighed for integration.
 § 3. Loven træder i kraft den 1. juli 1993.
Oprindeligt fremsat forslag § 1. Kommuner kan erhverve, indrette og leje ejendomme med henblik på gennem udlejning til beboelse at medvirke til en bedre fordeling af udlændinges bosætningsmuligheder, såvel på landsplan som lokalt i kommunen, og dermed fremme udlændinges integration.
 § 2. Ved udlejning af en bolig efter § 1 kan kommunalbestyrelsen  

 tillægge både danske og udenlandske statsborgere en fortrinsret i forhold til  

 andre boligsøgende, når dette sker af hensyn til behovet for generelt at  

 fremme udlændinges mulighed for integration.
 § 3. Loven træder i kraft den 1. juli 1993.
Bemærkninger til lovforslaget Almindelige bemærkninger Formålet med lovforslaget er at fremme udlændinges mulighed for  

 integration.
En stærk ensidighed i bosætningsmønstret modvirker efter  

 regeringens opfattelse en afbalanceret kommunal integrationspolitik - ikke  

 bare med hensyn til udlændinges fordeling inden for boligområderne - men også  

 i forhold til tilrettelæggelsen af en række afledede kommunale opgaver  

 vedrørende skoler, institutioner og kulturelle tilbud i lokalområdet.
Af en oversigt, som Indenrigsministeriet har udarbejdet, fremgår  

 fordelingen af udenlandske statsborgere fra lande uden for de nordiske lande,  

 EF og Nordamerika pr. 1. januar 1993 på de enkelte kommuner.
Oversigten viser  

 en betydelig variation i antallet af udenlandske statsborgere fra disse  

 lande.
Antallet varierer fra 5 til 1.282 pr. 10.000 indbyggere.
Det synes at være det typiske billede, at der er forholdsvis flest  

 udenlandske statsborgere fra disse lande i kommuner med større bysamfund.
Men  

 oversigten viser, at der også blandt sådanne kommuner kan være betydelige  

 forskelle i antallet.
 F.eks. var antallet af udenlandske statsborgere fra lande uden for de  

 nordiske lande, EF og Nordamerika pr. 1. januar 1993 i Ishøj Kommune 1.282  

 pr. 10.000 indbyggere, mens antallet i Gentofte Kommune, der også er en  

 kommune med overvejende bymæssig bebyggelse, til sammenligning var 128 pr.  

 10.000 indbyggere.
Det er et hovedelement i lovforslaget, at der skabes hjemmel til, at  

 kommunerne kan erhverve og udleje boliger for at fremme integrationen af  

 udlændinge.
Der gives hermed kommunerne mulighed for at udøve decentral  

 styring som et væsentligt praktisk element i den samlede integrationspolitik  

 over for flygtninge og andre indvandrere.
 Initiativer, der som det foreliggende lovforslag virker i retning af en  

 decentralt styret integrationsproces, vil også kunne modvirke de udslag af  

 racisme og fremmedhad, som man - navnlig i Danmarks europæiske nabolande -  

 har kunnet opleve, når mange udlændinge koncentreres i bestemte områder.
 Lovforslaget er nødvendigt for at opfylde disse intentioner, fordi det  

 ikke hidtil har været lovligt for en kommune at påtage sig sådanne opgaver.
 På baggrund af den praksis vedrørende kommunernes deltagelse i  

 boligforsyningen, der har udviklet sig, siden man i 1958 gennemførte  

 boligstøttelovgivningen, er kommunerne afskåret fra at påtage sig opgaver i  

 relation til den almindelige forsyning af borgerne med boliger, medmindre der  

 foreligger hjemmel i skreven ret hertil, som det f.eks. er tilfældet inden  

 for ældrelovgivningen.
Det antages dog, at kommuner, der før gennemførelsen af  

 boligstøttelovgivningen havde erhvervet udlejningsejendomme, fortsat kan eje  

 disse.
Kommuner kan også med hjemmel i kommunalfuldmagtsreglerne  

 tilvejebringe boliger til visse persongrupper, der må antages at have  

 specielle behov - forudsat at kommunerne i anden sammenhæng har særlige  

 forpligtelser over for disse persongrupper.
Da kommunerne ikke har særlige forpligtelser over for udlændinge -  

 forpligtelser, som kommunerne ikke også har over for kommunernes øvrige  

 borgere - kan kommunerne ikke på ulovbestemt grundlag påtage sig opgaver i  

 forhold til udlændinges integration på det boligmæssige område.
Dette har  

 bl.a. været fremme i en sag, hvor en kommune (Stenløse Kommune) ønskede at  

 købe eller leje ejendomme med henblik på udlejning specielt til flygtninge.
 Lovforslagets § 1 er således nødvendig for at give kommunerne hjemmel til  

 ved udlejning af egne nyerhvervede boliger at skabe mulighed for at sikre en  

 bedre integration på udlændingeområdet.
Til formålet kan kommunerne købe eksisterende beboelsesejendomme, f.eks.  

 udlejningsbyggeri, villaer, nedlagte landbrug m.v.
Kommunerne kan endvidere  

 købe og ombygge tomt erhvervsbyggeri.
Endelig vil kommunerne kunne leje  

 boliger med henblik på videreudlejning.
Lovforslaget giver derimod ikke  

 kommunerne mulighed for at opføre boliger, idet det eksisterende system med  

 socialt boligbyggeri findes tilstrækkeligt.
Den enkelte kommune får herved mulighed for at bidrage til en spredning af  

 udlændinge i kommunen.
Ved en stor koncentration af udlændinge inden for  

 bestemte dele af kommunen kan kommunen tilbyde udlændinge boliger i ejendomme  

 beliggende i et kvarter med en mindre del af udlændinge.
Kommunerne kan  

 endvidere fremme en mere ligelig fordeling af udlændinge og ikke-udlændinge  

 ved at give danske statsborgere tilbud om en bolig.
 Bestemmelsen giver derimod ikke hjemmel til, at en kommune kan erhverve,  

 indrette eller leje ejendomme med henblik på fortrinsvis at udleje til danske  

 statsborgere, medmindre dette sker som et led i en større plan for at  

 forbedre fordelingen af udlændinges bosætningsmuligheder.
 Sigtet med lovforslaget er endvidere at give mulighed for, at også de  

 kommuner, der ikke tidligere har deltaget i den nødvendige proces vedrørende  

 integration af udlændinge, kan erhverve ejendomme m.v. med henblik på at  

 tilbyde boliger til udlændinge.
 Ved lovforslaget sker der ikke ændring af kommunernes øvrige boligmæssige  

 opgaver.
 Ved lovforslagets § 2 søges endvidere tilvejebragt hjemmel til, at  

 kommunerne ved udlejning af boliger erhvervet efter § 1 - men ikke ved  

 allerede erhvervede ejendomme - som et lovligt kriterium kan tage hensyn til  

 behovet for at fremme udenlandske statsborgeres integration.
Det skal fremhæves, at denne hjemmel alene finder anvendelse på  

 kommunernes udlejning af boliger.
Bestemmelsen finder derimod ikke anvendelse  

 ved almennyttigt byggeri, hvor kommunerne alene har en anvisningsret samt  

 eventuelt kan få overført godkendelseskompetencen i overensstemmelse med  

 reglerne herom i boligbyggeriloven.
Bestemmelsen finder ej heller anvendelse  

 ved anvisning af erstatningsbolig efter lov om byfornyelse og  

 boligforbedring.
 Der er derfor ikke tale om at give kommmunerne adgang til indgreb i det  

 særlige retskrav, der tilkommer boligsøgende medlemmer af en almenyttig  

 boligforening.
Lovforslaget kan medføre en fortrinsstilling eller begrænsning i adgangen  

 til at leje en bolig for såvel danske som udenlandske statsborgere.
Hjemmelen  

 kan eksempelvis anvendes således, at udlændinge får fortrinsret til en ledig  

 bolig.
Men også danske statsborgere vil begrundet i hensynet til at fremme  

 udlændinges mulighed for integration kunne få en sådan fortrinsret, når dette  

 skønnes nødvendigt for at undgå en for stor koncentration af udlændinge.
 Modtagelse af tilbud efter denne lovgivning er frivillig for både  

 udlændinge og danskere.
Hørte myndigheder Lovforslaget har bl.a. været forelagt en række ministerier, herunder  

 Boligministeriet og Justitsministeriet, samt Dansk Røde Kors, Dansk  

 Flygtningehjælp, Det danske Center for Menneskerettigheder, IND-sam (De  

 Etniske Mindretals Sammenslutning) og andre humanitære organisationer.
Administrative og økonomiske konsekvenser Der er tale om en frivillig ordning for kommunerne, og der vil derfor ikke  

 blive ydet kompensation for eventuelle kommunale merudgifter i forbindelse  

 med loven.
 Der tilsigtes imidlertid ikke samlede offentlige merudgifter som følge af  

 den foreslåede hjemmel til, at kommunerne kan varetage de i lovforslaget  

 omhandlede opgaver.
Bemærkninger til de enkelte bestemmelser Til § 1 Der henvises til lovforslagets almindelige bemærkninger.
Til § 2 Der henvises til lovforslagets almindelige bemærkninger.
Til § 3 Loven træder i kraft den 1. juli 1993.
