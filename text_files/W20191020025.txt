Fastholdelse af strakspåbud om at sikre, at der ikke forekommer alenearbejde for unge i butikken efter kl. 18.00 på hverdage og kl. 14.00 i weekenden og helligdage hos virksomheden (Unge under 18 år - røveri - beskyttelseshensyn) Resume Arbejdsmiljøklagenævnet fastholdt afgørelsen og lagde vægt på, at ungarbejderen var alene i kasseområdet, mens en anden medarbejder over 18 år befandt sig i butikkens diametralt modsatte hjørne i tidsrummet kl. 21.50 til kl. 22.10 i færd med at tømme butikkens bake-off montre.
 En tredje medarbejder var på et aflåst kontor, hvor der ikke var auditiv eller visuelle kontaktmuligheder mellem denne medarbejder og ungarbejderen.
Nævnet lagde desuden vægt på, at butikken var cirka 60 m lang, og at det på grund af butikkens indretning ikke var muligt at se fra bake-off montre til kasseområdet, hvor røveriet foregik.
Det var heller ikke muligt at kommunikere ved tale mellem ansatte placeret ved henholdsvis kasse- og bake-off området på grund af fyldte reoler og støj fra kølekompressorer.
 Nævnet lagde endvidere vægt på, at medarbejderen ved bake-off først blev opmærksom på, at der var foregået et røveri i butikken, da medarbejderen efter endt opgave ved bake-off montre bevægede sig op igennem butikken og så politiet i butikken.
Nævnet lagde endelig vægt på, at der er en særlig voldsrisiko i forbindelse med unges arbejde i butikker, hvorfor der er forbud mod, at unge inden for denne branche arbejder alene i de tidsrum, hvor risikoen anses for at være størst.
Unge skal derfor være under opsyn af en voksen for at beskytte den unge.
Et mindretal på 3 af nævnets medlemmer fandt, at der ikke var tale om alenearbejde, da der arbejdede en person over 18 år i samme lokale.
Mindretallet fandt, at det ikke var godtgjort, at der ikke kunne kommunikeres med den anden ansatte i samme lokale uden brug af tekniske hjælpemidler.
Den konkrete afgørelse [Adressat udeladt] Arbejdsmiljøklagenævnet har på møde den 29. oktober 2019 behandlet [navn udeladt]s klage på vegne af [navn udeladt] over Arbejdstilsynets afgørelse af 22. februar 2019 med strakspåbud om at sikre, at der ikke forekommer alenearbejde for unge i butikken efter kl. 18.00 på hverdage og kl. 14.00 i weekenden og helligdage hos [navn udeladt], [adresse udeladt].
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 22. februar 2019 således, at [navn udeladt] skal sikre, at der ikke forekommer alenearbejde for unge i butikken hos [navn udeladt], [adresse udeladt], mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage.
B E G R U N D E L S E Et flertal af Arbejdsmiljøklagenævnets medlemmer vurderer, at virksomheden ikke havde sikret, at der ikke forekom alenearbejde for en ungarbejder på 16 år den 4. februar 2019 i tidsrummet mellem kl. 21.50 til kl. 22.10 hos [navn udeladt], [adresse udeladt].
 Flertallet vurderer, at ungarbejderen ikke arbejdede sammen med en person over 18 år, da der ikke var ført et sådant opsyn med ungarbejderen, at beskyttelseshensynet bag reglerne om unges arbejde var opfyldt.
 Flertallet lægger vægt på, at Arbejdstilsynet ved tilsynsbesøg den 18. februar 2019 hos virksomheden fik oplyst, at ungarbejderen var alene i kasseområdet den 4. februar 2019, mens en anden medarbejder over 18 år befandt sig i butikkens diametralt modsatte hjørne i tidsrummet kl. 21.50 til kl. 22.10. Medarbejderen over 18 år var i færd med at tømme butikkens bake-off montre.
 En tredje medarbejder var på et aflåst kontor, hvor der ikke var auditiv eller visuelle kontaktmuligheder mellem denne medarbejder og ungarbejderen.
 Flertallet lægger desuden vægt på, at Arbejdstilsynet ved tilsynsbesøget konstaterede, at butikken var cirka 60 m lang, og at det på grund af butikkens indretning ikke var muligt at se fra bake-off montre til kasseområdet, hvor røveriet foregik.
 Det var heller ikke muligt at kommunikere ved tale mellem ansatte placeret ved henholdsvis kasse- og bake-off området på grund af fyldte reoler og støj fra kølekompressorer.
 Flertallet lægger endvidere vægt på, at Arbejdstilsynet fik oplyst ved tilsynsbesøget, at medarbejderen ved bake-off først blev opmærksom på, at der var foregået et røveri i butikken, da medarbejderen efter endt opgave ved bake-off montre bevægede sig op igennem butikken og så politiet i butikken.
Flertallet lægger endelig vægt på, at der er en særlig voldsrisiko i forbindelse med unges arbejde i butikker, hvorfor der er forbud mod, at unge inden for denne branche arbejder alene i de tidsrum, hvor risikoen anses for at være størst.
Unge skal derfor være under opsyn af en voksen for at beskytte den unge.
 Flertallet lægger til grund, at der den [dato udeladt] i [navn udeladt], [adresse udeladt], skete et røveri.
 Det følger af arbejdsmiljøloven, at unge under 18 år ikke må arbejde i tidsrummet mellem kl. 20 og kl. 6. Beskæftigelsesministeren kan fastsætte særlige regler om, at udgangspunktet kan fraviges for fag eller faglige områder, hvor forholdene gør det nødvendigt eller ønskeligt, for unge, der er fyldt 15 år, og som ikke længere er omfattet af undervisningspligten, dog således at unge under ingen omstændigheder må arbejde i tidsrummet mellem kl. 24 og kl. 4.
 Det følger af reglerne om unges arbejde, at ved arbejde i åbningstiden i bagerbutikker, kiosker, grillbarer, videobutikker, netcaféer, servicestationer og lignende må unge ikke beskæftiges mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage, medmindre de unge arbejder sammen med en person over 18 år.
 Det følger desuden af reglerne om unges arbejde, at ved arbejde i øvrigt, der indebærer en særlig risiko for vold, må unge ikke beskæftiges, medmindre de unge arbejder sammen med en person over 18 år.
 Arbejdsmiljøklagenævnets afgørelse er truffet af et flertal på 6 ud af nævnets 9 stemmeberettigede medlemmer.
B E M Æ R K N I N G E R  T I L  K L A G E N [Navn udeladt] anfører i klagen og i supplerende bemærkninger, at den unge ikke på noget tidspunkt har været alene i butikken, hvorfor der ikke er grundlag for at afgive et sådant påbud.
 [Navn udeladt] finder, at Arbejdstilsynets interne praksis savner lovhjemmel, når den bruges til at afgive påbud uden, at der foretages en konkret vurdering af samtlige sagens omstændigheder, som fx det faktum, at der den pågældende aften, hvor røveriet fandt sted, var hele 3 ansatte på arbejde, hvoraf 2 var over 18 år.
 [Navn udeladt] anfører endvidere, at den unge faktisk godt kunne komme i auditiv kontakt med sin kollega, som stod nede i bake-off afdelingen, ved at råbe denne op.
 [Navn udeladt] anfører videre, at Arbejdstilsynet ikke i tilstrækkelig grad har dokumenteret, at det ikke var muligt for den unge og ansatte ved bake-off montre at kommunikere med hinanden uden tekniske hjælpemidler.
Flertallet skal hertil bemærke, at der er en særlig voldsrisiko i forbindelse med unges arbejde i butikker.
Udgangspunktet er derfor, at børn og unge ikke må arbejde i butikker i det tidsrum, hvor risikoen anses for at være størst.
 Undtagelsen til dette udgangspunkt er, at unge 15-17 årige, der ikke er undervisningspligtige, gerne må arbejde i butikker mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage, hvis de arbejder sammen med en person over 18 år.
 Da arbejdet i branchen indebærer en særlig voldsrisiko og foregår i tidsrummet, hvor voldsrisikoen anses for at være størst, skal ungarbejderen derfor være under opsyn af en voksen, da det er nødvendigt for at beskytte den unge.
Flertallet skal hertil bemærke, at det ikke er tilstrækkeligt, at arbejdet er planlagt således, at der er to medarbejdere over 18 år på vagt sammen med ungarbejderen, hvis det på grund af arbejdets tilrettelæggelse og udførelse forekommer, at ungarbejderen reelt arbejder alene.
Beskyttelseshensynet bag reglerne skal være opfyldt.
 Flertallet skal henvise til nævnets begrundelse for, at der ikke har været ført et sådant opsyn med den unge, at den unge kunne siges at arbejde sammen med en person over 18 år for at være beskyttet.
M I N D R E T A L S U D T A L E L S E 3 af nævnets medlemmer finder, at der ikke er tale om alenearbejde, da der arbejdede en person over 18 år i samme lokale.
Mindretallet finder, at det ikke er godtgjort, at der ikke kunne kommunikeres med den anden ansatte i samme lokale uden brug af tekniske hjælpemidler.
R E G L E R Arbejdsmiljøklagenævnet henviser til Om Arbejdstilsynets ret til at give påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1084 af 19. september 2017.
 Om unges arbejde:
 § 61, stk. 4 og stk. 5, nr. 4, i arbejdsmiljøloven, jf.
Beskæftigelsesministeriets lovbekendtgørelse nr. 1084 af 19. september 2017  § 14, stk. 2, og stk. 5, i Arbejdstilsynets bekendtgørelse nr. 239 af 6. april 2005 om unges arbejde.
 Reglerne kan læses på de følgende sider.
O P L Y S N I N G E R N E  I  S A G E N Sagen er afgjort på grundlag af de akter, som klagenævnet har modtaget fra Arbejdstilsynet og breve af 15. maj, 4. juli og 3. september 2019 fra [navn udeladt] samt breve af 19. juni og 14. august 2019 fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] Regler Lov om arbejdsmiljø, jf. lovbekendtgørelse nr. 1084 af 19. september 2017 Kapitel 10 Unge under 18 år § 61.
 Stk. 2.
 Stk. 3.
 Stk. 4. Unge under 18 år må ikke arbejde i tidsrummet mellem kl. 20 og kl. 6.
Stk. 5. Beskæftigelsesministeren kan fastsætte særlige regler om 1) , 2) , 3) , og 4) at bestemmelsen i stk. 4 kan fraviges for fag eller faglige områder, hvor forholdene gør det nødvendigt eller ønskeligt, for unge, der er fyldt 15 år, og som ikke længere er omfattet af undervisningspligten, dog således at unge under ingen omstændigheder må arbejde i tidsrummet mellem kl. 24 og kl. 4.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 239 af 6. april 2005 om unges arbejde Kapitel 3 Visse former for arbejde, som unge under 18 år ikke må udføre § 14.
 Stk. 2. Ved arbejde i åbningstiden i bagerbutikker, kiosker, grillbarer, videobutikker, netcaféer, servicestationer og lignende må unge ikke beskæftiges mellem kl. 18.00 og kl. 6.00 på hverdage og mellem kl. 14.00 og kl. 6.00 på lørdage, søn- og helligdage, medmindre de unge arbejder sammen med en person over 18 år.
 Stk. 3.
 Stk. 4.
 Stk. 5. Ved arbejde i øvrigt, der indebærer en særlig risiko for vold, må unge ikke beskæftiges, medmindre de unge arbejder sammen med en person over 18 år.
