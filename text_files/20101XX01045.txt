Skriftlig fremsættelse (1. juni 2011) Integrationsministeren (Søren Pind) Herved tillader jeg mig for Folketinget at fremsætte:
Forslag til lov om ændring af udlændingeloven (Skærpede regler for udenlandske studerende) (Lovforslag nr.
L 212) Lovforslaget, som jeg fremsætter i dag, indeholder forslag til tiltag med henblik på at sikre, at udlændinge, der opnår opholdstilladelse som studerende, reelt har til hensigt at komme til Danmark for at studere og dygtiggøre sig.
Tiltagene indgår i aftalen Nye tider.
Nye krav, som regeringen og Dansk Folkeparti indgik den 7. november 2010.
Vi skal sikre, at udlændinge, der får opholdstilladelse til at studere i Danmark, har de fornødne kompetencer til at gennemføre uddannelsen.
Det danske uddannelsessystem skal ikke kunne bruges af udlændinge, der ikke ønsker at indrejse for at studere, men for f.eks. at arbejde ulovligt.
Regeringen har derfor også allerede gennemført en række initiativer, der skal medvirke til at sikre, at kun reelle udenlandske studerende kommer her til landet.
Endvidere har udlændingemyndighederne stærkt fokus på kontrolindsatsen i forhold til udlændinge, der har fået opholdstilladelse med det formål at studere her i landet.
 Der er dog behov for at sætte yderligere ind for at sikre, at udenlandske studerende har de fornødne sproglige kompetencer, og for at sikre, at udenlandske studerende under deres ophold her i landet har tilstrækkelige midler til at forsørge sig selv på lovlig vis.
 Det indgår derfor i regeringens og Dansk Folkepartis aftale af 7. november 2010, at kravene til udenlandske studerendes engelskkundskaber skal skærpes, således at der stilles krav om, at en ansøgning om studieopholdstilladelse skal ledsages af dokumentation for, at udlændingen har bestået en egenfinansieret sprogtest, der ved hjælp af en score angiver vedkommendes engelskniveau.
 Det indgår endvidere i aftalen, at dokumentationskravet til udenlandske studerendes selvforsørgelse skal skærpes, således at udstedelse af en studieopholdstilladelse kan betinges af, at udlændingen dokumenterer at have oprettet en spærret konto i en dansk bank med et beløb stående svarende til et års ydelser i form af statens uddannelsesstøtte.
 Det foreslås derfor, at den eksisterede bemyndigelsesbestemmelse  hvorefter integrationsministeren kan fastsætte nærmere regler om meddelelse af opholdstilladelse til udenlandske studerende  udvides til også at omfatte fastsættelse af regler om krav om dokumentation for bestået anerkendt sprogtest og om oprettelse af en spærret konto med et beløb svarende til op til et års ydelser i form af statens uddannelsesstøtte som betingelse for opholdstilladelse.
Der er et politisk ønske om, at lovforslaget fremsættes nu uanset den sene fremsættelse.
Lovforslaget ønskes hastebehandlet, da lovforslaget ønskes vedtaget inden Folketingets sommerferie.
Der anmodes således om dispensation, således at lovforslaget kan behandles på mindre end de normalt krævede mindst 30 dage.
Lovforslaget sendes i høring samtidig med fremsættelsen.
På baggrund af det politiske ønske om fremsættelse nu har det ikke været muligt at sende lovforslaget i høring på et tidligere tidspunkt.
