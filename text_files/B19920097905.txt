Efter § 71, stk. 6, i lov nr. 390 af 20. maj 1992 om forsikring mod følger af arbejdsskade fastsættes:
 § 1.  Modtagere af invaliditetsrente eller  

 efterladterente efter ulykkesforsikringsloven, der er fyldt 67 år, kan begære  

 renten omsat til kapitalbeløb.
 Stk. 2.  Retten til kapitalbeløb indtræder den 1. i  

 måneden efter det fyldte 67. år.
 Stk. 3.  Kapitalbeløbet beregnes på grundlag af den  

 rente, der ville komme til udbetaling efter rentenedsættelse på 25 pct. i  

 medfør af ulykkesforsikringslovens §§ 32, stk. 4, eller 39, stk. 6.
 § 2.  Umiddelbart før en rentemodtager opnår retten  

 til at begære renten omsat til kapitalbeløb, skal forsikringsselskabet  

 underrette pågældende herom og samtidig oplyse kapitalbeløbets omtrentlige  

 størrelse.
 Stk. 2.  Begæring om omsætning af rente til kapitalbeløb  

 skal indsendes til forsikringsselskabet inden 3 måneder efter det tidspunkt,  

 hvor rentemodtageren opnår retten hertil.
 § 3.  Tilkender Arbejdsskadestyrelsen  

 invaliditetsrente eller efterladterente efter den renteberettigedes fyldte  

 67. år, skal det af kendelsen fremgå, at den renteberettigede inden for en  

 frist af 3 måneder kan begære renten omsat til kapitalbeløb.
 Samtidig skal styrelsen oplyse kapitalbeløbets størrelse.
 § 4.  Omsætning af rente til kapitalbeløb foretages  

 efter reglerne i Socialministeriets bekendtgørelse nr. 179 af 18. maj 1967.  

 For efterladtes vedkommende beregnes kapitalbeløbet efter en invaliditetsgrad  

 på 100 pct. og uden det i bekendtgørelsens § 2 nævnte fradrag.
§ 5.  Kapitalbeløbet udbetales til den berettigede.
Er  

 den berettigede en umyndig person forvaltes over kapitalbeløbet efter  

 reglerne om forvaltning af umyndiges midler.
§ 6.  Hvis en rente, der udbetales efter et  

 ulykkestilfælde sket før 1. april 1947, omsættes til kapitalbeløb, refunderer  

 statskassen forsikringsselskabet det beløb, hvormed kapitalbeløbet overstiger  

 det kapitalbeløb, der svarer til den oprindelige rente.
For en rente, der  

 udbetales efter ulykkestilfælde sket i tiden 1. april 1947 til 31. marts  

 1965, svarer refusionsbeløbet til det beløb, hvormed kapitalbeløbet  

 overstiger den rentereserve, der er afsat på omsætningstidspunktet, jf.  

 nærmere Socialministeriets bekendtgørelse nr. 274 af 30. juni 1965.
 § 7.  Denne bekendtgørelse træder i kraft den 1.  

 januar 1993.
 Samtidig ophæves Sikringsstyrelsens bekendtgørelse nr. 102 af 16.
 marts 1978 om regler for omsætning af rente til kapitalbeløb for ældre  

 rentemodtagere i henhold til ulykkesforsikringsloven.
