A.1 Historisk baggrund A.2 Momssystemet - generelt A.1 Historisk baggrund Momsens indførelse Lov om almindelig omsætningsafgift, lov nr. 102 af 31. marts 1967, blev  

 vedtaget af Folketinget den 29. marts 1967 samtidig med kildeskatteloven.  

 Danmark fik derved fra den 3. juli 1967 - som et af de første lande - en  

 generel merværdiafgift (moms), dvs. en afgift på merværdien i alle led af den  

 erhvervsmæssige omsætning.
Momsen afløste den tidligere oms, også kaldet  

 engrosoms.
 Momsloven bygger på "Redegørelse vedrørende Merværdiafgift", som  

 Finansministeriet afgav i december 1964.
 Ved en merværdiafgift opkræves der afgift i alle omsætningsled, hvilket  

 dog ikke fører til en dobbeltbeskatning, da hvert omsætningsled kun betaler  

 moms af den merværdi (værditilvækst), der er tilført varen eller ydelsen i  

 virksomheden.
Hensynet bag loven var og er, at en generel forbrugsbeskatning i mindst  

 muligt omfang bør gribe ind i erhvervsstrukturen og påvirke forbrugernes  

 dispositioner, dvs. afgiften skal være neutral.
Om neutralitet henvises i  

 øvrigt til A.2.2.
 I perioden fra 1967 til 1978 omfattede loven uden undtagelse alle varer,  

 mens kun tjensteydelser, som var specifikt nævnt i loven, var omfattet af  

 momspligten.
 Baggrunden for, at ikke alle ydelser var momspligtige, var dels sociale og  

 sundhedsmæssige hensyn, dels en række rent praktiske hensyn.
EF's 6. momsdirektiv Som følge af vedtagelsen af EF's 6. momsdirektiv blev det momspligtige  

 område udvidet i 1978 med en generel momspligt for tjenesteydelser (i det  

 efterfølgende blot kaldet ydelser). Herefter er kun ydelser, som udtrykkeligt  

 er nævnt i loven, undtaget fra momspligten.
 Baggrunden for gennemførelsen af EF's 6. momsdirektiv var en Rådsafgørelse  

 fra 1970, efter hvilken medlemslandenes finansielle bidrag til EF bl.a. skal  

 bestå af en andel af det fælles beregningsgrundlag for medlemslandenes moms.  

 Denne andel er i dag på 1,4%. For at opnå en retfærdig fordeling af  

 forpligtelsen var det nødvendigt at harmonisere beregningsgrundlaget -  

 herunder især bestemmelserne om momspligten - i alle medlemslande.
A.1.1 Væsentlige lovændringer i perioden 1967-1977 Loven blev i 1970 ændret sådan, at kommunale og amtskommunale  

 institutioner, der blev drevet i fællesskab af flere kommuner eller  

 amtskommuner, bortset fra forsyningsvirksomheder, ikke skulle betale moms af  

 leverancer til de kommuner eller amtskommuner, som var parthavere i  

 institutionen.
 På samme måde skulle andre offentlige virksomheder, bortset fra offentlige  

 forsyningsvirksomheder, kun betale moms af deres leverancer mod betaling til  

 andre og ikke af de varer, som den offentlige virksomhed fremstillede til  

 eget brug.
 Ved en ændring af loven i 1973 blev der skabt mere generelle  

 retningslinier på områder, hvor erfaringen havde vist, at der var behov for  

 at effektivisere kontrollen.
Registrerede virksomheder skal således efter anmodning udlevere eller  

 indsende regnskabsmateriale, ligesom pengeinstitutter mv. efter anmodning  

 skal oplyse om deres økonomiske mellemværende med navngivne registrerede  

 virksomheder.
Endelig blev der skabt hjemmel til at fastsætte retningslinier  

 for udveksling af oplysninger af betydning for kontroludøvelsen hos  

 toldvæsenet, respektive skattevæsenet.
1967-loven indeholdt en bestemmelse om, at private og ikke registrerede  

 virksomheder kunne få godtgjort betalt moms af nybyggeri af såvel  

 erhvervsmæssigt byggeri som boligbyggeri mv.
Bestemmelserne blev justeret i  

 1972 og 1973 og bortfaldt helt i 1977. I stedet blev det muligt at lade sig  

 frivilligt registrere for udlejning mv. af fast ejendom til erhvervsmæssigt  

 brug.
I 1973 blev loven ændret, så der blev givet tilskud til mælk og  

 mejeriprodukter.
Forbrugerpriserne på disse produkter blev derved helt eller  

 delvis friholdt for moms.
Ordningen er ændret flere gange i årenes løb, og  

 der gives i dag alene delvis refusion af momsen på modermælkserstatninger.
A.1.2 Væsentlige lovændringer i perioden 1978-1992 Pålægsmoms Ud over den tidligere nævnte udvidelse af det momspligtige område i 1978,  

 skete der i perioden fra 1978 til 1992 relativt få ændringer af momsloven.
 Således blev der i 1982 indført moms på erhvervsmæssig turistkørsel,  

 herunder turistkørsel med udenlandske busser.
I 1985 fjernede man den såkaldte pålægsmoms for offentlige institutioner,  

 der fremstillede varer og momspligtige ydelser udelukkende til eget brug  

 (byggearbejde, rengøring og vask samt fremstilling af tryksager) og udvidede  

 momspålægget for private virksomheder mv. til også at omfatte ombygnings- og  

 moderniseringsarbejder samt visse reparationsydelser.
Samtidig indførte man  

 en ordning, hvorefter kommuner og amtskommuner får købsmomsen på indkøbte  

 varer og momspligtige ydelser fra private virksomheder refunderet via en  

 mellemkommunal udligningsordning, som kommuner og amtskommuner selv  

 finansierer.
For statsinstitutionernes vedkommende skete der en omlægning af  

 budgetreglerne, så institutionerne ikke mere skal kalkulere med købsmoms,  

 idet denne refunderes via en tillægsbevilling til finansloven.
Også på klageområdet er der gennemført ændrede regler i årenes løb.
Frem  

 til 1987 kunne afgørelser, truffet af de tidligere toldkamre eller af det  

 daværende Direktoratet for Toldvæsenet, ankes til Skatteministeriet,  

 Departementet.
I 1987 ændredes klageadgangen, sådan at Direktoratet for  

 Toldvæsenet traf endelig administrativ afgørelse i sager, som toldkamrene  

 havde afgjort i første instans, mens Skatteministeriet, Departementet kunne  

 træffe endelig administrativ afgørelse i sager, som Tolddirektoratet havde  

 truffet i første instans.
Begrænsningen i klageadgangen omfattede dog ikke  

 spørgsmål henhørende under Momsnævnets kompetenceområde.
Told*Skat fusionen Efter fusionen af toldvæsenet og det statslige skattevæsen i 1990 blev  

 klageadgangen ændret, sådan at told- og skatteregionerne nu træffer  

 førsteinstansafgørelse.
Afgørelserne kan ankes til Told- og Skattestyrelsen,  

 som træffer endelig administrativ afgørelse.
Spørgsmål, som hører under  

 Momsnævnets kompetenceområde, jf. afsnit M, kan dog fortsat ankes til  

 Momsnævnet.
 1. januar 1990 blev spil om penge undtaget fra momspligten som følge af  

 den samtidig indførte lov om afgift af spillekasinoer.
Derudover ophævede man i 1991 den såkaldte afsmitningsmoms, dvs. det  

 forhold, at man skulle betale moms af ydelser til eget brug, hvis man afsatte  

 tilsvarende ydelser til 3. mand.
Afsmitningsmoms er dog bibeholdt inden for  

 byggeområdet.
 1. januar 1991 blev det momspligtige område udvidet som følge af  

 gennemførelsen af EF's 18. momsdirektiv, så der nu også skal betales moms af  

 deponering og forvaltning af værdipapirer samt visse former for kreditter og  

 kreditgarantier.
 De to seneste momsændringer vedrører en afkortning af kredittiden samt en  

 lang række ændringer og særordninger som følge af gennemførelsen af EF's  

 indre marked 1. januar 1993.
Den væsentligste ændring som følge af EF's indre marked er, at der ikke  

 længere opkræves importmoms ved indførsel fra andre EF-lande og at salg til  

 private i andre EF-lande som udgangspunkt sker med dansk moms.
For nye  

 transportmidler gælder dog særlige regler.
Endvidere blev der indført nye  

 regler om moms på transport af varer inden for EF's område.
De nye regler for  

 EF-samhandlen er overgangsregler, som gælder fra 1. januar 1993 til 31.  

 december 1996. Ordningen udløber imidlertid ikke automatisk, men ophører  

 først, når EF har vedtaget en ny ordning.
A.2 Momssystemet - generelt A.2.1 Merværdiafgiftsprincippet Merværdiafgiftssystemet medfører, at der ved ethvert salg af varer og  

 ydelser skal betales merværdiafgift (moms) af salgsprisen, men at  

 virksomheden kan trække den moms fra, som de har betalt ved produktionen af  

 varen, dvs. råvare- og produktionsomkostninger.
 Virksomheden skal altså kun betale moms af den værditilvækst, der sker i  

 virksomheden.
A.2.2 Momsens neutralitet En af de ting, man fra lovgivers side lagde vægt på ved overvejelserne om  

 indførelse af momssystemet, var neutralitet.
Dvs. at momsen ikke på nogen  

 måde må påvirke erhvervets og forbrugerens dispositioner.
For at kunne sige, at en afgift er neutral over for erhvervsstrukturen,  

 skal afgiftssystemet være indrettet sådan, at - der betales den samme afgift, uanset hvor mange handelsled en vare  

 passerer, - afgiften udtrykt i procent af vareprisen er den samme, lige meget hvor  

 varen bliver købt, og - afgiftsbelastningen skal procentvis være den samme, uanset om varen er  

 fremstillet med håndkraft eller ved brug af maskiner.
 Køber må med andre ord ikke med fordel kunne placere sine indkøb hos en  

 bestemt leverandør, og systemet må ikke hindre rationaliseringer i  

 erhvervslivet.
 For så vidt angår import, medfører kravet om neutralitet, at afgiften på  

 en importeret vare skal svare fuldstændig til afgiften på en indenlandsk  

 produceret vare, der sælges til samme pris, som man skal betale for  

 importvaren.
For eksporten betyder kravet om neutralitet, at eksportvarer skal være  

 fuldstændig fri for afgiftsbelastning.
For at de danske eksportvirksomheder  

 skal kunne konkurrere på lige fod med virksomhederne i det land, der  

 eksporteres til, er det vigtigt, at deres produkter ikke er pålagt nogen form  

 for direkte eller indirekte afgiftsbelastning.
 I relation til forbrugsvalget vil neutralitet sige, at afgiften ikke må  

 indebære nogen tendens til at vælge visse varer eller ydelser frem for andre.  

 Derfor bør så mange varer og ydelser som muligt være omfattet af  

 afgiftspligten.
 Sådan som momsen er gennemført i Danmark, kan man konstatere, at den ikke  

 i sig selv har utilsigtede bivirkninger hverken på erhvervsstrukturen eller  

 forbrugsvalget.
 Momsen opfylder således i højere grad end nogen anden afgift de  

 betingelser, der stilles for at kunne kalde afgiften neutral.
 Endelig betyder den omstændighed, at langt de fleste erhvervsvirksomheder  

 er omfattet af registreringspligten, at virksomhederne i det store og hele er  

 stillet ens såvel arbejds- som likviditetsmæssigt.
A.2.3 Kortfattet gennemgang af momsloven Efter momslovens § 1 skal der i alle led af den erhvervsmæssige omsætning  

 af varer og ydelser samt ved indførsel af varer fra steder uden for EF  

 betales en afgift (moms) til statskassen, ligesom der - som en  

 overgangsordning - i visse tilfælde skal betales moms ved erhvervelse af  

 varer fra EF.
 Der er således 2 kriterier, som præciserer, hvad det er, der skal betales  

 moms af:
- erhvervsmæssig omsætning - indførsel Ved momspligtens omfang forstår man lovens beskrivelse af de varer og  

 ydelser, der skal betales moms af, når man sælger eller indfører dem.
 Momspligten omfatter alle nye og brugte varer samt alle ydelser, bortset  

 fra en række ydelser, der direkte er undtaget i loven.
Der bruges i momsloven forskellige teknikker, som skal sikre, at bestemte  

 varer og ydelser ikke - eller kun delvis - bliver momsbelastet.
Disse  

 teknikker kan beskrives således:
a) Ydelser, der er nævnt i lovens § 2, stk. 3, er undtaget fra  

 momspligten, og virksomheder, der udelukkende sælger sådanne ydelser, kan  

 derfor ikke registreres.
På samme måde kan visse varer og ydelser, som sælges  

 ved velgørende eller på anden måde almennyttige arrangementer, sælges uden  

 moms.
 b) Visse former for virksomhed - fx virksomheder med en omsætning under  

 10.000 kr. om året, kunstnere, tandteknikere mfl. - er ligeledes fritaget for  

 at betale moms.
 Fritagelsen er i visse tilfælde begrænset til særlige varegrupper eller  

 der kan være særlige betingelser knyttet til fritagelsen.
 Virkningen af såvel a) som b) er, at de virksomheder, der afsætter sådanne  

 varer og ydelser, ikke skal beregne moms og ikke skal registreres.
I og med virksomhederne ikke skal eller kan registreres, har de heller  

 ikke mulighed for at få godtgjort den moms, de har betalt af indkøbte  

 materialer, driftsmidler m.m.
De varer og ydelser, som virksomhederne sælger,  

 er således kun delvist fritaget for momsbelastning.
 c) Principielt momspligtige leverancer kan på visse betingelser sælges  

 uden moms.
 Det gælder visse leverancer til steder uden for EF, varer og ydelser, der  

 sælges til registrerede virksomheder i andre EF-lande samt andre ydelser, der  

 præsteres under eksportlignende forhold.
Derudover er salg af skibe og aviser eksempler på varer, der, selv om de  

 principielt er momspligtige, kan sælges uden moms.
Eller sagt med andre ord,  

 varerne og ydelserne er momsbelagte, men med en nulsats.
 Ved at bruge denne fremgangsmåde får virksomhederne - som skal registreres  

 - fradrag for købsmomsen og undgår derved fuldstændig momsbelastning af de  

 varer, de leverer til eksport e.l.
 d) Det er i visse tilfælde muligt at få godtgjort moms af de varer, en  

 virksomhed køber, også selv om virksomheden ikke er registreret.
 Fx kan en udenlandsk virksomhed, der køber varer til erhvervsmæssig brug  

 her i landet, på visse betingelser få momsen tilbage.
 Herved bliver også disse varer helt fritaget for momsbelastning.
 Momsen skal opkræves og indbetales af den, der driver selvstændig  

 erhvervsvirksomhed med salg af varer og momspligtige ydelser, herunder  

 foreninger, visse offentlige virksomheder samt auktioner.
 Ikke registrerede virksomheder, foreninger og offentlige institutioner  

 skal desuden betale moms, hvis de erhverver varer fra andre EF-lande for over  

 80.000 kr. om året.
Endelig er der i loven indsat regler, som gør det muligt for virksomheder,  

 der afsætter momsfri ydelser vedrørende fast ejendom, at lade sig frivilligt  

 registrere, fx virksomheder, der udlejer eller bortforpagter fast ejendom til  

 andet end boligformål, samt virksomheder, der sælger fast ejendom til  

 registrerede virksomheder.
Ved en sådan registrering får virksomheden  

 mulighed for at videreføre den moms, den betaler af sit køb, hvilket især har  

 betydning, hvis køberen af ydelsen er en registreret virksomhed, som har  

 fradragsret for købsmomsen.
 Virksomheder, der skal betale moms, skal anmelde sig til registrering,  

 inden virksomheden påbegyndes.
 Den gældende momssats er på 25%. Det momsbeløb, der skal indbetales til  

 Told*Skat, er dog kun afgiftstilsvaret - dvs. forskellen mellem virksomhedens  

 udgående moms og købsmoms med fradrag af energiafgifter.
 Salgsmomsen beregnes på grundlag af virksomhedens momspligtige omsætning,  

 som er den samlede værdi af de momspligtige leverancer, virksomheden har  

 foretaget i løbet af en momsperiode samt på grundlag af værdien af varer og  

 momspligtige ydelser, som virksomheden bruger til ikke momspligtige formål.
Hertil skal lægges det momsbeløb, som virksomheden skal beregne ved  

 erhvervelse hos registrerede virksomheder i andre EF-lande.
Dette momsbeløb  

 kan tillige medregnes til købsmomsen efter samme regler, som gælder for køb i  

 Danmark.
Købsmomsen er momsen på virksomhedens indkøb af varer og momspligtige  

 ydelser til brug for virksomheden.
Købsmomsen er med andre ord den moms,  

 virksomhedens leverandører har tilfaktureret virksomheden i perioden samt den  

 moms, som hviler på de varer, virksomheden har indført fra steder uden for EF  

 i den pågældende periode.
Bruges varer eller momspligtige ydelser kun delvis  

 i den momspligtige virksomhed, kan virksomheden kun medregne en del af  

 købsmomsen.
Registrerede virksomheder skal føre et regnskab over køb og salg af varer  

 og momspligtige ydelser, som kan danne grundlag for opgørelsen af  

 momstilsvaret og for Told*Skats kontrol med, at det er det korrekte  

 momsbeløb, der er blevet indbetalt.
Momsregnskabet kan føres som en del af  

 det almindelige forretningsregnskab.
Virksomhederne skal efter udløbet af hver momsperiode - som for de fleste  

 virksomheder er kvartalet (for landbrug og fiskeri dog halvåret) - angive  

 henholdsvis salgs- erhvervelses- og købsmoms samt godtgørelsesberettigede  

 energiafgifter for perioden.
Angivelsen sker på en momsangivelse, som  

 Told*Skat sender til virksomheden.
Virksomheder, der har kvartalet som momsperiode, skal betale momsen  

 samtidig med indsendelsen af angivelsen, dvs. 1 måned og 10 dage efter  

 kvartalets udløb.
For landbrug og fiskeri er der dog længere angivelses- og  

 betalingsfrister, jf. også afsnit K.
 Virksomheder, der indfører varer fra steder uden for EF, skal betale moms  

 heraf i forbindelse med indførslen.
Momsloven indeholder kontrolbestemmelser, som giver Told*Skat mulighed for  

 at kontrollere, at momsen bliver korrekt opkrævet og indbetalt til  

 statskassen.
Der er også indsat straffebestemmelser for forsætlig eller grov  

 overtrædelse af momsloven og de forskrifter, der er udstedt efter loven.
Førsteinstansafgørelser træffes af de lokale told- og skatteregioner.  

 Afgørelsen kan ankes til Told- og Skattestyrelsen, som har den endelige  

 administrative afgørelse, medmindre det drejer sig om spørgsmål, som kan  

 indbringes for Momsnævnet.
Momsnævnet er direkte i loven tillagt kompetence i  

 de mest vitale spørgsmål, fx afgrænsning af momspligten, og repræsenterer et  

 alsidigt kendskab til administrations- og erhvervsforhold.
