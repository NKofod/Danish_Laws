Fremsat den 18. november 2009 af Jeppe Kofod (S), Steen Gade (SF) og Jørgen Poulsen (RV) Forslag til folketingsbeslutning om påbegyndelse af regelmæssige og systematiske evalueringer af multilaterale organisationer, der beskæftiger sig med udviklingsarbejde Folketinget opfordrer regeringen til at tage initiativ til, at der bliver påbegyndt uafhængige, regelmæssige og systematiske evalueringer af internationale organisationer (FN, verdensbankgruppen, udviklingsbankerne osv.), der arbejder med udviklingsarbejde, for at udnytte den danske bistand mere effektivt.
Organisationerne skal evalueres på en række relevante parametre, der kan klarlægge effektiviteten i deres arbejde med udvikling og bistand samt opfyldelse af de danske mål med udviklingsbistanden.
Evalueringen skal være efter inspiration fra den svenske vurdering af multilaterale organisationer, det hollandske Multilateral Monitoring System (MMS) og det svensk-canadisk-britiske samarbejde Joint Institutional Approach, der evaluerer UNICEF.
Bemærkninger til forslaget Der har tidligere i den danske bistandsdebat manglet et evalueringsværktøj, der gør det muligt at bedømme den enkelte multilaterale organisation ud fra klare fastlagte parametre.
Senest har debatten om regeringens besparelse af UNICEFs kernebidrag medført en række modstridende påstande, hvor det har været svært at gennemskue sandfærdigheden bag disse.
Ligeledes har tidligere gennemgange af de multilaterale organisationer ikke været hverken regelmæssige eller systematiske, hvilket har svækket deres anvendelighed for både regering og Folketing.
Dette forslag forsøger at rette op på disse mangler.
Det vil dels gøre det klart for den enkelte organisation, hvilke arbejdsområder der kan forbedres, dels kunne anskueliggøre for Folketinget og regeringen, hvilke organisationer der arbejder effektivt.
For at sikre, at evalueringerne ikke bliver påvirket af udenrigspolitiske hensyn, og for at styrke deres troværdighed foreslås det, at evalueringerne skal gennemføres af uafhængige forskere.
Det tiltænkes også, at evalueringsinstrumentet vil gøre det muligt at sammenligne de multilaterale organisationer.
Dermed bør evalueringsparametrene i så vid udstrækning som muligt kunne anvendes på alle organisationer på trods af meget forskellige karakteristika.
Dette forhindrer naturligvis ikke evaluering på andre parametre i forhold til den enkelte organisation.
Forslagsstillerne er bevidste om regeringens allerede eksisterende samarbejde om de såkaldte MOPAN-rapporter, der bliver udarbejdet med andre donorlande, men finder, at disse rapporter ikke dækker et bredt udsnit af relevante organisationer.
Dertil kommer, at evalueringsrapporterne bør udarbejdes i konteksten af Danmarks overordnede bistandsstrategi og ikke ud fra generelle og ufokuserede betragtninger, der kan tilfredsstille den brede gruppe af donorlande, der indgår i samarbejdet.
Det er dog også en mulighed, at evalueringerne udføres i samarbejde med andre lande, såfremt de tilrettelægges på en måde, der tager skyldigt hensyn til Danmarks overordnede bistandsstrategi.
 Parametre som fattigdomsorientering, effektivitet, korruption, overensstemmelse med danske strategiske målsætninger og reformvillighed vil være eksempler på brugbare parametre, der i højere grad end nu vil kunne skabe en mere åben og klar debat, når fremtidige udviklingsprioriteter skal debatteres.
Skriftlig fremsættelse Jeppe Kofod (S):
 Forslag til folketingsbeslutning om påbegyndelse af regelmæssige og systematiske evalueringer af multilaterale organisationer, der beskæftiger sig med udviklingsarbejde.
(Beslutningsforslag nr.
B 32).
