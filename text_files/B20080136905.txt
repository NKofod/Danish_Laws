Bekendtgørelse om ændring af bekendtgørelse om en aktiv beskæftigelsesindsats (Merbeskæftigelseskravet og rimelighedskravet) § 1 I bekendtgørelse nr. 1676 af 19. december 2006, som ændret ved bekendtgørelse nr. 183 af 28. februar 2007, bekendtgørelse nr. 425 af 9. maj 2007, bekendtgørelse nr. 883 af 9. juli 2007, bekendtgørelse nr. 1158 af 4. oktober 2007, bekendtgørelse nr. 690 af 26. juni 2008 og bekendtgørelse nr. 1039 af 24. oktober 2008, foretages følgende ændringer:
 1. I § 94, stk. 6 og § 128, stk. 6, udgår »og den tilsvarende periode året forud«.
 2. § 120, stk. 2, affattes således:
»Stk. 2. Ved nettoudvidelse forstås merbeskæftigelse i forhold til det gennemsnitlige antal i de foregående 12 måneder, og at ansættelsen ikke sker i en stilling, der er blevet ledig ved afskedigelse eller fratrædelse af en ansat uden støtte inden for de foregående 3 måneder.« 3. I § 120 indsættes som stk. 6:
»Stk. 6. Hvis en virksomhed kun har haft ansatte i en del af de foregående 12 måneder beregnes det gennemsnitlige antal ansatte efter stk. 2 som et gennemsnit af antallet af ansatte i de måneder inden for de foregående 12 måneder, hvor der har været ansatte.« 4. § 121 ophæves.
 5. I § 122 ændres »§§ 120 og 121« til: »§ 120«.
§ 2 Bekendtgørelsen træder i kraft den 31. december 2008 og har virkning for tilskud, der bevilges efter denne dato.
