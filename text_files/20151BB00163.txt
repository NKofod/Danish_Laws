Fremsat den 1. april 2016 af Karsten Hønge (SF), Jonas Dahl (SF) og Holger K.
Nielsen (SF) Forslag til folketingsbeslutning om begrænsning af støj fra motorveje Folketinget pålægger regeringen at fremsætte et lovforslag, der på baggrund af støjmålinger giver kommunerne mulighed for at anmode transport- og bygningsministeren om at nedsætte hastigheden på udvalgte strækninger på de motorveje, der går igennem eller grænser op til den pågældende kommune, og som forpligter transport- og bygningsministeren til enten at efterkomme denne anmodning eller give en velbegrundet forklaring på, hvorfor den ikke kan efterkommes.
Bemærkninger til forslaget Det er velkendt, at støj, herunder trafikstøj, medfører betydelige gener og i mange tilfælde også helbredsproblemer.
Støj ødelægger livskvaliteten og er dyrt for samfundet i form af øget sygefravær, udgifter til sundhedsvæsenet og nedsat produktivitet.
Støj fra trafik kan ikke undgås, men den kan begrænses.
Støjafskærmning er dog ikke mulig alle steder, og midlerne til støjafskærmning er begrænsede.
Det samme gælder brugen af støjdæmpende asfalt.
Derfor er det relevant at overveje andre metoder, og her er lavere hastighed et af midlerne.
I vores nabolande indgår overvejelser om støj ved fastsættelse af hastighedsgrænser  også på motorveje.
Det bør også ske i Danmark.
Det vil være oplagt at tage udgangspunkt i kommunernes lokalkendskab og kontakt med borgerne.
Derfor foreslås det, at en kommune får mulighed for at anmode transport- og bygningsministeren om at nedsætte hastigheden på motorvejsstrækninger, der går igennem eller grænser op til kommunen.
Kommunen bør dokumentere, hvor mange personer der generes af støj fra motorvejen, og i hvilken grad de generes.
Transport- og bygningsministeren er herefter forpligtet til at bruge følge eller forklar-princippet og efter anmodningen enten nedsætte hastigheden på de støjplagede strækninger  eventuelt kun på bestemte tidpunkter, typisk aften eller nat, hvilket kan ske ved hjælp af elektronisk skiltning  eller forklare, hvorfor ministeren mener, at det vil være uhensigtsmæssigt.
Det vil være naturligt, at der inden en endelig afgørelse er en dialog mellem kommunen og Transport- og Bygningsministeriet om problemet, herunder om der kan findes andre løsninger og finansiering hertil.
Skriftlig fremsættelse Karsten Hønge (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om begrænsning af støj fra motorveje.
(Beslutningsforslag nr.
B 163) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
