Et nystiftet holdingselskab havde ikke været pligtig at indgive  

 selvangivelse for det første regnskabsår, inden kursberegningen blev  

 foretaget.
En aktionær var derfor berettiget til ved formueopgørelsen at  

 medtage aktierne til pari, jf.
Meddelelser fra Statsskattedirektoratet og  

 Ligningsrådet 1988, punkt G, side 48.
 A klagede over, at de stedlige skattemyndigheder havde ændret den af ham  

 ved formueopgørelsen for indkomstårene 1987 og 1988 medregnede kurs på aktier  

 i B Holding A/S fra kurs 100 til tegningskursen 300.
Klagerens advokat forklarede, at B Holding A/S med en aktiekapital på  

 1.060.800 kr. blev stiftet i 1987, idet aktierne i B A/S med en aktiekapital  

 på 10.698.000 kr. blev indskudt i det nystiftede selskab.
Aktionærerne havde  

 herefter modtaget nye aktier i B Holding A/S, og anskaffelsessummen var kurs  

 300.
 Klageren havde i sin formueopgørelse for indkomstårene 1987 og 1988  

 optaget aktierne til kurs 100 i overensstemmelse med anvisningen i  

 Meddelelser fra Statsskattedirektoratet og Ligningsrådet 1987, side 47-49, og  

 1988, side 44-46. Det var i punkt II G i meddelelserne fastlagt, at til  

 kategorien nystiftede selskaber hørte selskaber, hvis første regnskabsår  

 udløb på et sådant tidspunkt, at selskabet ikke havde været pligtig at  

 indsende den første selvangivelse, inden kursberegningen blev foretaget.  

 Dette var tilfældet for B Holding A/S, således at kursfastsættelsesreglen for  

 nystiftede selskaber netop kunne og skulle finde anvendelse.
 Det var videre i punkt II G fastsat, at kursen på aktier i selskaber, der  

 ikke havde været pligtige at indsende første selvangivelse inden  

 kursberegningen, skulle ansættes til pari.
 Det fremgik nærmere af sagen, at klageren i 1987 havde solgt nominelt  

 541.000 kr. aktier i B A/S til det nystiftede selskab, B Holding A/S, for ca.  

 21 mio. kr. (kurs 3.926), jf. stiftelsesoverenskomsten for holdingselskabet.  

 Kursen var fastsat ved en vurderingsopgave, hvor vurderingsmændene havde  

 været en dommer, en direktør og en statsautoriseret revisor.
Holdingselskabets formål var alene at eje aktier i B A/S.
Formuekursen pr.  

 31. december 1986 på aktier i B A/S var 1.090, og formueværdien dermed ca. 6  

 mio. kr.
Kursen på aktier i B Holding A/S var 95 ifølge  

 Statsskattedirektoratets kursliste for 1989.
 De stedlige skattemyndigheder havde som begrundelse for, at klageren pr.  

 31. december 1987 og pr. 31. december 1988 ved formueopgørelsen skulle  

 benytte kurs 300 for aktierne i B Holding A/S, henvist til Østre Landsrets  

 dom af 13. april 1972.
 Landsskatteretten udtalte, at advokatens påstand om, at klagerens  

 aktiebeholdning i B Holding A/S skulle medtages til kurs 100, var i  

 overensstemmelse med Meddelelser fra Statsskattedirektoratet og Ligningsrådet  

 for 1988, side 48, 2. spalte, punkt G, og 1989, side 45, 2. spalte, punkt G.  

 Dette var tiltrådt af Told- og Skattestyrelsen.
De påklagede formueansættelser blev derfor nedsat til de selvangivne  

 beløb.
LV 1990, N 3.1.1.
