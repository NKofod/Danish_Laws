Forsvarsministeriets sagsbehandlingstider i sager om aktindsigt i 1. halvår 2022. Sag nr. 22/01306. Dato: 4. september 2022 Forsvarsministeriet Holmens Kanal 42 1060 København K 4. september 2022 Sag nr. 22/01306 Forsvarsministeriets sagsbehandlingstider i sager om aktindsigt i 1. halvår 2022 I begyndelsen af 2022 indledte jeg under henvisning til ombudsmandslovens § 17, stk. 2, en undersøgelse af Forsvarsministeriets sagsbehandlingstider i sager om aktindsigt efter offentlighedsloven og miljøoplysningsloven.
Den 16. marts 2022 afgav jeg en udtalelse herom, og jeg besluttede fortsat at følge med i udviklingen i sagsbehandlingstiderne.
Jeg bad derfor Forsvarsministeriet om at modtage en ny overordnet status for ministeriets sagsbehandlingstider ved behandlingen af aktindsigtssager i 1. halvår af 2022.
 Jeg har i den forbindelse modtaget Forsvarsministeriets udtalelse af 29. august 2022 vedlagt en oversigt over den gennemsnitlige sagsbehandlingstid i perioden.
 Ministeriet har oplyst, at ud over afgørelser truffet efter offentlighedsloven omfatter ministeriets opgørelser tillige eventuelle afgørelser truffet efter forvaltningsloven og miljøoplysningsloven.
 Det fremgår af udtalelsen og den vedlagte oversigt, at Forsvarsministeriet i 1. halvår 2022 modtog 175 aktindsigtsanmodninger i førsteinstanssager, og at ministeriet i disse sager har nedbragt den gennemsnitlige sagsbehandlingstid fra 20,1 arbejdsdage i 2. halvår 2021 til 15,1 arbejdsdage i 1. halvår 2022.
Derudover fremgår det af oversigten, at ministeriet i 1. halvår 2022 modtog 15 klager, og at den gennemsnitlige sagsbehandlingstid i disse sager har været 20,6 arbejdsdage.
Til sammenligning var den gennemsnitlige sagsbehandlingstid i 2. halvår 2021 i disse sager 19,2 arbejdsdage.
 Pr. 30. juni 2022 var der to verserende aktindsigtssager, hvori ministeriet afventede høringssvar fra andre myndigheder.
Forsvarsministeriet har anført, at ministeriet i forbindelse med krigen i Ukraine har måttet prioritere at anvende mandskabsressourcer til løsning af mange operative opgaver, som krigen nødvendiggjorde, og den dertil hørende sagsbehandling, som involverede mange medarbejdere på tværs af departementet.
Desuden har ministeriet ud over egne aktindsigtssager modtaget et ekstraordinært stort antal høringer vedrørende dokumenter knyttet til krigen i Ukraine.
 Jeg kan konstatere, at Forsvarsministeriet  på trods af de nævnte forhold  i 1. halvår af 2022 har nedbragt sagsbehandlingstiden i ministeriets førsteinstanssager og stort set har fastholdt sagsbehandlingstiden i klagesagerne, samt at ministeriet pr. 30. juni 2022 havde et meget begrænset antal verserende sager.
 I lyset heraf har jeg besluttet ikke på det foreliggende grundlag at foretage mig yderligere med hensyn til Forsvarsministeriets sagsbehandlingstider i sager om aktindsigt efter offentlighedsloven og miljøoplysningsloven.
 Jeg går dog ud fra, at Forsvarsministeriet fortsat vil holde fokus på ministeriets sagsbehandlingstider på området.
