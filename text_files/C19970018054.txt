(Til samtlige kommuner, statsamter, Den Sociale Ankestyrelse m.fl.) Med virkning fra 1. januar 1998 gennemføres en omlægning i  

 varebilbeskatningen, jf. § 2 i lov nr. 363 af 2. juni 1997 om ændring af lov  

 om registreringsafgift af motorkøretøjer og lov om vægtafgift af  

 motorkøretøjer m.v.
De ændrede regler betyder, at der ud over vægt- og  

 udligningsafgift skal betales tillæg for privat anvendelse af motorkøretøjer,  

 der er omfattet af vægtafgiftslovens § 4, stk. 1, II, A, dvs. vare- og  

 lastbiler m.v., der ikke er afgiftspligtige efter lov om afgift af  

 vejbenyttelse, samt visse påhængskøretøjer.
 Lov nr. 363 ændrer imidlertid samtidig vægtafgiftslovens § 16, således at  

 socialministeren kan fastsætte regler, hvorefter invaliderede personer, som  

 efter lov om social bistand kan opnå støtte til erhvervelse af et  

 motorkøretøj, ikke alene fritages for vægtafgift, men også for det nye tillæg  

 for privat anvendelse af varebiler.
På den baggrund ændres Socialministeriets bekendtgørelse nr. 886 af 11.  

 december 1986 om støtte til køb af bil efter bistandslovens § 58 med virkning  

 fra 1. januar 1998, jf. vedlagte korrekturtryk. (* 1) Den nye formulering af bilbekendtgørelsens § 8 indebærer således, at  

 revaliderings- og pensionsnævnene er bemyndiget til at bevilge fritagelse for  

 tillæg for privat anvendelse af varebiler til personer, der opfylder  

 betingelserne for støtte til køb af bil.
