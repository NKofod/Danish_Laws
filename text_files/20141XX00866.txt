Skriftlig fremsættelse (5. maj 2015) Ministeren for sundhed og forebyggelse (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af lov om røgfri miljøer (Udskydelse af tidspunkt for lovens revision) (Lovforslag nr.
L 202) Formålet med lovforslaget er at udskyde revisionen af lov om røgfri miljøer, der skal revideres i indeværende folketingssamling, til folketingsåret 2015-16.
 Det er regeringens opfattelse, at loven i sin nuværende udformning fungerer efter hensigten, og at der derfor ikke er grundlag for at revidere loven i indeværende folketingssamling.
Derimod finder regeringen, at der er behov for, at loven udvides til at omfatte brug af elektroniske cigaretter.
Det skal sikre, at brugen af elektroniske cigaretter på visse punkter sidestilles med rygning.
Efter regeringens opfattelse bør revisionen af lov om røgfri miljøer ske som led i fremsættelsen af en samlet og sammenhængende regulering af elektroniske cigaretter.
Revisionen bør derfor ske i tæt sammenhæng med den kommende implementering i dansk ret af Europa-Parlamentets og Rådets direktiv 2014/40/EU om indbyrdes tilnærmelse af medlemsstaternes love og administrative bestemmelser om fremstilling, præsentation og salg af tobak og relaterede produkter, der indeholder særlige krav til markedsføring af elektroniske cigaretter.
 Da regeringen vil skulle fremsætte lovforslag med henblik på direktivets gennemførelse i den kommende folketingssamling, foreslås det, at revisionen af lov om røgfri miljøer udskydes til folketingsåret 2015-16.
 Lovforslaget ønskes færdigbehandlet inden sommerferien.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
