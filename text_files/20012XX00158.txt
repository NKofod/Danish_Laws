Skriftlig fremsættelse (28. februar  

 2002) Beskæftigelsesministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 arbejdsmiljø (Ændring af regler om sikkerhedsorganisation,  

 aftalemodel i forhold til mobning, herunder seksuel chikane, ophævelse  

 af gebyrbelagt tilsyn, begrænsning i Arbejdstilsynets adgang til en  

 privat bolig m.v.).
(Lovforslag nr.
L 149).
Det er regeringens klare opfattelse, at der er behov for  

 at justere arbejdsmiljøloven på nogle punkter.
Respekten og  

 forståelsen for arbejdsmiljøreglerne skal genskabes.
 De seneste ændringer af arbejdsmiljøloven har  

 været præget af stramme regler og bureaukrati, hvilket  

 hæmmer det engagement, der skal til for at forbedre  

 arbejdsmiljøet.
 Der er inden for de seneste år gennemført  

 nogle stramninger i loven, som særligt har belastet de små  

 virksomheder unødigt såvel administrativt som  

 økonomisk.
 Det gælder bl.a. sænkningen af grænsen  

 til 5 ansatte for, hvornår sikkerhedsarbejdet skal organiseres formelt  

 i virksomheden.
 For at genskabe den rette balance i lovgivningen  

 foreslår regeringen, at pligten til at organisere sikkerheds- og  

 sundhedsarbejdet fjernes for virksomheder med under 10 ansatte.
 Regeringen foreslår ligeledes, at den i 2001  

 gennemførte ordning med et gebyrbelagt tilsyn ophæves fra 1.  

 januar 2003.
Baggrunden herfor er, at virksomhederne allerede har  

 betalt for tilsynet over skatten.
Derudover rammer det gebyrbelagte tilsyn  

 alle virksomheder inden for 12 særligt arbejdsmiljømæssigt  

 belastede brancher.
Regeringen finder det urimeligt at pålægge  

 alle virksomheder inden for bestemte brancher en ekstraudgift, hvorved man  

 også rammer de gode virksomheder med orden i arbejdsmiljøet, som  

 hører til i en branche, som generelt set har et dårligt  

 arbejdsmiljø.
 Forslaget indeholder endvidere en aftalemodel i forhold  

 til mobning, hvorefter beskæftigelsesministeren bemyndiges til at  

 fastsætte regler om, at arbejdsmarkedets parter får mulighed for  

 at aftale bestemmelser i en kollektiv overenskomst, hvorved parterne  

 får kompetence til selv at påse og behandle sager om mobning,  

 herunder seksuel chikane.
 Endelig ønsker regeringen Arbejdstilsynets  

 kontrolbeføjelser begrænset ved arbejde af  

 ikke-erhvervsmæssig karakter i en privat bolig m.v.
 Idet jeg i øvrigt henviser til lovforslaget med  

 bemærkninger, skal jeg anbefale det til Folketingets velvillige  

 behandling.
