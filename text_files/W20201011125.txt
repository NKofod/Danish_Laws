Offererstatningslovens § 1  straffelovsovertrædelser begået i udlandet, nævnets j.nr. 20-520-06722 Ansøger blev under en ferie i Tyrkiet sammen med 6 kammerater udsat for vold af en af sine rejsekammerater på et hotelværelse.
Skadevolder blev i Danmark idømt betinget fængsel i 3 måneder for overtrædelse af straffelovens § 244. Nævnet besluttede, at hændelsen var sket i et lukket dansk miljø, og at sagen således var omfattet af offererstatningsloven.
Nævnet lagde vægt på, at både ansøger og skadevolder var danske statsborgere, og at ansøger og skadevolder sammen med 5 andre var rejst på ferie, og at det således ikke beroede på en tilfældighed, at parterne opholdt sig sammen, da ansøger blev udsat for vold.
