Landsskatteretskendelse Tilskud til friluftsspil - teaterforening - skattepligt Reference:
SEL § 1, stk. 1, nr. 4 Foreningen A klagede for indkomståret 1997 over, at  

 den stedlige skatteforvaltning havde anset tilskud til opførelse af  

 skuespil, 310.000 kr., for skattepligtigt.
 Det fremgik af sagens oplysninger, at foreningen, der var  

 en selvejende forening med begrænset ansvar, blev stiftet den 9.  

 februar 1997 af B og to af dennes sønner.
Det fremgik af foreningens vedtægter, at den havde  

 til formål "at forestå opførelsen af en  

 friluftsforestilling, hvortil der var ydet økonomisk tilskud på  

 200.000 kr. fra vedkommende kommune.
Foreningen havde endvidere til  

 formål at fremme teater og kultur ved formidling og salg af  

 kunstneriske produkter, herunder produktion af egne teaterforestillinger,  

 film/video og lydbånd samt formidler af kursus- og foredragsvirksomhed  

 og udenlandske gæstespil".
Foreningens medlemskreds bestod ved stiftelsen af  

 ovennævnte tre stiftere.
Ifølge vedtægterne kunne som  

 medlem med bestyrelsens samtykke optages personer, der fremsatte skriftlig  

 henvendelse herom til formanden.
Foreningen havde dog ikke optaget nye  

 medlemmer.
Det fremgik videre at foreningens formue stedse skulle  

 holdes adskilt fra medlemmernes og bestyrelsesmedlemmernes private formue.
I  

 tilknytning hertil skulle foreningens formue i tilfælde af foreningens  

 opløsning anvendes i overensstemmelse med foreningens  

 formål.
Det var oplyst, at foreningen var registreret i Erhvervs-  

 og Selskabsstyrelsen i henhold til lov om erhvervsdrivende virksomheder som  

 en forening med begrænset ansvar.
Foreningen havde i forbindelse med  

 registreringen oplyst over for Erhvervs- og Selskabsstyrelsen, at foreningens  

 medlemmers økonomiske interesser i foreningens drift bestod i  

 muligheden for at udføre lønnet arbejde i form af deltagelse i  

 de engagementer, der blev udført i foreningens regi.
Foreningens primære projekt, friluftsspillet, blev  

 opført i en periode i august 1997. Det fremgik af regnskabet  

 vedrørende spillet, at indtægterne ekskl. moms udgjorde 490.632  

 kr. heraf tilskud fra kommunen med 210.000 kr., fra en bank med 75.000 kr.,  

 fra amtet 25.000 kr. og fra en grundejerforening med 25.000 kr.
Det var  

 oplyst, at grundejerforeningen betingede sig adgang til forpremieren for 350  

 besøgende.
Entreindtægterne udgjorde 88.300 kr., annoncesalg ca.  

 42.000 kr., mens salg af mad og drikkevarer udgjorde 62.088 kr.
Udgifterne  

 udgjorde ekskl. moms 504.569 kr., heraf vedrørte ca. 300.000 kr. gager  

 til instruktør og skuespillere, mens de øvrige udgifter bl.a.  

 vedrørte forsikringer, leje af lokaler, materialer og kostumer,  

 forplejning, revisor og trykning.
Det fremgik af årsregnskabet, at foreningen i  

 løbet af året tillige opførte en andet stykke, ved  

 hvilket der var en indtægt på 116.000 kr. og udgifter på  

 8.878 kr.
Herudover havde foreningen en indtægt på 15.000 kr.  

 vedrørende manuskriptbearbejdelse m.v. samt en indtægt på  

 ca. 280.000 kr. vedrørende reklamevirksomhed og kursusvirksomhed.  

 Foreningens samlede omsætning var herefter opgjort til 900.848 kr. mens  

 udgifterne var opgjort til ca. 590.000 kr., hvorefter årets resultat  

 før skat udgjorde ca. 310.000 kr.
Foreningen havde herefter  

 selvangivet en skattepligtig indkomst på 4.976 kr., idet foreningen  

 havde udeholdt de modtagne tilskud på 310.000 kr.
Den stedlige skatteforvaltning havde anset foreningen for  

 skattepligtig i henhold til selskabsskattelovens § 1, stk. 1, nr. 4, hvorved  

 det var bemærket, at denne bestemmelse omhandlede foreninger, hvis  

 formål var at fremme medlemmernes fælles erhvervsmæssige  

 interesser gennem deres deltagelse i foreningens virksomhed som aftagere,  

 leverandører eller på anden lignende måde, og som ikke var  

 omfattet af nr. 2, 3 eller 3 a.
Det var herved bemærket at foreningen  

 selv over for Erhvervs- og Selskabsstyrelsen havde oplyst, at medlemmernes  

 økonomiske interesser blev fremmet gennem erhvervsdriften ved at  

 medlemmerne havde mulighed for at udføre lønnet arbejde for  

 foreningen ved deltagelse i de engagementer, der blev udført i  

 foreningens regi.
Skatteforvaltningen havde herefter bemærket, at  

 foreninger, der var omfattet af den nævnte bestemmelse, opgjorde den  

 skattepligtige indkomst efter skattelovgivningens almindelige regler for  

 selskaber, jf. selskabsskattelovens § 8, hvilket betød, at modtagne  

 tilskud var skattepligtige for foreningen.
 Foreningens advokat havde over for Landsskatteretten  

 nedlagt principal påstand om nedsættelse til det selvangivne  

 på dette punkt, subsidiært at den skattepligtige indkomst i  

 stedet skulle ansættes til 176.057 kr.
 Til støtte for den principale påstand havde  

 advokaten gjort gældende, at foreningen ikke var omfattet af  

 selskabsskattelovens § 1, stk. 1, nr. 4, og at foreningen heller ikke  

 på andet grundlag var skattepligtig af de modtagne tilskud på  

 310.000 kr.
Han havde hertil anført, at den  

 pågældende bestemmelse alene vedrørte "foreninger, hvis  

 formål var at fremme medlemmernes fælles erhvervsmæssige  

 interesser gennem deres deltagelse i foreningens virksomhed som aftagere,  

 leverandører eller på anden lignende måde." Ifølge  

 bestemmelsens ordlyd, forarbejder samt administrativ praksis omfattede  

 bestemmelsen alene kooperative virksomheder.
Disse virksomheder var  

 kendetegnet ved dels et kooperativt formål dels en særlig  

 overskudsdeling.
En virksomhed havde et kooperativt formål, når  

 den virkede til varetagelse af medlemmernes økonomiske interesser  

 enten ved indkøb, fremskaffelse eller fremstilling af varer, levering  

 af tjenesteydelser til medlemmernes forbrug, eller ved bearbejdning,  

 forædling eller salg af medlemmernes produkter.
Den nødvendige  

 overskudsdeling bestod i, at virksomhedens overskud blev fordelt i henhold  

 til medlemmer nes omsætning med virksomheden.
Den klagende forening var  

 hverken kendetegnet ved et kooperativt formål eller ved en sådan  

 overskudsdeling.
Det var ikke korrekt, når det af kommunen blev lagt  

 til grund, at foreningen havde til formål at varetage medlemmernes  

 økonomiske interesser.
I forbindelse med registreringen i Erhvervs- og  

 Selskabsstyrelsen forespurgte styrelsen, om medlemmerne havde en  

 økonomisk interesse i foreningens drift.
Det blev i den forbindelse  

 oplyst, at den eneste økonomiske interesse i driften kunne bestå  

 i, at medlemmerne ville blive vederlagt for arbejde udført i eller for  

 foreningen.
Det forhold, at et eller flere af medlemmerne på lige fod  

 med ikke-medlemmer, blev aflønnet for udført arbejde i eller  

 for foreningen, gjorde ikke foreningen til en kooperativ forening.
I  

 øvrigt var størstedelen af foreningens lønudgift  

 tilgået ikke-medlemmer.
Advokaten havde videre anført, at de modtagne  

 tilskud heller ikke på andet grundlag var skattepligtige for  

 foreningen.
Såfremt det blev lagt til grund, at selskabsskattelovens §  

 1, stk. 1, nr. 6, var rette beskatningshjemmel for foreningen, kunne de  

 modtagne tilskud ikke anses for ydet til en erhvervsmæssig aktivitet i  

 foreningen, hvorfor tilskuddene ikke skulle medregnes ved opgørelsen  

 af foreningens skattepligtige indkomst.
Advokaten havde i tilknytning hertil  

 bemærket, at andre teaterforeninger eller teatre heller ikke blev  

 beskattet af modtagne offentlige bevillinger eller tilskud.
Til støtte for den subsidiære påstand -  

 og for det tilfælde, at Landsskatteretten måtte finde, at  

 friluftsspillet ikke var en erhvervsmæssig aktivitet, og der  

 således i princippet ikke kunne godkendes fradrag for det selvangivne  

 underskud vedrørende denne aktivitet - havde advokaten gjort  

 gældende, at dette måtte udstrækkes til de øvrige  

 teatermæssige aktiviteter.
I denne situation ville den skattepligtige  

 indkomst for foreningen udgøre 176.057 kr. hidrørende fra  

 reklameindtægter mv. med fradrag af en andel af foreningens  

 administrationsudgifter, hvorved advokaten havde henvist til en af  

 foreningens revisor opgjort endelig fordeling.
 Landsskatteretten fandt, at foreningen var omfattet af  

 selskabsskattelovens § 1, stk. 1, nr. 6, hvorefter foreningen alene var  

 skattepligtig af indtægter ved erhvervsmæssig virksomhed, jf.  

 tillige lovens § 1, stk. 4.
Retten fandt på det foreliggende grundlag, at det  

 måtte lægges til grund, at samtlige foreningens aktiviteter havde  

 været af erhvervsmæssig karakter, hvorved det særligt  

 vedrørende friluftsspillet var bemærket, at der var opnået  

 entreindtægter, ligesom der var sket salg af mad og drikkevarer.
Det  

 var i den forbindelse ikke afgørende, at aktiviteten uden offentlige  

 tilskud var underskudsgivende.
 Når det således var lagt til grund, at  

 friluftsspillet var en erhvervsmæssig aktivitet, fandt retten, at  

 foreningen var forpligtet til at medregne de tilskud, foreningen havde  

 modtaget specielt vedrørende denne aktivitet, til den skattepligtige  

 indkomst.
 Med denne begrundelse blev den påklagede  

 afgørelse stadfæstet.
