 Ved en bindende forhåndsbesked om overdragelse af aktier til en af  

 hovedaktionæren stiftet fond, fastslog Landsskatteretten - med dissens - at  

 der ikke kunne statueres maskeret udbytte for hovedaktionæren ved sådan  

 overdragelse, idet fondens formål var af almennyttig eller almenvelgørende  

 karakter.
 Direktør A, B A/S og C A/S, klagede over den af Ligningsrådet som bindende  

 forhåndsbesked trufne afgørelse om de skattemæssige virkninger af en påtænkt  

 gaveoverdragelse af nærmere bestemte aktieposter til en fond, D Fonden, måtte  

 anses for en i forhold til klageren skattepligtig udlodning.
Det fremgik, at D-Fonden var stiftet den 5. oktober 1984 med en  

 grundkapital på 3 mio. kr.
Dette beløb var betalt af klageren personligt i  

 form af obligationer og bankindestående.
Fondens formål er at yde støtte af  

 almennyttig eller almenvelgørende karakter til kulturelle eller sociale  

 aktiviteter samt til videnskabelige aktiviteter med tilknytning til  

 odontologiske eller medicinske områder, herunder især forskning, udvikling,  

 uddannelse og oplysning til udbredelse af mund- og tandhygiejne og til  

 forebyggelse af sukkersyge.
Fondens bestyrelse består af klageren og personer  

 med familiemæssig tilknytning til denne samt af personer, der er uafhængige  

 og uvildige i forhold til stifteren og med tilknytning til området inden for  

 det angivne formål.
Overdragelsen af aktieposter til fonden vedrørte selskaberne B A/S og C  

 A/S.
Det var oplyst, at aktiekapitalen i B A/S udgjorde 20 mio. kr., hvoraf  

 klageren ejede for godt 15 mio. kr., familiemedlemmer godt 1,5 mio. kr.,  

 medens resten indehavedes af selskabet selv og C A/S.
Aktiekapitalen i C A/S udgjorde i alt nom. 27 mio. kr., der var opdelt i  

 A-aktier nom. 2,7 mio. kr. og B-aktier nom. 24,3 mio. kr.
Hvert A-aktiebeløb  

 på 1.000 kr. gav 10 stemmer og hvert B-aktiebeløb på 1.000 kr. en stemme.  

 Alle A-aktierne tilhørte klageren, medens B-aktierne var fordelt med godt 16  

 mio. kr. til et familiemedlem og godt 4 mio. kr. til 2 andre medlemmer.
Det var tanken, at B A/S skulle overdrage nom. 2 mio. kr. egne aktier til  

 D-Fonden, og at C A/S skulle overdrage nom. 400.000 kr. aktier i B A/S til  

 samme fond.
Overdragelserne ville ske ved gave.
Ved den for Ligningsrådet  

 forelagte forespørgsel var det forespurgt, om de nævnte overdragelser ville  

 kunne ske uden skattemæssige konsekvenser for klageren.
Ligningsrådets  

 afgørelse gik ud på, at overdragelsen af de nævnte aktieposter ikke ville  

 kunne ske uden skattemæssige konsekvenser for klageren.
Det var i denne  

 forbindelse anført, at når hensås til, at klageren via sin aktieindflydelse  

 beherskede både B A/S og C A/S, og til, at han var stifter af D-Fonden,  

 fandtes de påtænkte gaver - uagtet fondens almennyttige karakter - at tjene  

 aktionærformål.
 På dette grundlag fandt Ligningsrådet, at selskabernes overdragelse af  

 nom. 2,4 mio. kr. aktier i B A/S til fonden som gave måtte anses for en i  

 forhold til klageren skattepligtig udlodning.
 Klagerens advokat gjorde gældende, at der ikke var grundlag for at antage,  

 at den af aktieselskabet påtænkte gaveoverdragelse til fonden ville udløse  

 indkomstskattepligt for klageren, da den foreliggende fond har rent  

 almennyttig karakter.
 Samme synspunkt gav Landsskatterettens kontor udtryk for i forbindelse med  

 indhentelse af en udtalelse fra Statsskattedirektoratet, idet kontoret fandt,  

 at gaveoverdragelserne måtte anses overvejende at tjene selskabernes  

 interesse og ikke klagerens personlige interesse.
 Hertil udtalte Statsskattedirektoratet:»»..at aktieselskaber i  

 henhold til selskabslovgivningen må betragtes som erhvervsdrivende selskaber,  

 der har til formål at indvinde økonomisk udbytte, hvilket indebærer en  

 formodning for, at selskabet ikke varetager sine egne formål, når det yder  

 gaver til almennyttige fonde, ligeså lidt som når selskabet udlodder til  

 personer.
Denne formodning svækkes dog i det omfang, der kan påvises en sammenhæng  

 mellem selskabets interesser og fondens formål.
En fond kan enten have  

 selskabsformål eller aktionærformål.
Den må anses for at have selskabsformål,  

 hvis det pågældende selskab direkte eller indirekte kan modtage tilskud af  

 fondens midler eller disses afkast, f.eks. som tilbagebetaling, indbetaling,  

 långivning (herunder mod pant i fast ejendom), kaution, garantistillelse  

 eller nytegning af aktier.
Der vil ikke på grundlag af selskabets ydelser til  

 en fond med disse formål kunne statueres maskeret udbytte.
Alle andre formål må principielt betragtes som aktionærformål, således  

 også fondens støtte til almenvelgørende eller på anden måde almennyttige  

 formål.
For at kunne statuere maskeret udbytte i forbindelse med selskabets  

 ydelser til en fond, er det dog ikke tilstrækkeligt, at fonden i det hele  

 eller fortrinsvis tjener aktionærformål.
Det må yderligere forudsættes, at selskabet beherskes af en eller flere  

 aktionærer, hvis personlige interesser efter en konkret bedømmelse må antages  

 at falde sammen med fondens formål.
Et sådant interessesammenfald må formodes  

 at være til stede, hvor den samme person er hovedaktionær i selskabet og  

 stifter af fonden, idet han ved at stifte fonden har givet udtryk for sin  

 personlige interesse i dennes formål.
 De i ligningsvejledningen for selskaber 1986 på side 69 til 70 nævnte  

 afgørelser vedrørende hovedaktionærselskabers gaver til fonde eller  

 foreninger med ideelle formål må forstås på denne baggrund.
 Uanset fondens formål vil der dog ikke kunne statueres maskeret udbytte,  

 såfremt selskabets ydelser er fradragsberettigede som driftsomkostninger.
 I øvrigt bemærkes, at den hidtidige praksis, hvorefter et  

 hovedaktionærselskab nægtes fradragsret for løbende udbetalinger til formål,  

 der udelukkende eller i det væsentlige tilgodeser hovedaktionærens personlige  

 interesse, er opretholdt ifølge Skattedepartementets cirkulære af 25.  

 november 1986 om fradragsret for løbende ydelser, punkt 6, 2. stk.
 I forbindelse med godkendelse af D-Fonden i medfør af ligningslovens § 8 A  

 blev formålsbestemmelsen ændret, således at forskellige formål, der ikke var  

 af almen karakter, udgik, således køb af aktier i selskaber under D-gruppen  

 og støtte til efterkommere af stifteren.
 Ifølge fondens nuværende formålsparagraf kan den kun yde støtte til  

 almennyttige eller almenvelgørende kulturelle eller sociale aktiviteter samt  

 til de særligt nævnte videnskabelige aktiviteter, der overvejende vedrører  

 tand- og mundhygiejne.
 Denne afgrænsning af formålene er imidlertid ikke ensbetydende med, at  

 fonden i mindre udstrækning end før tjener aktionærformål, eftersom de  

 formål, der er tilbage, heller ikke kan betragtes som selskabsformål.
Det er ubestridt, at direktør A via sin aktieindflydelse behersker B A/S  

 og C A/S, som påtænker at yde D-Fonden en gave i form af aktier, og at han er  

 fondens stifter.
Der består ikke en så nær forbindelse mellem fonden og  

 selskabernes indtægtserhvervelse, at de ud fra en kundemæssig eller  

 almindelig reklamemæssig betragtning kan anses for fradragsberettigede for  

 udgifterne i henhold til statsskattelovens § 6 a eller ligningslovens § 8,  

 jf. Østre Landsrets dom af 12. februar 1985 (A/S Københavns Handelsbank)  

 gengivet i Skattedepartementets meddelelser nr. 74, side 485 ff.
Man skal derfor indstille den påklagede bindende forhåndsbesked til  

 stadfæstelse.«» Klagerens advokat gjorde i denne anledning gældende, at den af  

 Statsskattedirektoratet anlagte fortolkning, således som den kom til udtryk i  

 udtalelsen, ikke kunne anses for rigtig og heller ikke stemmende med hidtidig  

 praksis på området.
Klagerens advokat henviste til, at baggrunden for stiftelsen af fonden lå  

 på linie med de synspunkter, der var kommet til udtryk for flere store  

 virksomheder, der havde stiftet fonde.
Baggrunden herfor havde været et stort  

 ønske om generelt over for offentligheden at give et positivt indtryk af, at  

 virksomheden gjorde noget uegennyttigt for almenvellet.
Dette skete som oftest gennem de fra et af virksomhederne stiftet fond  

 afgivne donationer til det i vedkommende fond definerede formål af  

 almennyttig og almenvelgørende karakter.
En sådan fondskabelse og deraf  

 følgende udbetaling havde også stor reklameværdi for virksomhederne.
Disse  

 synspunkter havde gjort sig gældende i forbindelse med stiftelse af D-Fonden,  

 og der havde ikke ved stiftelsen af fonden været tanke om, at stifteren eller  

 dennes familie eller folk i øvrigt med tilknytning til denne skulle have  

 nogen økonomisk fordel af fonden, ligesom der ikke havde været tale om på  

 noget tidspunkt at varetage aktionærens interesser heri.  

 Statsskattedirektoratets udtalelse gav en alt for snæver definition af, i  

 hvilket omfang der skattefrit kunne ydes gaver, og som baggrund herfor  

 henviste han til Betænkningen om Fonde, ligesom ligningsvejledningens  

 udtalelse vedrørende spørgsmålet helt klart lå på linie med kontorets  

 opfattelse.
Såfremt Ligningsrådets forhåndsbesked blev tiltrådt, måtte det  

 anses som en skærpelse af hidtidig praksis, og de af Statsskattedirektoratet  

 fremdragne synspunkter om varetagelse af aktionærinteresse savnede ethvert  

 grundlag i de foreliggende oplysninger med hensyn til fondens formål og  

 bestyrelsens sammensætning.
 To retsmedlemmer, der fandt i det væsentlige at kunne tiltræde advokatens  

 synspunkter, stemte for, at overdragelsen af de nævnte aktieposter ville  

 kunne ske uden udlodningsmæssig virkning.
Et retsmedlem (retsformanden) fandt, at uanset fonden i det væsentligste  

 har almennyttige formål, måtte formålet anses for at bero på den pågældendes  

 personlige ideelle interesse, som derfor blev tilgodeset i kraft af den ved  

 aktionærindflydelsen ydede selskabsgave.
Der var således ikke tale om at  

 varetage selskabsinteresser men personlige aktionærinteresser, hvorfor dette  

 medlem henholdt sig til Ligningsrådets udtalelse.
 Der blev truffet afgørelse efter stemmeflertallet.
 LV 1987, SC 1.2.5.1.11.
