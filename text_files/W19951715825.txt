Opretholdelse af kooperationsbeskatning Reference : SEL § 1, stk. 1, SSL § 1, stk. 1, § 15 og § 16, LV 1994  

 S.A.1.4.1 Ligningsrådet blev anmodet om at besvare følgende:
 Spørgsmål:
1. Kan Ligningsrådet bekræfte, at kooperationsbeskatning af B  

 A-S efter selskabsskattelovens § 1, stk. 1, nr. 3, ikke berøres ved  

 etablering af en planlagt butiksudviklingsaktivitet i B Holding A/S,  

 når finansieringen afdækkes gennem indskud af aktiekapital fra B  

 A/S til det 100 pct. ejede udviklingsselskab B Holding A/S? 2. Vil svaret på spørgsmål 1 ændres,  

 såfremt finansieringen af etableringen, udover indskud af egenkapital i  

 B Holding A/S, suppleres med forrentet udlån fra B A/S til B Holding  

 A/S, således at svingende kapitalbehov kan dækkes uden permanent  

 kapitaltilskud? Sagens omstændigheder var følgende:
B A/S var en indkøbssammenslutning, der var kooperationsbeskattet  

 efter selskabsskattelovens § 1, stk. 1, nr. 3. Ifølge  

 vedtægterne var B's formål at drive handels- og servicevirksomhed  

 med henblik på at betjene et net af egnede aktionærforretninger,  

 der drev detailhandel.
En påtænkt udvidelse af antallet af  

 butikker var planlagt gennemført ved, at B A/S etablerede et 100 pct.  

 ejet udviklingsselskab under navnet B Holding A/S, der skulle beskattes efter  

 selskabsskattelovens § 1, stk. 1, nr. 1.
 Hensigten var herefter at lade B Holding A/S erhverve attraktive  

 lejemål på de for kæderne strategisk vigtige steder.  

 Lejemålene skulle videreudlejes til datterselskaber af B Holding A/S  

 for drift af butikker indenfor de enkelte kæder.
 Når en butik var etableret under B Holding A/S skulle  

 driftsselskabet/datterselskabet i henhold til vedtægter for B A/S  

 erhverve en aktie i B A/S for at opnå vareleverancer herfra.
Det var ikke B A/S' ønske at eje forretninger permanent, men alene  

 at fungere som igangsætter af forretninger for at sikre de enkelte  

 kæders udvikling og videre eksistens til fælles gavn for alle de  

 tilknyttede forretninger og det kooperative formål i B A/S.  

 Ejerforholdet skulle alene være af midlertidig karakter med henblik  

 på en efterfølgende overdragelse af  

 driftsselskabet/datterselskabet til den butikschef, der blev ansat som  

 direktør i den enkelte forretning.
Direktøren fik derfor  

 mulighed for at erhverve indtil 49 pct. af aktiekapitalen i selskabet  

 successivt.
Ved overdragelse af en forretning til direktøren skulle  

 lejemålet stadig bibeholdes hos B A/S, hvorved fællesskabet  

 sikres mod risikoen for, at gode beliggenheder går tabt.  

 Driftsselskabet skulle ligeledes fortsat være aktionær i B A/S.  

 Det var således B A/S' opfattelse, at tiltag, der har til formål  

 at forbedre selskabets position til gavn for deltagerne, og dermed omfattet  

 af det kooperative formål, ikke ville medføre ændringer i  

 beskatningsformen.
 Ligningsrådet udtalte:
 Når henses til Skat 1990.5.379, Skat 1990.6.483 og skd. 39.285 vil  

 spørgsmål 1 og 2 begge skulle besvares benægtende, hvilket  

 vil sige, at kooperationsbeskatningen ikke kunne opretholdes.
Ved afgørelsen er der lagt vægt på, at et  

 kooperationsbeskattet selskab skal have et kooperativt formål, som er  

 baseret på omsætning hovedsagelig med medlemmerne, jf.
SSL § 1,  

 stk. 1, nr. 3 og §§ 15 og 16. Heraf følger, at der reelt skal  

 være tale om samhandel med medlemmerne, mens dette at virke for  

 medlemmernes interesser eller at fremme salget af medlemmernes produkter ikke  

 er tilstrækkeligt til at blive omfattet af bestemmelserne om  

 kooperationsbeskatning, jf.
Rapport fra Udvalget til undersøgelse af  

 eventuelle misbrugsmuligheder ved andelsbeskatningen, Skatteministeriet,  

 December 1992, side 22.
 Det forhold, at man med de beskrevne udviklingsaktiviteter ville styrke B  

 A/S' indkøbsposition, idet en styrket markedsposition var ensbetydende  

 med bedre indkøbsvilkår og bedre indkøbspriser til  

 forretningerne, kunne således ikke i sig selv anses for et kooperativt  

 formål.
Hvis andelsforeningens aktiviteter blev udvidet med placering i  

 datterselskaber af medlemmernes andelskapital, uden at placeringen er et led  

 i normal forrentning af medlemskapitalen, vil dette efter  

 Ligningsrådets opfattelse falde udenfor det kooperative formål,  

 jf.
SKAT, 1990, nr. 5, side 379.
Det var oplyst, at driftsselskabet/datterselskabet skulle erhverve en  

 aktie i B A/S for at opnå vareleverancer, dvs. for at opnå  

 medlemskab af B A/S.
Endvidere var det oplyst, at B A/S var ejer af B Holding  

 A/S, som igen var ejer af medlemsselskabet.
Desuden skulle B Holding A/S  

 bestandigt stå som udlejer af driftsselskabets/datterselskabets  

 (medlemmets) forretningslokaler.
 På den baggrund bemærkede Ligningsrådet, at den i cirkl.  

 nr. 136 af 7.11.1988 pkt. 7 in fine nævnte betingelse om, at  

 medlemmerne skal være indbyrdes økonomisk uafhængige,  

 næppe var opfyldt.
