Betænkning afgivet af Sundheds- og Forebyggelsesudvalget den 24. marts 2015 Betænkning over Forslag til lov om ændring af lov om fremstilling, præsentation og salg af tobaksvarer (Forbud mod salg af løs snus og lignende tobaksprodukter i Danmark) [af ministeren for sundhed og forebyggelse (Nick Hækkerup)]:
1. Udvalgsarbejdet Lovforslaget blev fremsat den 22. januar 2015 og var til 1. behandling den 3. februar 2015. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 9. december 2014 dette udkast til udvalget, jf.
SUU alm. del  bilag 132. Den 22. januar 2015 sendte ministeren for sundhed og forebyggelse de indkomne høringssvar og et notat herom til udvalget.
Spørgsmål Udvalget har stillet 7 spørgsmål til ministeren for sundhed og forebyggelse til skriftlig besvarelse, som denne har besvaret.
 2 af udvalgets spørgsmål og ministeren for sundhed og forebyggelses svar herpå er optrykt som bilag 2 til betænkningen.
2. Indstillinger og politiske bemærkninger Et flertal i udvalget (V, S, RV og SF) indstiller lovforslaget til vedtagelse uændret.
 Et mindretal i udvalget (DF, EL, LA og KF) indstiller lovforslaget til forkastelse ved 3. behandling.
Det var med undren, at Dansk Folkepartis medlemmer af udvalget konstaterede, at L 115 om forbud mod salg af snus i Danmark blev fremsat.
Det samme lovforslag blev nedstemt i 2013 af et flertal i Folketinget.
Dengang stod vi også over for et EU-system, som mente, at de danske regler ikke overholdt tobaksdirektivet, men et flertal mente, at det ikke var så åbenlyst, at den tolkning af tobaksdirektivet, som havde været gældende i Danmark i mange år, ikke kunne opretholdes over for domstolen.
 I Sundheds- og Forebyggelsesudvalgets høringssvar fra 2013 til Europaudvalget står følgende vedrørende forbud mod snus:
»Et flertal i udvalget (V, DF, EL, LA og KF) finder, at det gældende tobaksvaredirektiv fra 2001 ikke indeholder et forbud mod salg af al løs snus i Danmark.
Disse partier finder, at salg af løs snus er lovligt i henhold til det gældende direktiv, og bemærker, at der er tale om et traditionelt produkt.
På denne baggrund vil den foreslåede ændring være i modstrid med den hidtidige danske fortolkning af tobaksvaredirektivet.« Jf. ministerens svar på spørgsmål 4 og spørgsmål 7 er der ingen ændringer i reglerne om snus i det nye tobaksdirektiv.
Det betyder, at der ikke er ændret på grundlaget for den tolkning, som Danmark har lagt til grund siden 2001, om, at der lovligt kan sælges løs snus i Danmark.
Derfor undrer det Dansk Folkeparti meget, at regeringen ikke har modsagt Europa-kommissionens påstand.
 Dansk Folkeparti vil derfor stemme imod det fremsatte lovforslag og vil fremsætte et beslutningsforslag om, at regeringen pålægges at meddele Domstolen, at Danmark ønsker sagen realitetsbehandlet.
Enhedslistens medlemmer af udvalget er imod lovforslaget, fordi løs snus ikke bør forbydes i Danmark.
Snus er mindre sundhedsskadeligt end røgtobak, som fortsat er tilladt.
Enhedslisten mener ikke, at det er et område, hvor EU bør regulere, hvordan lovgivningen indrettes i Danmark, og derfor finder Enhedslisten det beklageligt, at store dele af Folketinget har valgt at følge Kommissionen blindt i denne sag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) Karen J.
Klint (S) fmd.
Anne Sina (S) Rasmus Horn Langhoff (S) Orla Hav (S) Helle Løvgreen Mølvig (RV) Marlene Borst Hansen (RV) Liv Holm Andersen (RV) Özlem Sara Cekic (SF) Jonas Dahl (SF) Eigil Andersen (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Finn Thranum (V) Liselott Blixt (DF) Jens Henrik Thulesen Dahl (DF) Karina Adsbøl (DF) Susanne Eilersen (DF) Simon Emil Ammitzbøll (LA) Thyra Frank (LA) Daniel Rugholm (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 115 Oversigt over spørgsmål og svar vedrørende L 115 Bilag 2 Nogle af udvalgets spørgsmål til ministeren for sundhed og forebyggelse og dennes svar herpå Spørgsmålene og ministeren for sundhed og forebyggelses svar herpå er optrykt efter ønske fra DF.
 Spørgsmål nr. 4:
Er regeringen enig i, at Danmark  såfremt den traktatkrænkelsessag Kommissionen havde anlagt mod Danmark blev gennemført og Kommissionen tabte sagen  fortsat ville have kunnet tillade salg af løs snus efter implementeringen af Tobaksvaredirektivet pr. 20. maj 2016? Svar:
 Indledningsvist skal jeg henlede opmærksomheden på, at regeringen  som det tidligere er oplyst Folketingets Sundheds- og Forebyggelsesudvalg  er enig i, at den danske lovgivning i form af tobaksvareloven er i strid med tobaksvaredirektivet, dvs. at Danmark har tilsidesat sine EU-retlige forpligtelser i forhold til spørgsmålet om salg af løs snus i Danmark.
Når det er sagt, skal jeg henvise til bemærkningerne til lovforslag nr.
L 115 om ændring af lov om fremstilling, præsentation og salg af tobaksvarer.
Heraf fremgår, at det nye direktiv om tobaksvarer og relaterede produkter (direktiv 2014/40/EU), som erstatter det gældende tobaksvaredirektiv (direktiv 2001/37/EF), viderefører de gældende regler vedrørende detailsalg af snus.
Dette betyder, at salg af snus er forbudt efter det nye direktiv om tobaksvarer og relaterede produkter.
 Spørgsmål nr. 7:
Kan ministeren bekræfte, at ministeren i svar på spørgsmål 4 erkender, at reglerne for salg af snus er uændrede i forhold til, da de blev indført af EU, og at det nye direktiv derfor ikke spiller nogen rolle for en juridisk vurdering af den danske snus-sag? Svar:
 Ja.
