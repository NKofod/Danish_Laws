Et slankeinstitut tilbød tidligere medlemmer rabat i forbindelse med  

 genindmeldelse.
Tilbuddet gik blandt andet ud på, at man efter 10 lektioner  

 ville få valget mellem tilbagebetaling af 60 kr. eller 10 rabatkuponer a 12  

 kr. til brug ved senere lektioner.
Som kontrol var der i brochuren 10 felter  

 beregnet til underskrift af kassereren.
 Forbrugerombudsmanden udtalte, at således som systemet var udformet,  

 var det omfattet af markedsføringslovens § 7, idet de 10 felter i brochuren  

 måtte betegnes som »mærker, kuponer eller lignende.« § 7's formkrav  

 skulle derfor opfyldes.
 Slankelektioner med rabat.
Et slankeinstitut udsendte til tidligere medlemmer en brochure, hvori der  

 var et særligt rabattilbud i forbindelse med genindmeldelse.
Tilbuddet gik  

 bl.a. ud på, at de genindmeldte efter 10 lektioner ville få valget mellem  

 tilbagebetaling af kr. 60 kontant eller 10 rabatkuponer a kr. 12 til brug ved  

 senere lektioner.
I Brochuren var der en side med 10 felter, nummereret uge  

 1-10. Disse felter var beregnet til underskift af kassereren med angivelse af  

 dato.
Under behandling af sagen blev det fra slankeinstituttets side oplyst, at  

 der i princippet var tale om en mængderabat.
Hvis man havde været medlem i 10  

 uger, opnåede man en prismæssig fordel, der bestod enten i en mindre pris på  

 de næste 10 uger eller i en mængderabat med tilbagevirkende kraft for de  

 første 10 uger.
For at gennemføre disse rabatformer måtte der ske en  

 registrering af mødefrekvensen.
Brochuren side med de 10 felter var en enkelt  

 måde at kontrollere mødefrekvensen på og svarede for så vidt blot til interne  

 noteringer.
FO udtalte, at således som det anvendte rabatsystem var udformet, måtte  

 det anses for omfattet af markedsføringslovens § 7, idet der var tale om  

 ydelse af rabat i form af mærker, kuponer eller lignende til senere  

 indløsning.
Det bemærkedes herved, at de 10 felter i brochuren, betegnet uge  

 1-10, måtte anses for »mærker«, kuponer eller lignende'.
På denne baggrund fandtes de betingelser, der er fastsat i  

 markedsføringslovens § 7, sammenholdt med § 1 i bekendtgørelse om indløsning  

 af rabatmærker, ikke at være opfyldt.
Dels var de enkelte mærker (felter)  

 ikke udformet i overensstemmelse med kravene i markedsføringslovens § 7, dels  

 var vilkårene for indløsning af rabatten ikke i overensstemmelse med  

 bekendtgørelsens § 1, der bestemmer, at mærker til et beløb af mindst kr. 5  

 kan kræves indløst.
Det udtaltes samtidig, at § 7 ikke kan antages at omfatte  

 tilfælde, hvor et nærmere angivet antal lektioner til en almindelig gældende  

 pris efterfølges af lektioner til lavere pris.
Det må dog herved være en  

 forudsætning, at systemet er indrettet således, at det er alle de  

 efterfølgende lektioner i samme sæson, der tilbydes til nedsat pris og ikke  

 således, at der i forbindelse med køb af det første antal lektioner til  

 almindeligt gældende pris »opspares« en rabat, der gælder ved køb  

 af et nærmere angivet antal efterfølgende lektioner.
 (* 1) Offentliggjort i Forbrugerombudsmandens Årsberetning 1979-1980, side  

 139.
