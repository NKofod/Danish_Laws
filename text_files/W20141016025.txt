Ligebehandlingsnævnets afgørelse om køn - adgangsbegrænsning - medhold Det var i strid med ligestillingsloven, at et diskotek afviste at lukke mænd ind.
Klager fik derfor medhold og blev derfor tilkendt en godtgørelse på 2.500 kr.
 Klagen drejer sig om påstået forskelsbehandling på grund af køn i forbindelse med, at et diskotek afviste at lukke mænd ind.
Ligebehandlingsnævnets afgørelse Det var i strid med ligestillingsloven, at et diskotek afviste at lukke mænd ind.
 Indklagede skal inden 14 dage betale en godtgørelse til klageren på 2.500 kr. med procesrente fra den 25. maj 2012, hvor klagen er modtaget i Ligebehandlingsnævnet.
Sagsfremstilling Der er klaget over, at mænd ikke fik adgang til et diskotek.
Parternes bemærkninger Klager påstår, at han blev nægtet adgang til det indklagede diskotek på grund af hans køn.
Klager stod den pågældende aften i kø til diskoteket sammen med en gruppe venner.
Da klager nåede frem til indgangen fortalte dørmanden, at de ikke kunne få adgang til diskoteket, eftersom de var mænd.
 Dørmanden fortalte klager, at hvis han kom med en gruppe piger, så ville de kunne komme ind på diskoteket.
 Klager påpeger, at han hverken var højrøstet, havde en truende adfærd eller beklagede sig over ventetiden.
 Klager mener, der er tale om forskelsbehandling og ønsker en godtgørelse.
Indklagede nævner, at mange gæster bliver afvist i løbet af en fredag aften, da indklagede forsøger at gøre diskoteket til et sikkert sted at gå i byen.
Derfor afviser indklagede præventivt drenge, på baggrund af attitude, beklædning, tilstand samt antallet af gæster.
Indklagede påstår, at klager blev afvist, eftersom klager havde en truende adfærd og beklagede sig over den lange ventetid i køen.
Indklagede ser sådanne typer som "trouble-makers".
 Indklagede forsøger derudover, at holde et lige antal piger og drenge, da erfaring viser, at et for stort antal drenge ofte vil skabe en trykket stemning.
 Af hensyn til gæsternes sikkerhed havde indklagede den pågældende aften, valgt at afvise nogle selskaber, for at minimere antallet af grupperinger på stedet.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Indklagede har ikke sandsynliggjort sine oplysninger om, at klager havde en truende adfærd.
 Ligebehandlingsnævnet finder derfor, at indklagede har overtrådt lov om ligestilling af mænd og kvinder ved ikke at lukke klager ind, idet beslutningen i hvert fald delvist må antages at bero på, at klager er en mand.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 25. maj 2012, hvor sagen blev indbragt for Ligebehandlingsnævnet.
Beløbet skal betales inden 14 dage.
