Skriftlig fremsættelse (11. november 2015) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om EKF Danmarks Eksportkredit (Lovforslag nr.
L 50) Formålet med lovforslaget er at modernisere, tilpasse og styrke den juridiske ramme om virksomheden Eksport Kredit Fonden (EKF) og statens ejerskab heraf i overensstemmelse med statens ejerskabspolitik.
Med lovforslaget sikres det, at lovgrundlaget er tilpasset de opgaver, som EKF udfører nu og forventes at udføre i fremtiden, således at EKF kan fortsætte med at understøtte danske virksomheders eksport og investeringer til gavn for vækst og beskæftigelse i eksporterhvervene.
EKF er i dag etableret som en selvstændig forvaltningsenhed, hvilket blandt andet betyder, at EKF er bundet af en række krav, som ikke i tilstrækkelig grad tager højde for eksportvirksomhedernes markedsmæssige situation.
Der er derfor behov for at tilpasse rammerne for, hvornår EKF kan anvende sine ydelser, og hvilke ydelser EKF kan levere.
Med lovforslaget foreslås det blandt andet at omdanne EKF til en selvstændig offentlig virksomhed (SOV) for fremover at sikre tilstrækkelig fleksible rammer for EKFs virksomhed.
En SOV-konstruktion vil understøtte EKFs forretningsmæssige drift, og samtidig skabe de nødvendige muligheder for, at EKF kan varetage sektorpolitiske opgaver.
Som selvstændig offentlig virksomhed vil EKF fremover blive reguleret efter regler, der minder om selskabslovens regler.
 Endvidere foreslås det med lovforslaget, at det omdannede EKF skal ledes af en bestyrelse med relevante kompetencer i forhold til virksomhedens formål og aktivitetsområde og at der i det omdannede EKF ikke skal være statslige embedsmænd i bestyrelsen.
 Med disse bemærkninger og idet jeg i øvrigt henviser til lovforslaget og de bemærkninger, der ledsager det, skal jeg anbefale lovforslaget til Tingets velvillige behandling.
