(Til kommunalbestyrelser, amtsråd og  

 tilsynsråd) 1. Ved cirkulæreskrivelse af 4. juni 1982 orienterede  

 indenrigsministeriet om prisfastsættelsen i forbindelse med kommunale  

 ejendomsdispositioner, efter at kravet om samtykke hertil var ophævet med  

 virkning fra 1. maj 1981.
Det har i praksis givet anledning til tvivl, hvordan markedsprisen  

 fastsættes for ejendomme, der er omfattet af så specielle udbuds- og  

 efterspørgselsforhold, at der ikke på normal måde kan udregnes en markedspris  

 til brug for kommunalbestyrelsens overvejelser om ejendomskøb og -salg.  

 Indenrigsministeriet finder derfor at burde præcisere, at det er overladt til  

 den enkelte kommunalbestyrelse at træffe dispositioner over fast ejendom.  

 Vilkårene for disse må fastsættes på grundlag af, hvad kommunalbestyrelsen  

 eller amtsrådet anser for økonomisk hensigtsmæssigt, alle forhold taget i  

 betragtning.
Der gælder således ikke bestemte principper for  

 prisfastsættelsen.
Dog må dispositionen ikke forfølge et ulovligt formål  

 såsom overtrædelse af grundsætningen om ligelig behandling af borgerne og  

 grundsætningen om, at der ikke uden lovhjemmel må ske begunstigelse af  

 enkeltpersoner.
Herved adskiller ejendomsdispositioner sig imidlertid ikke  

 fra andre kommunale og amtskommunale dispositioner.
2. Også efter ophævelsen af kravet om  

 tilsynsmyndighedens godkendelse af kommunale ejendomsdispositioner forekommer  

 det, at tilsynsrådene modtager forespørgsler eller får forelagt sager om  

 sådanne dispositioner.
I det omfang, dette sker, finder indenrigsministeriet  

 grund til at fremhæve betydningen af, at tilsynet alene er et  

 legalitetstilsyn.
Tilsynsrådets opgave er derfor at vejlede om de retlige  

 grænser, der gælder for dispositionen, f.eks. reglerne om erhvervsstøtte i  

 henhold til egnsudviklingsloven.
Tilsynsrådet kan kun anvende de retsmidler,  

 der er nævnt i den kommunale styrelseslovs § 61, når en beslutning er i strid  

 med lovgivningen, derunder kommunalretlige grundsætninger.
Afgiver  

 tilsynsrådet efter anmodning vejledende udtalelser til en kommunalbestyrelse,  

 bør rådet derfor afstå fra uopfordret at give udtryk for sin vurdering af den  

 påtænkte dispositions hensigtsmæssighed.
