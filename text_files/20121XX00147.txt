Skriftlig fremsættelse (15. november 2012) Ministeren for fødevarer, landbrug og fiskeri (Mette Gjerskov):
 Herved tillader jeg mig for Folketinget at fremsætte:
Forslag til lov om ændring af lov om forbud mod slagtning og aflivning af drægtige produktionsdyr og heste i den sidste tiendedel af drægtighedsperioden (Ophævelse af krav om særskilt aflivning af fostre i forbindelse med slagtning) (Lovforslag nr.
L 69) I henhold til loven er slagtning og aflivning af drægtige produktionsdyr og heste i den sidste tiendedel af drægtighedsperioden forbudt, dog således, at slagteforbuddet ikke gælder, hvis der er tale om nødslagtning, hvor dyret aflives på bedriften, eller hvis dyret - i strid med det eksisterende transportforbud - er blevet transporteret til et slagteri med henblik på slagtning.
 Lovforslaget har til formål at ophæve kravet om, at der skal ske særskilt aflivning af fostre i disse situationer.
Kravet om særskilt aflivning af fostre blev i sin tid indført med henblik på at sikre, at fosteret lider mindst mulig overlast under slagtning.
Men siden loven trådte i kraft i 2004 har Dyreværnsrådet i en udtalelse til Justitsministeriet tilkendegivet, at den foreskrevne fremgangsmåde kan give anledning til, at fostre lider mere i forbindelse med slagtningen, end de ville have gjort, hvis moderdyret blev slagtet, uden at fosteret skæres ud.
Det Veterinære Sundhedsråd tilsluttede sig denne udtalelse.
 I henhold til aflivningsforordningen (Rådets Forordning (EF) Nr. 1099/2009 af 24. september 2009 om beskyttelse af dyr på aflivningstidspunktet), der finder anvendelse fra 1. januar 2013, kan medlemsstaterne alene bibeholde nationale regler, der har til formål at sikre en mere omfattende dyrebeskyttelse på aflivningstidspunktet.
 På baggrund af udtalelserne fra Dyreværnsrådet og Det Veterinære Sundhedsråd er det Fødevareministeriets vurdering, at bestemmelsen om særskilt aflivning af fostre ikke kan opretholdes fra og med 1. januar 2013, idet det ikke længere kan lægges til grund, at fremgangsmåden sikrer en mere omfattende dyrebeskyttelse på aflivningstidspunktet.
Samtidig foreslås det, at der indsættes en ny bestemmelse i loven, i henhold til hvilken ministeren for fødevarer, landbrug og fiskeri kan fastsætte nærmere regler om håndtering af fostre i disse situationer, idet Fødevareministeriet vurderer, at der kan være behov for at fastsætte regler om, hvorledes fostre fremover skal håndteres i forbindelse med slagtning af højdrægtige dyr.
Formålet med bestemmelsen er at kunne fastsætte regler, der sikrer, at fosteret forbliver i livmoderen, til det er dødt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
