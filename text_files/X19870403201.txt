 En boligstøttemodtager klagede over, at hendes søn, som var i  

 familiepleje, ikke blev medregnet som husstandsmedlem, jf. § 6, stk.
 1 og 2.
Amtsankenævnet pålagde kommunen at medregne sønnen ved beregningen af  

 boligstøtte.
Nævnet lagde vægt på, at sønnen kun var 15 år, at han fortsat  

 havde sit værelse hos klageren, hvor han opholdt sig i weekender og ferier,  

 og at der efter det oplyste ikke var tale om et permanent ophold uden for  

 hjemmet.
 D.d. har man tilskrevet N.N. således:
 »Ved brev af 23. februar 1987 har De klaget over, at det sociale  

 udvalg i Næstved kommune har nedsat Deres boligsikring i forbindelse med at  

 Deres søn er kommet i familiepleje.
 Klagen har været forelagt det sociale udvalg, der har fremsendt sagens  

 akter samt en udtalelse.
 Det fremgår af sagen, at De er alene med Deres søn X.X., født den 7. juli  

 1971. I september 1986 fik X.X. ophold uden for hjemmet i henhold til  

 bistandslovens § 33 stk. 1 nr. 3. Han kom således i familiepleje i Skelskør,  

 idet man med denne foranstaltning ønskede at få ham væk fra nogle uheldige  

 kontakter, han havde fået i Næstved.
Det sociale udvalg har pr. 1. oktober 1986 nedsat Deres boligstøtte fra  

 kr. 1.073,- til kr. 383,- månedlig under henvisning til, at De nu bor alene i  

 lejligheden.
Det sociale udvalg skønner således, at X.X. ikke fortsat kan  

 medregnes i husstanden ved beregningen af boligstøtte, når han ikke bor hos  

 Dem.
De har i Deres klageskrivelse bl.a. oplyst, at X.X. kommer hjem i  

 week-ends og ferier, samt at hans værelse står til rådighed for ham som  

 hidtil.
De mener derfor, at han fortsat må indgå i beregningen og henviser i  

 den forbindelse til pkt. 3.2 i boligstyrelsens cirkulære af 30. august 1982.
 Deres sagsbehandler har på forespørgsel oplyst, at X.X.'s  

 familieplejeophold i Skelskør udelukkende skyldes forhold uden for hjemmet,  

 at der ikke er tale om et permanent ophold, men at han gerne skulle hjem  

 igen.
 Efter de hidtidige regler i lov om individuel boligstøtte skal et barn  

 ifølge § 6 stk. 2 være under 18 år og bo i lejligheden for at det kan  

 medregnes ved beregningen af boligstøtte, mens ældre børn kan medregnes i  

 visse nærmere angivne situationer.
 Efter de nugældende regler skal barnet være under 23 år.
I pkt. 3.2. i boligstyrelsens cirkulære af 30. august 1982 om individuel  

 boligstøtte er der nærmere redegjort for, hvornår et barn kan siges at have  

 »fast ophold« i hjemmet.
Kortere ophold - normalt ikke over 6  

 måneder - uden for hjemmet vil normalt ikke være nogen hindring for at  

 medtage barnet ved beregning af boligstøtte, mens der ved længere tids fravær  

 fra hjemmet bør anlægges en strengere fortolkning.
Eksempelvis kan ældre børn  

 under fortsat uddannelse, der bor på kollegium eller lignende, ikke siges at  

 have »fast ophold« i ansøgerens hjem.
Er barnet derimod under 18 år, indebærer dette i sig selv en vis  

 formodning for, at det senere vil tage fast ophold i hjemmet.
Barnet bør  

 derfor medtages ved boligstøttens beregning, når der ved indretningen af  

 hjemmet er taget hensyn dels til barnets midlertidige ophold under f.eks.  

 ferie, fridage eller sygdomsperioder, dels til muligheden for senere varige  

 ophold.
Dette gælder også børn (under 18 år), der f.eks. er på kostskole.
 Såfremt et barn under 18 år flytter hjemmefra, og det er overvejende  

 sandsynligt, at barnet ikke flytter tilbage til boligtageren, kan barnet ikke  

 medregnes som husstandsmedlem, før eventuel tilbageflytning finder sted.
Amtsankenævnet har behandlet sagen i sit møde den 21. april 1987, hvor man  

 traf følgende A F G Ø R E L S E:
 Amtsankenævnet besluttede at pålægge det sociale udvalg at medtage Deres  

 søn X.X. ved beregningen af boligstøtte.
 Nævnet har herved lagt vægt på, at X.X. kun er 15 år, at han fortsat har  

 sit værelse hos Dem, hvor han opholder sig i week-ends og ferier og at der  

 efter det oplyste ikke er tale om et permanent ophold uden for hjemmet.
Vedrørende eventuel klage over amtsankenævnets afgørelse henvises til  

 vedlagte vejledning.' Hvilket herved meddeles.
