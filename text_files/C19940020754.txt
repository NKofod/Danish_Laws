1. Psykologloven Den 1. januar 1994 trådte lov nr. 494 af 30. juni 1993 om psykologer m.v.  

 (psykologloven) i kraft.
Med loven indførtes en autorisationsordning for  

 psykologer.
Til varetagelse af opgaverne efter loven er der under  

 Socialministeriets ressort oprettet et psykolognævn.
 Psykolognævnet er et uafhængigt sagkyndigt nævn, der meddeler  

 autorisationer og fører tilsyn med de autoriserede psykologer.
Efter loven § 14, stk. 1, skal autoriserede psykologer føre ordnede  

 optegnelser over deres virksomhed.
Nærmere retningslinierne for de  

 autoriserede psykologers ordnede optegnelser er fastsat i Socialministeriets  

 bekendtgørelse nr. 813 af 12. september 1994 om autoriserede psykologers  

 pligt til at føre ordnede optegnelser.
Bekendtgørelsen er optrykt som bilag.
 Efter bekendtgørelsen omfatter journalpligten alle autoriserede  

 psykologer, både ansatte i offentlige og private virksomheder, samt  

 privatpraktiserende.
 Journalpligten indtræder, når der indledes behandling/rådgivning hos en  

 autoriseret psykolog.
Journalpligten omfatter ud over navn, adresse og årsagen til henvendelsen,  

 oplysninger om psykologiske undersøgelser, oplysninger om rådgivning,  

 behandling, samt andet relevant materiale som led i arbejdet med klienten.
I  

 det journalpligtige materiale indgår derfor også den undersøgtes svar på  

 tests mv., det såkaldte råmateriale.
Efter psykologlovens § 14, stk. 3, gælder som hovedreglen , at den, om  

 hvis personlige forhold der er udarbejdet optegnelser efter stk. 1, har ret  

 til aktindsigt i optegnelserne.
Er der tale om en mindreårig vil retten til  

 aktindsigt normalt også omfatte forældremyndighedens indehaver.
I  

 bestemmelsens stk. 4, findes regler om begrænsning i retten til aktindsigt,  

 se herom nærmere nedenfor under punkt 3.
2. Aktindsigt i psykologers råmateriale I det følgende redegøres der for forældremyndighedsindehaverens adgang til  

 at få aktindsigt i det råmateriale (testmateriale), som ligger til grund for  

 en psykologerklæring udarbejdet i forbindelse med en sag om  

 hjælpeforanstaltninger efter bistandsloven (børnesager):
Offentligt ansatte psykologer, der har fået autorisation efter  

 psykologloven, er omfattet af forvaltningsloven, offentlighedsloven og  

 psykologloven.
Pligten for offentligt ansatte autoriserede psykologer til at  

 føre ordnede optegnelser (journal) følger de regler, der gælder for  

 pågældende ansættelsessted, jf. § 7 i bekendtgørelsen af 12. september 1994  

 om autoriserede psykologers pligt til at føre ordnede optegnelser.
Med hensyn  

 til mulighederne for aktindsigt omfatter de almindelige krav til  

 journalføring, der stilles i forvaltningsloven og offentlighedsloven også  

 råmateriale, dvs. den undersøgtes svar på tests og lignende.
Det betyder, at  

 råmaterialet er omfattet af aktindsigten.
Der er dog mulighed for at begrænse  

 aktindsigten efter reglerne i forvaltningslovens § 15, offentlighedslovens §  

 4, stk. 2, 2. pkt., og psykologlovens § 14, stk. 4.
Privatpraktiserende psykologer, der har fået autorisation efter  

 psykologloven, er ikke omfattet af offentlighedsloven eller forvaltningsloven  

 i deres virksomhed.
Imidlertid har de efter psykologlovens § 14 pligt til at  

 føre ordnede optegnelser efter de retningslinier, der er fastsat i  

 bekendtgørelsen om autoriserede psykologers pligt til at føre ordnede  

 optegnelser.
Som omtalt ovenfor omfatter journalpligten også den undersøgtes  

 svar på tests, det såkaldte råmateriale.
Psykologlovens § 14, stk. 3, og  

 bekendtgørelsens § 4, stk. 4, indeholder regler, der svarer til  

 forvaltningslovens regler om partsaktindsigt.
Det medfører, at råmaterialet  

 er omfattet af aktindsigten.
Der er dog mulighed for at begrænse aktindsigten  

 efter reglerne i psykologlovens § 14, stk. 4.
Offentlig ansatte psykologer, der ikke har autorisation, er omfattet af  

 forvaltningsloven og offentlighedsloven vedrørende deres virksomhed.
Er  

 råmaterialet sendt til afgørelsesmyndigheden (i tvangsfjernelsessager børn og  

 unge-udvalget), vil det være undergivet partsaktindsigt efter  

 forvaltningsloven med de begrænsninger, der følger af lovens § 15, herom  

 henvises til punkt 3 nedenfor.
 Er råmaterialet ikke afgivet til børn og unge-udvalget eller anden  

 myndighed, vil råmaterialet være internt arbejdsmateriale, jf.  

 offentlighedslovens § 7. Råmaterialet består imidlertid af barnets svar på de  

 foretagne tests, og det betyder, at der er tale om oplysninger om sagens  

 faktiske omstændigheder, som danner grundlag for psykologens erklæring.  

 Oplysningerne i det interne råmateriale vil derfor i almindelighed være  

 undergivet ekstraheringspligten efter offentlighedslovens § 11, stk. 1, med  

 den virkning, at der reelt bliver tale om aktindsigt i selve råmaterialet.  

 Der er dog fortsat mulighed for at begrænse aktindsigten efter  

 offentlighedslovens § 4, stk. 2, 2. pkt.
Privatpraktiserende psykologer, der ikke har autorisation, er hverken  

 omfattet af forvaltningsloven, offentlighedsloven eller psykologloven.
Det  

 medfører, at der ikke er aktindsigt i råmaterialet, medmindre materialet er  

 afgivet til børn og unge- udvalget, som træffer afgørelse i sagen, jf.  

 ovenfor under punkt c, 1. afsn.
 Forældremyndighedsindehaverens adgang til aktindsigt i psykologers  

 råmateriale vil således afhænge af, om kommunen lader den psykologiske  

 undersøgelse foretage af en psykolog, der er autoriseret efter psykologloven  

 eller af en privatpraktiserende psykolog, der ikke har autorisation.
 Denne forskel i forældremyndighedsindehaverens retstilling - alene bestemt  

 af hvilken psykolog, der har udarbejdet psykologerklæringen - er efter  

 Socialministeriets opfattelse ikke hensigtsmæssig.
Socialministeriet anbefaler derfor, at kommunerne, hvis undersøgelsen  

 rekvireres fra en privatpraktiserende psykolog, der ikke har autorisation,  

 altid træffer aftale om udlevering af råmaterialet.
Det anbefales tillige, at  

 kommunen træffer aftale om, at psykologens journaloptegnelser svarer til de  

 krav, der stilles i bekendtgørelsen for de autoriserede psykologer.
3. Begrænsning i forældremyndighedens krav på  

 aktindsigt som led i en beskyttelse af barnet Med de nye børneregler er det sikret, at børn inddrages i højere grad end  

 tidligere i sagens behandling.
Det betyder, at der i en del sager vil kunne  

 foreligge meget personfølsomme oplysninger afgivet af barnet om både barnets  

 egne forhold og om familiære forhold - oplysninger som er en nødvendig del af  

 et beslutningsgrundlag for iværksættelse af de rigtige  

 hjælpeforanstaltninger.
Det følger af reglerne om aktindsigt, at  

 forældremyndighedsindehaveren vil kunne få aktindsigt i sådanne oplysninger.
Socialministeriet skal dog henlede kommunernes opmærksomhed på, at der  

 såvel i forvaltningslovens § 15 som i offentlighedslovens § 4, stk. 2, 2.  

 pkt., er hjemmel til at begrænse aktindsigten, i det omfang partens interesse  

 i at kunne benytte kendskab til sagens dokumenter til varetagelse af sit tarv  

 findes at burde vige for afgørende hensyn til den pågældende selv eller andre  

 private eller offentlige interesser.
Psykologloven har i § 14, stk. 4, en  

 tilsvarende bestemmelse.
 Efter disse bestemmelser vil det ud fra en konkret vurdering være muligt  

 at tilbageholde visse oplysninger i råmaterialet, hvis aktindsigten heri vil  

 kunne have konkret skadevirkning i forholdet mellem barnet og forældrene.
 Der er således i lovgivningen mulighed for at tage hensyn til barnets  

 interesser ved konkret at vurdere, at særlige oplysninger ikke skal udleveres  

 til forældremyndighedens indehaver.
 Socialministeriet skal henstille, at kommunerne i hvert enkelt tilfælde  

 omhandlende udlevering af råmaterialet vurderer om disse muligheder for at  

 begrænse aktindsigten skal bringes i anvendelse.
