Skriftlig fremsættelse (18. november 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension og forskellige andre love (Indførelse af ret til Tidlig Pension) (Lovforslag nr.
L 104) Lovforslaget er et led i udmøntningen af Aftale om en ny ret til tidlig pension af 10. oktober 2020 mellem regeringen (Socialdemokratiet), Dansk Folkeparti, Socialistisk Folkeparti og Enhedslisten, som er enige om, at der skal indføres en ny ret til tidlig pension, som skal give dem, der har været mange år på arbejdsmarkedet mulighed for en værdig tilbagetrækning.
Med lovforslaget foreslås det at indføre en ny ret til Tidlig Pension for personer, der har tre år eller mindre til folkepensionsalderen, og som har haft en langvarig tilknytning til arbejdsmarkedet.
For at sikre, at ordningen med Tidlig Pension målrettes de personer, der er startet tidligt med at arbejde, og som har haft et langt og ofte fysisk hårdt arbejdsliv, vil ordningen blive baseret på, hvor mange år, man har været på arbejdsmarkedet seks år før folkepensionsalderen.
I lovforslaget foreslås det, at man for at opnå ret til tidlig pension optjener anciennitet for tid på arbejdsmarkedet fra man er fyldt 16 år og frem til opgørelsestidspunktet.
Det foreslås, at for personer, der vil kunne få Tidlig Pension i 2022 i henholdsvis 1, 2 eller 3 år, vil det være en betingelse, at de har haft henholdsvis 42, 43 eller 44 års anciennitet på arbejdsmarkedet, når man er 61 år.
Alderen for opgørelse og antallet af år på arbejdsmarkedet vil følge udviklingen i folkepensionsalderen.
 Tidlig Pension er en ny ordning, der giver en ny rettighed, som modsat førtidspension og seniorpension ikke afhænger af visitation og tilkendelseskriterier, men baserer sig på objektivt konstaterbare kriterier i form af tid på arbejdsmarkedet som det bærende element.
I lovforslaget foreslås det, at administrationen af Tidlig Pension skal varetages af Udbetaling Danmark, der har ATP som teknisk og administrativ leverandør.
 Lovforslaget foreslås at træde i kraft pr. 1. januar 2021. Der vil kunne ansøges om Tidlig Pension pr. 1. august 2021, og de, som får tilkendt ret til tidlig pension, vil kunne få udbetalt ydelsen med virkning fra 1. januar 2022.
 Lovforslaget vurderes samlet set at indebære udgifter efter skat, tilbageløb og adfærd for samlet 200 mio. kr. i 2020 og 2021 stigende til ca. 3.400 mio. kr. årligt i 2025, og herefter i gennemsnit ca. 3.300 mio. kr. årligt.
 Forud for lovens fremsættelse har det ikke været muligt at afslutte den eksterne høring på grund af tidspunktet for aftalens indgåelse og den efterfølgende lovproces.
 Et udkast til lovforslaget har været sendt i høring i perioden fra den 4. november 2020 til den 18. november 2020. Høringssvar og høringsnotat vil blive fremsendt til Folketinget forud for lovforslagets 1. behandling.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
