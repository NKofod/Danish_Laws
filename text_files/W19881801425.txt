 Det blev godkendt, at der kunne foretages nedskrivning på et  

 gældsbrev, der udgjorde den væsentligste del af betalingen for en  

 guldsmedeforretning, der blev overdraget fra et anpartsselskab til et andet -  

 begge behersket af samme familie - idet det ikke kunne antages, at det  

 sælgende selskab ikke havde modtaget markedsværdien for de overdragne  

 aktiver, hvor varelageret - optaget til kostpris - havde udgjort den  

 væsentligste del.
A ApS i likvidation klagede over, at amtsligningsrådet ved den  

 ekstraordinære ansættelse for perioden fra den 1. maj 1982 til den 15.  

 februar 1984, skatteåret 1983/84, havde anset selskabet for uberettiget til  

 at foretage kursnedskrivning på 50% på gældsbrev på nom. 1.890.000 kr., der  

 var modtaget i forbindelse med selskabets salg af dets virksomhed til et  

 nystiftet selskab, B ApS.
Den selvangivne indkomst var derfor forhøjet med  

 945.000 kr.
Det var oplyst, at det klagende selskab, der havde drevet  

 guldsmedeforretning fra dets stiftelse i 1972, pr. 1. december 1982 havde  

 overdraget virksomheden til et nystiftet selskab, B ApS, i henhold til  

 udarbejdet åbningsbalance pr. nævnte dato.
I det sælgende selskab besad  

 hovedaktionærens søn 3.000 kr. anparter ud af selskabets samlede  

 anpartskapital på 30.000 kr.
I det nystiftede selskab, B ApS, indehavedes  

 hele anpartskapitalen af denne søn.
Overdragelsen havde omfattet aktiver for godt 2,6 mio. kr., heraf  

 varelager godt 2 mio. kr. og inventar ca. 350.000 kr.
Overdragelsen blev -  

 udover gældsbrevet på 1.890.000 kr. - bl.a. berigtiget ved overtagelse af  

 kreditorer på ca. 420.000 kr. og kontant 232.199 kr.
 Det udstedte gældsbrev på 1.890.000 kr. skulle ifølge købsaftale forrentes  

 med 10% p.a. og afdrages med 200.000 kr. årligt.
 Ved opgørelsen af selskabets skattepligtige indkomst for perioden fra den  

 1. maj 1982 til den 15. februar 1984, svarende til selskabets ekstraordinære  

 skatteansættelse for skatteåret 1983/84, havde det klagende selskab foretaget  

 nedskrivning på det nævnte gældsbrev til kurs 50, svarende til en  

 nedskrivning på 945.000 kr., der som kurstab var fratrukket i selskabets  

 indkomst for den nævnte periode.
 Amtsligningsrådet havde ikke godkendt denne nedskrivning, idet det var  

 anført, at gældsbrevets pålydende svarede til det overdragne varelagers  

 bogførte værdi, hvorfor det ikke var godkendt, at varelageret blev overdraget  

 med tab, der fremkom ved den stedfundne nedskrivning af det modtagne vederlag  

 herfor.
 Det var videre amtsligningsrådets opfattelse, at en uafhængig sælger ikke  

 ville lade sig nøje med et gældsbrev på de nævnte vilkår, og det omhandlede  

 tab fandtes derfor at måtte betragtes som maskeret udlodning til det sælgende  

 selskab via hovedaktionærkredsen, der ud fra en gavemiljøbetragtning måtte  

 anses for sammenfaldende i både sælgerselskabet og køberselskabet.
 Selskabets revisor anførte heroverfor, at aktionærkredsen i det sælgende  

 og købende selskab ikke var sammenfaldende, idet eneanpartshaveren i det  

 købende selskab kun havde besiddet en beskeden anpartsstørrelse i det  

 sælgende selskab.
 Det anførtes videre, at varelageret, bestående af sølv- og guldvarer, var  

 overdraget til fuld kostpris, og det blev bestridt, at der fandtes noget  

 lovgrundlag for den ved ansættelsen stedfundne beskatning af det klagende  

 selskab ud fra en udlodningsbetragtning.
 Selskabets revisor anførte endvidere:
at det var sædvanligt, at virksomhedsoverdragelse skete helt eller delvis  

 ved udstedelse af gældsbreve, at en sådan gældsbrevsnedskrivning skulle påvirke avanceopgørelsen, at der ikke var lovgivet om opgørelse af salgsvederlag og anskaffelsessum  

 bortset fra området fast ejendom, samt at amtsligningsrådets ansættelse stred mod Højesteretsdom i Jenny  

 Munch-sagen.
 Endelig bemærkede selskabets revisor, at amtsligningsrådet ikke havde  

 anfægtet de ved overdragelsen aftalte værdier.
 Statsskattedirektoratet udtalte under sagens behandling bl.a., at der i  

 tilfælde som det foreliggende, hvor der var handlet imellem selskaber, der  

 beherskedes af aktionærer i samme familie, og hvor en væsentlig del af  

 vederlaget for virksomheden blev erlagt med et gældsbrev, ville være grundlag  

 for at nægte kursnedskrivning med indkomstskattemæssig virkning, såfremt  

 kontantværdien af vederlaget med den givne berigtigelse ikke modsvarede  

 kontantværdien af de ved den nævnte virksomhedsudskillelse overdragne  

 aktiver.
 Landsskatteretten udtalte, at det i et tilfælde som det foreliggende, hvor  

 der havde været tale om transaktioner indgået mellem koncernforbundne  

 selskaber, måtte være afgørende, om der ved transaktionen kunne antages at  

 være sket overdragelse af værdier til en højere værdi end den i form af  

 gældsbrevet modtagne ydelse herfor.
Efter de foreliggende oplysninger fandt retten at måtte lægge til grund,  

 at selskabets stedfundne overdragelse af dets virksomhed til det nystiftede  

 selskab måtte anses for at være sket eter sædvanlige forretningsmæssige  

 principper, idet selskabet efter de foreliggende oplysninger ikke ved  

 overdragelsen til et uvildigt selskab kunne have opnået et højere vederlag  

 eller bedre rentevilkår på det som vederlag udstedte gældsbrev.
Selskabet  

 måtte således også efter den foretagne nedskrivning af gældsbrevet anses at  

 have modtaget en pris, svarende til markedsværdien for de overdragne aktiver,  

 herunder det nævnte varelager.
Idet retten herefter fandt, at kursen på det ved virksomhedsudskillelsen  

 udstedte gældsbrev passende kunne ansættes til 60 ville selskabet således  

 være berettiget til at foretage nedskrivning med 40% af det udstedte  

 gældsbrev.
Ansættelsen blev herefter nedsat med 40% af 1.890.000 kr. eller  

 med 756.000 kr.
 LV 1986, L 6.1.2.
