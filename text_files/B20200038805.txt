Bekendtgørelse om midlertidig fravigelse af reglerne om begrænsning af butikkernes åbningstider i forbindelse med covid-19 I medfør af § 1, i lov nr. 386 af 7. april 2020 om bemyndigelse til midlertidig fravigelse af reglerne om begrænsning af butikkernes åbningstider i forbindelse med covid-19, fastsættes:
§ 1. Uanset forbuddet i § 2, stk. 1, i lov om detailsalg fra butikker m.v., må der ske detailsalg fra kl. 10-17 på skærtorsdag og på 1. påskedag i 2020, fra dagligvarebutikker, hvis butikken 1) er omfattet af lov om detailsalg fra butikker m.v. og ikke i forvejen har en tilladelse, en dispensation eller i øvrigt er undtaget fra forbuddet i § 2, stk. 1, i lov om detailsalg fra butikker m.v., og 2) ikke er omfattet af et forbud mod adgang til lokaler, som erhvervsdrivende råder over, og hvortil offentligheden har adgang, der er iværksat som foranstaltning i medfør af lov om foranstaltninger mod smitsomme og andre overførbare sygdomme.
 Stk. 2. Dagligvarebutikker er butikker, der hovedsageligt forhandler dagligvarer, hvorved forstås varer, der forbruges samtidig med, at de bruges.
 § 2. Bekendtgørelsen træder i kraft ved bekendtgørelsen i Lovtidende.
 Stk. 2. Bekendtgørelsen ophæves den 15. april 2020.
