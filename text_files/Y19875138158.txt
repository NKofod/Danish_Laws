 Et olieselskab iværksatte en kampagne, hvor forbrugeren ved køb af  

 smøreolie fik udleveret bonusmærker til en værdi af 2,50 kr.
 Mærkerne kunne ombyttes til kontanter eller varer, der dog havde en  

 større værdi end det kontant udbetalte beløb.
Forbrugerombudsmanden udtalte, at ordningen var omfattet af  

 markedsføringslovens § 7, og at mærkerne derfor skulle opfylde bestemmelsens  

 krav til udformning og indløselighed.
Ombudsmanden gjode samtidig opmærksom  

 på, at der forelå en overtrædelse af markedsføringslovens § 6 om lovlig  

 tilgift på differencen mellem det kontant udbetalte beløb og gavernes værdi,  

 ligesom muligheden for at vælge kontant indløsning skal markedsføres  

 ligeværdigt i forhold til indløsning i varer.
I modsat fald er annonceringen  

 i strid med god markedsføringsskik og vildledende jfr. lovens § 2, stk. 1.
Bonusmærker ved køb af smøreolie FO modtog en klage over et olieselskab, der havde iværksat en kampagne  

 under overskriften »saml »bonus-point« med smøreolie - og få  

 disse skønne gaver...'.
Af brochuren for kampagnen fremgik det, at der ved køb af smøreolie  

 medfulgte bonus-pointmærker til en værdi af 2,50 kr. pr. point.
Mærkerne  

 kunne ombyttes til kontanter eller varer, men varerne havde dog en større  

 værdi end det beløb, der kunne udbetales kontant.
 Efter FO's opfattelse var rabatordningen omfattet af § 7 i  

 markedsføringsloven og Industriministeriets bekendtgørelse om indløsning af  

 rabatmærker, hvorefter rabatmærkeudstederne er pligtig til at indløse  

 mærkerne her i landet til deres pålydende værdi, når mærker til et beløb af  

 mindst 5 kr., kræves indløst.
 Dette indebærer, at der i markedsføringsmaterialet skal oplyses om kravet  

 på kontant indløsning i overensstemmelse med loven og bekendtgørelsen.  

 Endvidere foreligger der tilgift i strid med § 6, stk. 1 i  

 markedsføringsloven i det omfang værdien af varen overstiger det beløb, der  

 alternativt kan vælges kontant.
Endelig gav FO udtryk for, at den mulighed der er for alternativt at vælge  

 et kontant beløb, skal markedsføres på samme måde som muligheden for  

 indløsning i varer.
Det bør derfor allerede i annoncers og reklamers  

 overskrift oplyses med samme typer, at forbrugeren kan vælge at få udleveret  

 varer eller udbetalt det tilsvarende beløb kontant, jfr. § 1 i  

 markedsføringsloven om god markedsføringsskik og lovens § 2, stk. 1.
 (* 1) Offentliggjort i Forbrugerombudsmandens Årsberetning 1987, side 35.
