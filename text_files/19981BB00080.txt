Fremsat den 21. januar 1999 af  

 Yvonne Herløv Andersen (CD),  

 Sonja Albrink (CD), Peter Duetoft (CD), Annie Lunde&  

 nbsp;Hansen (CD) og Mimi Jakobsen (CD) Forslag til folketingsbeslutning om indførelse af et retskrav på  

 hjemmehjælp m.v.
 Folketinget opfordrer regeringen til inden udgangen af  

 dette folketingsår at gennemføre et retskrav på  

 hjemmehjælp m.v. ud fra følgende retningslinjer:
 Omfanget af den hjælp, der er påkrævet,  

 fastlægges i et samråd mellem kommunen, den person, der  

 søger om hjælp, og pågældendes læge.
 Disse tre parter fastlægger en handlingsplan, der  

 indeholder en beskrivelse af, hvilken hjælp der er behov for, og hvor  

 mange timers hjælp kommunen skal yde.
 Handlingsplanen skal indeholde en beskrivelse af behovet  

 for praktisk og personlig hjælp, behovet for genoptræning og  

 hjælpemidler samt behovet for ledsagelse.
 Ansøgeren har et retskrav på den hjælp,  

 der er beskrevet i handlingsplanen.
 Kommunen sørger for, at handlingsplanen en gang  

 årligt tilpasses ansøgerens aktuelle behov og ønsker.  

 Handlingsplanen skal endvidere revideres, når der sker ændringer  

 i forhold af betydning for ansøgerens behov for hjælp.
 Klage over handlingsplanen sker til det sociale  

 nævn.
Bemærkninger til forslaget På baggrund af de efterhånden  

 mange tilfælde, hvor kommuner har foretaget en generel nedskæring  

 i hjemmehjælpen til de ældre, ønsker Centrum-Demokraterne  

 med dette beslutningsforslag at tvinge regeringen til at præcisere,  

 hvad tilbudet om hjemmehjælp som minimum skal indeholde, og til at  

 fastsætte præcise regler for, hvordan den enkelte ældres  

 behov for hjælp skal fastlægges.
Det er Centrum-Demokraternes opfattelse, at allerede den  

 nuværende formulering af servicelovens regler om personlig og praktisk  

 hjælp m.v. indeholder et generelt retskrav om hjemmehjælp.
Det  

 har dog vist sig at være problematisk, at beslutningen om, hvad  

 hjemmehjælpen skal omfatte, er overladt til kommunerne.
Kommunerne  

 bruger i alt for høj grad nedskæringer i hjemmehjælpen som  

 reguleringsfaktor i budgetlægningen, frem for at ændringer i  

 hjælpen sker med udgangspunkt i de nødvendige individuelle  

 skøn.
Centrum-Demokraterne mener ikke, dette er lovligt.
Kommunerne er blevet tildelt den opgave at sørge  

 for tilstrækkelig omsorg for samfundets ældre.
Ifølge  

 lovgivningen skal omfanget af hjemmehjælpen fastlægges ud fra en  

 konkret og individuel vurdering af den enkelte ældres behov.  

 Tilsyneladende er der flere kommuner, som har foretaget en generel  

 ændring i definitionen af, hvad hjemmehjælpen skal omfatte, og i  

 flere tilfælde er dette sket uden den påkrævede  

 individuelle vurdering.
Det bør ikke være muligt for kommuner,  

 der én gang har bevilget hjemmehjælp, at sløjfe  

 hjælpen uden en forudgående vurdering af, om der er sket  

 væsentlige forbedringer i den situation, den ældre befinder sig  

 i.
For at sikre en mere alsidig og saglig funderet visitation  

 foreslår Centrum-Demokraterne, at omfanget af hjælpen  

 fastsættes i et samråd mellem kommunen, den, der har søgt  

 om hjælpen, og pågældendes læge.
Dette samråd  

 fastlægger, hvilken form for hjælp der er behov for, og hvor  

 mange timer kommunen skal yde for at give den hjælp, der er brug  

 for.
Beslutningen om, hvad hjælpen skal omfatte,  

 nedfældes i en handlingsplan, der beskriver behovet for praktisk  

 hjælp, behovet for genoptræning og behovet for hjælp til  

 personlig pleje.
Handlingsplanen skal desuden indeholde en redegørelse  

 for ansøgerens behov for hjælpemidler og for ledsagelse.
Ansøgeren har et retskrav på at få den  

 hjælp, der er beskrevet i handlingsplanen.
Kommunen sørger for,  

 at der en gang årligt sker en vurdering af handlingsplanen og af  

 ansøgerens aktuelle behov og ønsker.
 En eventuel klage over den handlingsplan, der  

 fastlægges, skal rettes til det sociale nævn og ikke til det  

 kommunale klageråd.
Kommunerne må ikke kunne undslå sig fra at yde  

 hjælp til de ældre, der har et helbred, der gør dem ude af  

 stand til at gøre rent, købe ind og klare den personlige  

 hygiejne.
En anstændig ældrepolitik koster penge, og det  

 kræver, at kommunerne prioriterer deres udgifter på det sociale  

 område efter det.
Skriftlig fremsættelse Yvonne Herløv Andersen (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af et retskrav på hjemmehjælp m.v.
(Beslutningsforslag nr.
B 80).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige behandling.
