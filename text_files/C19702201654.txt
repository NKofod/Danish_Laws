Man fremsender herved cirkulærskrivelse af dags dato om konferencetimer i  

 forbindelse med undervisningen i praktisk skolegerning ved de faste  

 øvelsesskoler.
Reglerne i nævnte cirkulærskrivelse træder i stedet for  

 reglerne om konferencetimer i ministeriets cirkulæreskrivelse af 3. september  

 1970.
 Opmærksomheden henledes på, at konferencetimerne skal ligge inden for det  

 til undervisningen i praktisk skolegerning henlagte timetal, og at der  

 fremtidig ikke bør foretages sammenlægning af hold i disse timer.
 Ministeriet har endnu ikke opnået fornøden bevillingsmæssig tilslutning  

 til en ændring af tjenestetidsreglerne for ledere og lærere ved de faste  

 øvelsesskoler m.fl. i overensstemmelse med det af tjenestetidsudvalget af  

 1965 i delbetænkning af 29. juni 1970 fremsatte forslag og de videre  

 forhandlinger med Danmarks Lærerforening.
 På denne baggrund finder man, at der ikke på nuværende tidspunkt er  

 tilstrækkelig anledning til at foretage efterregulering af betalingen til  

 praktiklærerne for konferencetimer i den forløbne del af undervisningsåret,  

 men at det vil være ønskeligt at udskyde en efterregulering, indtil de nye  

 tjenestetidsregler foreligger, således at der herefter foretages en opgørelse  

 over, hvor mange timer der kan indgå i lærertimetallet som faste timer, og  

 hvor mange timer der må vederlægges som enkelte timer, herunder timer der i  

 medfør af cirkulærskrivelsen af 3. september 1970 måtte være bestridt ud over  

 det til praktisk skolegerning henlagte timetal.
 Med henblik på betalingen for konferencetimer i det kommende halvår skal  

 man udtale, at konferencetimerne vil kunne indgå i den pågældende lærers  

 timetal med 2 ugentlige timer under forudsætning af, at der er tillagt denne  

 6 ugentlige timer i praktisk skolegerning eller derover, således at der er  

 tale om mindst 24 konferencetimer inden for de 14 skemauger i  

 forårssemestret, medens der som en foreløbig ordning, indtil de nye regler  

 foreligger, a conto ydes betaling efter satsen for enkelte timer, dersom der  

 er tale om et mindre antal konferencetimer.
 På given foranledning skal oplyses, at der tillige indtil videre skal ydes  

 ledere og lærere ved kommunale øvelsesskoler betaling efter satserne i  

 ministeriets cirkulærskrivelse af 12. december 1968 om vederlag til ledere og  

 lærere i forbindelse med praktikundervisning m.m.
 De med undervisningen i praktisk skolegerning forbundne lønningsudgifter  

 afholdes som hidtil af staten.
