Cirkulæreskrivelse om meddelelse om  

 fradrag i efterløn for fratrædelsesgodtgørelse, som  

 udbetales i forbindelse med indgåelsen af frivillige  

 fratrædelsesordninger Kommentar m.v.:
En fratrædelsesgodtgørelse skal medføre fradrag i  

 efterlønnen, hvis den ansatte selv vælger at sige sin stilling  

 op med et varsel, som er kortere end arbejdsgiverens opsigelsesvarsel.
For  

 tjenestemandsansat personale sidestilles arbejdsgiverens opsigelsesvarsel med  

 den 3-årige rådighedsperiode, som gælder efter  

 tjenestemandsloven § 32, stk. 1, hvis der er tale om ændringer i  

 forvaltningen.
 Meddelelse om afgørelsen:
 Som led i en generel personalereduktion i forsvaret blev medlemmet  

 (tjenestemand) tilbudt en fratrædelsesgodtgørelse, der  

 beløbsmæssigt svarede til 6 måneders løn, mod selv  

 at sige sin stilling op med 6 måneders varsel.
 Medlemmet oplyste til sagen, at han ikke havde haft nogen valgfrihed  

 mellem en fratrædelsesgodtgørelse og rådighedsløn,  

 og at medlemmet formentlig ville have fået ansættelse et andet  

 sted i landet, hvis han ikke havde accepteret den frivillige  

 fratrædelsesordning.
Direktoratet traf afgørelse om, at  

 fratrædelsesgodtgørelsen skulle medføre fradrag i  

 efterlønnen.
Medlemmet kunne således tidligst overgå til  

 efterløn efter udløbet af den periode på 6 måneder,  

 som fratrædelsesgodtgørelsen lønmæssigt svarede  

 til, regnet fra fratrædelsestidspunktet.
 Begrundelsen var, at medlemmet selv havde sagt sin stilling op med et  

 kortere varsel end den periode på 3 år, hvor arbejdsgiveren  

 normalt er forpligtet til at betale rådighedsløn ved  

 ændringer i forvaltningens organisation eller arbejdsform, jf.  

 tjenestemandsloven § 32, stk. 1.
 Efter direktoratets opfattelse betød medlemmets frivillige  

 opsigelse, at arbejdsgiverens pligt til at betale rådighedsløn i  

 op til 3 år blev tilsidesat, og at  

 fratrædelsesgodtgørelsen således måtte anses for at  

 træde i stedet for løn i rådighedsperioden.
Direktoratet anførte endelig, at anvendelsen af frivillige  

 fratrædelsesordninger i forbindelse med personaleindskrænkninger  

 som udgangspunkt må medføre, at en udbetalt godtgørelse  

 får betydning for retten til efterløn.
Det hypotetiske  

 spørgsmål om, et medlem ville have fået udbetalt  

 rådighedsløn eller ville være blevet forflyttet til andet  

 arbejdssted, lader sig vanskeligt afklare for hver enkelt opsigelse i  

 forbindelse med personaleindskrænkninger.
 Ankenævnet tiltrådte direktoratets  

 afgørelse.
 Ankenævnet var enig med direktoratet i, at en tjenestemands accept  

 af fratrædelsesgodtgørelse i et antal måneder reelt  

 tilsidesætter arbejdsgiverens pligt til at betale  

 rådighedsløn til den tjenestemand, der skal afskediges som  

 følge af ændringer i forvaltningen.
 Ankenævnet var ligeledes enig i, at det er vanskeligt for hver  

 enkelt opsigelse at besvare det hypotetiske spørgsmål, om  

 arbejdsgiveren er forpligtet til at udbetale rådighedsløn,  

 når der i forvaltningen sker personalereduktion og omstrukturering.
Sammenfatning om tjenestemænd Ved ændringer i forvaltningen skal en tjenestemand have foretaget  

 fradrag i efterlønnen for fratrædelsesgodtgørelse, som  

 tjenestemanden modtager i forbindelse med en frivillig  

 fratrædelsesordning.
Dette er begrundet i, at tjenestemanden opsiger  

 sin stilling med et kortere varsel end den rådighedsperiode på op  

 til 3 år, som gælder i medfør af tjenestemandsloven § 32,  

 stk. 1.
Så længe den frivillige opsigelse sker i forbindelse med  

 ændringer i forvaltningen, finder ovennævnte fradragsregel  

 anvendelse uden hensyn til, om den frivillige fratrædelse sker samtidig  

 med nedlæggelse af stillingen.
Dette skyldes, at  

 fratrædelsen/stillingsnedlæggelsen må anses for at  

 indgå i en samlet omstrukturering af organisationen i forbindelse med  

 reduktion af personale.
Udbetaling af fratrædelsesgodtgørelse medfører derimod  

 ikke fradrag i efterlønnen, hvis arbejdsgiverens opsigelsesvarsel er  

 overholdt.
I de tilfælde, hvor der er tale om ændringer i  

 forvaltningen, sidestilles arbejdsgiverens opsigelsesvarsel med den  

 3-årige rådighedsperiode.
Andre ansatte end tjenestemænd De ovenfor beskrevne regler om fratrædelsesgodtgørelsers  

 betydning for efterløn gælder tilsvarende for andre ansatte end  

 tjenestemænd.
Hvis et medlem med 6 måneders opsigelsesvarsel selv  

 opsiger sin stilling med én måneds varsel og samtidig modtager  

 en fratrædelsesgodtgørelse svarende til 3 måneders  

 løn, vil denne godtgørelse skulle udsætte overgangen til  

 efterløn/medføre fradrag i efterlønnen i 3 måneder  

 regnet fra fratrædelsestidspunktet.
Dette gælder uanset, om  

 stillingen bliver nedlagt eller genbesat.
 Det bemærkes, at ovennævnte forståelse af, hvornår  

 en fratrædelsesgodtgørelse træder i stedet for løn  

 i en opsigelsesperiode, er ens på efterløns- og  

 dagpengeområdet.
 For yderligere information om fratrædelsesgodtgørelsers  

 indflydelse på efterløn og dagpenge, henvises til  

 følgende gældende meddelelser fra direktoratet:
 - 	Nr. 15 af 29. juli 1999: Fratrædelsesgodtgørelse  

 medførte fradrag i dagpengene.
 - 	Nr. 21 af 9. maj 1997: Fratrædelsesgodtgørelse for  

 tjenestemænd.
 - 	Nr. 4 af 19. januar 1994: Fratrædelsesgodtgørelses  

 indflydelse på tidspunktet for overgang til efterløn.
 Herudover henvises til vejledningen til bekendtgørelse nr. 670 af  

 11. juli 2000 om fradrag i dagpenge, orlovsydelse, praktikydelse,  

 uddannelsesgodtgørelse og etableringsydelse, § 6.
