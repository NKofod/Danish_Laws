Erstatningsansvarslovens § 26, stk. 1og 2, tortgodtgørelse  frihedsberøvelse, nævnets j. nr. 07-520-07943 N. j.nr. 07-520-07943 Ansøger, der var nigeriansk statsborger, var som en af flere kvinder kommet til Danmark for at arbejde som prostitueret og boede hos og arbejdede i den forbindelse for en kvinde (T). Retten fandt, at T havde deltaget i planlægningen af transporten af nigerianske kvinder til Danmark.
T blev ligeledes dømt for have huset kvinderne og mod vederlag at have sørget for, at kvinderne som prostituerede tjente penge til betaling af den gæld, der var opstået i forbindelse med transporten til Danmark, samt for at der blev videresendt penge, som hidrørte fra kvindernes prostitution, til uidentificerede medgerningsmænd i udlandet.
T blev dømt for menneskehandel efter straffelovens § 262 a, samt for overtrædelse af straffelovens § 228, stk. 1, nr. 2 og 3. T blev idømt 2 års fængsel, og retten lagde ved strafudmålingen vægt på, at T var et led i en større organisation, hvor handel med kvinder var sat i system, og hvor kvinderne blot blev betragtet som en vare, man handlede med.
Retten tilkendte ansøger en tortgodtgørelse på 40.000 kr., idet retten fandt, at der forelå en retsstridig krænkelse af hendes person og frihed, herunder hendes selvbestemmelsesret.
Der var tale om et retskrav, jf. ovenfor under afsnit 7.6 om offererstatningslovens § 11 a, stk. 1, hvorfor nævnet ikke havde anledning til selvstændigt at tage stilling til godtgørelsens størrelse.
