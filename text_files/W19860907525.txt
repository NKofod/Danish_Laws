Ankestyrelsens principafgørelse O-46-86 om tilskud til køreundervisning - bil Resume:
 Der blev givet afslag på tilskud til køreundervisning til samleveren til en ansøger, der var over 18 år.
Ansøgeren havde fået bevilget støtte til køb af bil på grund af svær synsnedsættelse.
Samleveren var den eneste, der havde mulighed for at køre for ansøgeren.
 Ankestyrelsen lagde ved afgørelsen vægt på, at der efter bilbekendtgørelsens § 10, stk. 1, kun kunne ydes tilskud til køreundervisning til ansøgeren eller til en person, der var godkendt som chauffør for en person under 18 år, samt at der ikke var dispensationsmuligheder.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 58 Sagsfremstilling:
En mand, der modtog mellemste førtidspension med bistandstillæg på grund af svær synsnedsættelse, havde i 1980 fået bevilget støtte til køb af en bil.
Han boede da hos sine forældre, der skulle køre bilen.
Efter at ansøgeren var flyttet fra sine forældre, søgte han i 1984 tilskud til betaling af køreundervisning til sin samlever.
Han var da 21 år.
Revaliderings- og pensionsnævnet gav afslag på tilskud til køreundervisning.
Nævnet begrundede afgørelsen med, at der efter Socialministeriets bekendtgørelse af 19. december 1983, § 10, stk. 1, kun kan ydes tilskud til betaling af køreundervisning til ansøgeren eller til en person, der er godkendt som chauffør for en person under 18 år.
Ansøgeren anmodede om dispensation fra bekendtgørelsens ordlyd under henvisning til, at han som svagtseende blev stillet ringere end andre handicapgrupper, da ingen hjælpemidler kunne give ham mulighed for selv at køre bilen.
Han oplyste, at samleveren var den eneste, der havde mulighed for at køre for ham.
 Afgørelse:
 Ankestyrelsen tiltræder revaliderings- og pensionsnævnets afgørelse med den af nævnet givne begrundelse, idet der ikke er mulighed for at dispensere fra bestemmelsen i bekendtgørelsens § 10, stk. 1.
