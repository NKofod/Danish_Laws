Pressenævnets kendelse i sag nr. 2018-80-0213 Ekstra Bladet får ikke kritik for overskrift og brug af billede Ekstra Bladet bragte i september 2018 omtale af en demonstration arrangeret af et politisk parti.
En person klagede til Pressenævnet over, at overskriften indeholdt ukorrekte oplysninger fra et interview, samt at Ekstra Bladet bragte et krænkende billede af ham.
Nævnet fandt efter en samlet vurdering ikke grundlag for at udtale kritik.
Nævnet lagde vægt på, at overskriften må anses for en overskrift, der sammenfatter Ekstra Bladets opfattelse af klagerens udtalelser, og at der også i interviewet med ham var indholdsmæssig dækning for denne sammenfatning, samt at billedet var taget på en offentligt tilgængelig vej, og at det i sammenhæng med den beskrevne omtale ikke kan anses for at indebære en krænkelse af klagerens privatliv.
 [Klager] har klaget til Pressenævnet over artiklen Jeg er general i krigen for et racerent Danmark bragt den 2. september 2018 i Ekstra Bladet, idet han mener, at god presseskik er tilsidesat.
 [Klager] har klaget over, at artiklen, herunder artiklens overskrift, indeholder ukorrekte oplysninger, samt at artiklen indeholder et krænkende billede af ham.
1 Sagsfremstilling Ekstra Bladet bragte den 2. september 2018 artiklen Jeg er general i krigen for et racerent Danmark.  Artiklen har følgende underrubrik:
[Klager] står bag partiet [Partiet]: Målet er at provokere og skabe konflikt  og så må han leve med dødstrusler, overfaldsalarm og skudsikker vest.  Til højre for underrubrikken er indsat et billede af [Klager], der ses stående på en offentlig vej med sin højre arm løftet. [Klager] er iført en sort jakke.
Der er yderligere fem personer på billedet, der i baggrunden ses holdende et banner med påskriften [Partiet].
Billedet er ledsaget af følgende tekst:
Frontfiguren  Jeg vil lede jer, fastslår [Klager], der her er i aktion sidste søndag i Frederikssund med nogle af sine støtter.  Af artiklen fremgår blandt andet følgende:
[] Stemningen er anspændt i det berygtede boligkompleks på Heimdalsvej i Frederikssund.
 Her er politiet ofte til stede på grund af ballade blandt områdets unge, hvoraf mange har indvandrerbaggrund og er kontrolleret af indvandrerbanden [Foreningen].
 Denne søndag i august er mere end 30 uniformerede betjente og et ukendt antal civilbetjente dog troppet op af en helt anden årsag.
 Kriminelle samfunds-tabere.
Pædofile svin.
At I ikke skammer jer! Føj! Skrid hjem til jeres eget land, runger det mellem tre boligblokke, der placeret som en hestesko omringer en parkeringsplads.
[]  Vi gør det selvfølgelig for at provokere.
For at skabe en konflikt, der viser, hvor voldsparate muslimer er.
 Jeg er ligeglad med deres trusler.
Jeg synes, de er totale tabere, der ikke egner sig til at bo i Danmark, og jeg har nul respekt for dem, siger [Klager], der er iført skudsikker vest, til Ekstra Bladet.
[]  Du har ikke noget at gøre her.
Fy for helvede.
Skrid hjem til dit eget land, tordner [Klager] mod den unge mørklødede mand ti meter fra ham, inden han vender sig mod det kamera, der hele tiden streamer hans synspunkter ud på de sociale medier.
[]  Vi er efterhånden meget svære at ignorere.
Men det er også i sidste øjeblik, hvis vi skal nå det, lyder det bekymret fra [Klager].
Men han er også bekymret.
Så bekymret, at han  hvis ikke det hele afhang af ham  ville lægge sig i fosterstilling og græde.
Længe.
  Det kan jeg bare ikke, for nu har jeg på taget mig denne rolle.
 Hvad er det for en rolle?  Rollen som general i krigen for, at Danmark får lov at forblive Danmark.
At vores folk forbliver racerent.
[]  Manglende evne rammer alle mulige.
 Det er bevist, at for eksempel somaliernes IQ er meget lavere end vores.
De er simpelthen for dumme, og derfor skal de ikke være her, siger [Klager], som hævder, at hans påstand bygger på videnskab og fakta.
 Ekstra Bladet har ikke kunnet finde videnskabelige undersøgelser, der bakker op om [Klager]s udsagn om somaliere.
 Hvor har du set den undersøgelse om somaliernes intelligens?  Der er lavet masser af undersøgelser af forskellen mellem hvide og sorte menneskers intelligens.
Og de viser igen og igen, at hvide mennesker har højere IQ.
  Men du siger somaliere . . .
 Somaliere er sorte mennesker.
Jeg kunne lige så godt have sagt alle afrikanere, for det gælder hele banden  og de egner sig ganske enkelt ikke til at bo i Danmark.  Men de er her jo . . .
 Jamen, vi er nødt til i hobetal at smide dem ud.
Alle sammen.
Det er drastisk, men ikke ulovligt.
Det kræver bare, at Folketinget ændrer loven.
[]  Hvad med uskyldige civile eller lemlæstede børn?  Hvis jeg lader mig påvirke af det, kan jeg jo ikke træffe saglige beslutninger for et folk.
Så ville jeg ikke være egnet til at stille mig frem og sige: Jeg vil lede jer.
Så fjernsynsbilleder af ti millioner mennesker, der dør, er for mig ikke traumatiserende.
[]  Fortryder du aldrig, at du har påtaget dig denne rolle?  Nej, hvis der er noget, jeg fortryder, er det, at jeg ikke har gjort det tidligere.
Men depression og fortrydelse er luksus, jeg ikke kan tillade mig.
Det er krig, det her.
Så det er der ikke tid til.
[]  Er du racist, [Klager]?  Nej.
Overhovedet ikke.
[] [Klager] anmodede den 2. september 2018 Ekstra Bladet om at få bragt et genmæle vedrørende artiklens overskrift Jeg er general i krigen for et racerent Danmark.  Ekstra Bladet bragte den 5. september 2018 følgende præcisering af den påklagede artikel:
 [Klager] fra [Partiet] har anmodet om et genmæle vedrørende rubrikken 'Jeg er general i krigen for et racerent Danmark' - Ekstra Bladets artikel af 2. september 2018.
 Ekstra Bladet præciserer, at det, [Klager] tilkendegav, var: ' Jeg er general i kampen for, at Danmark får lov til at forblive Danmark. '. Senere i interviewet sagde [Klager]: ' Jeg vil gerne bevare mit land, som det er, rent. ' [Klager] oplyser i henvendelsen til Ekstra Bladet følgende: ' Jeg anser ikke, at der er nogen krig for et racerent Danmark'.
 Ekstra Bladet beklager unøjagtigheden.
 [Klager] har endvidere anmodet om et genmæle vedrørende rubrikken 'Er [Klager] racist? ' Kalder muslimer for 'pædofile samfundstabere' - Ekstra Bladets artikel af 2. september 2018.
 [Klager] anfører, at det ikke er korrekt, at han har kaldt muslimer for 'pædofile samfundstabere'.
Han meddeler endvidere følgende: 'Jeg har kaldt profeten Muhammad pædofil, for det er et historisk faktum.
Jeg har tiltalt visse muslimer som samfundstabere grundet deres udemokratiske adfærd. ' Øvrige oplysninger Ekstra Bladet har vedlagt en båndudskrift fra interviewet med [Klager], hvor det blandt andet fremgår, at [Klager] har udtalt følgende:
[Klager]: Jeg kan slet ikke beskrive min bekymring.
Det er helt forfærdeligt.
Hvis jeg mente, at tiden var den rette til det, ville jeg sætte mig ned og græde længe.
Det kan jeg bare ikke, for nu har jeg påtaget mig denne her rolle.
Hvad er det for en rolle? [Klager]: Det er rollen som general i kampen for at Danmark får lov til at forblive Danmark.
Hvad vil det sige? [Klager]: Vi er nødt til i hobetal at smide dem ud.
Vi taler hundredtusinder over en meget kort periode.
Det er drastisk, men ikke ulovligt.
Det kræver bare, at Folketinget ændrer loven.
En så stor befolkningsflytning er nødvendig.
Jeg vil gerne bevare mit land, som det er.
Rent.
Hvorfor? [Klager]: Ej, det er der da ikke noget mærkeligt i.
Der er da ikke noget mærkeligt i, at man gerne vil bevare sit land, som det altid har været.
Altså, dansk kultur og danske normer.
Fortryder du aldrig, at du har taget den kasket  generalkasketten, om du vil  på? [Klager]: Nej, hvis der er noget jeg fortryder, er det, at jeg ikke har gjort det tidligere.
Men det kan jeg jo ikke gå og fortryde.
Depression og fortrydelse er en luksus, jeg ikke kan tillade mig.
Så nej, jeg fortryder ikke.
Det er en krig, det her.
Så det er der ikke tid til.
[Klager]: De germanske stammer (i Norden) har nogle forudsætninger rent genetisk.
De skal udnyttes så godt som muligt.
Det bliver de ikke, hvis de bliver blandet med alle mulige andre (racer) med dårligere forudsætninger.  [Klager]s klage er modtaget den 12. november 2018 i Pressenævnet.
2 Parternes synspunkter 2.1 [Klager]s synspunkter Korrekt information [Klager] har anført, at den påklagede artikel, herunder navnlig artiklens overskrift, indeholder ukorrekte oplysninger, idet han aldrig har udtalt, at han var general i krigen for et racerent Danmark.
[Klager] har endvidere anført, at det er usandt, at han er fremkommet med racistiske udtalelser, idet han tager afstand fra racisme.
Ekstra Bladet lyver stort set altid, herunder også i sit svar til Pressenævnet, idet Ekstra Bladet i et påstået citat om [Klager] anfører (race) i citationstegn, selvom man ikke kan udtale sig med citationstegn.
 [Klager] har endelig anmodet Ekstra Bladet om at udlevere optagelserne fra sit interview med journalisten, da det er løgn, hvad Ekstra Bladet påstår.
Privatlivets fred [Klager] har anført, at den påklagede artikel indeholder et billede af ham, hvor det ligner, at han udfører en Hitler-hilsen, og at han ikke har udført en sådan hilsen.
2.2 Ekstra Bladets synspunkter Korrekt information Ekstra Bladet har oplyst, at [Klager] er grundlægger og leder af det højrenationalistiske parti [Partiet], og at hans yderliggående synspunkter vedrørende indvandrere er velkendte.
Ekstra Bladet har endvidere oplyst, at artiklen blev offentliggjort i forbindelse med, at [Klager] og [Partiet] havde gennemført en happening og demonstration i et boligkompleks på Heimdalsvej i Frederikssund, hvor der bor en del indvandrere.
I den forbindelse opfordrede [Klager] og [Partiet] offentligheden til at komme og tegne profeten Muhammed, hvor politiet naturligvis var massivt til stede for at undgå konfrontationer.
Det fremgår af [Klager]s udsagn, at han opfatter sig selv som en general i en krig, som går ud på, at indvandrere og fremmede skal smides ud, og da han bliver bedt om at uddybe sin rolle som general i denne krig, udtaler han, at han vil bevare et rent Danmark.
Ekstra Bladet henviser i den forbindelse til indholdet af båndudskriften.
 Udsagnet Jeg er general i krigen for et racerent Danmark har således mere end tilstrækkelig dækning i artiklen og i [Klager]s egne udsagn.
 Ekstra Bladet har bemærket, at [Klager] den 2. september 2018 rettede henvendelse til Ekstra Bladet om et genmæle vedrørende overskriften Jeg er general i krigen for et racerent Danmark, og at Ekstra Bladet den 5. september 2018 bragte en præcisering af den påklagede artikel.
Privatlivets fred Ekstra Bladet har anført, at billedet bragt af [Klager] er optaget i forbindelse med en demonstration mod indvandring, indvandrere mv., og at billedet viser [Klager], som han nu engang har ageret og optrådt under demonstrationen.
 Ekstra Bladet har endvidere anført, at [Klager] under en fremmedfjendsk demonstration burde have afholdt sig fra at indtage posituren, som fremgår af billedet, hvis han mener, at det kan opfattes som en Hitler-hilsen og ikke ønsker at blive associeret hermed. [Klager] har eller burde have været fuldt bevidst om signalværdien i den kontroversielle positur som led i de mange verbale provokationer under demonstrationen.
 Ekstra Bladet har endelig anført, at Ekstra Bladet blot har gengivet et billede, at det må være op til den enkelte læser at vurdere billedet, og at Ekstra Bladet ikke har anført, at der skulle være tale om en Hitler-hilsen.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Hanne Schmidt, Hans Peter Blicher, Ulrik Holmstrup og Michael Voss.
God presseskik Korrekt information [Klager] har klaget over, at artiklen, herunder navnlig artiklens overskrift, indeholder ukorrekte oplysninger.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte.
Oplysninger, som kan være skadelige, krænkende eller virke agtelsesforringende for nogen, skal efterprøves i særlig grad, inden de bringes, først og fremmest ved forelæggelse for den pågældende.
Det skal gøres klart, hvad der er faktiske oplysninger, og hvad der er kommentarer, og overskrifter og mellemrubrikker skal i form og indhold have dækning i den pågældende artikel, jf. punkt A. 1, A. 3, A. 5 og A. 6.
 [Klager] har klaget over, at det i artiklens overskrift ukorrekt er gengivet, at [Klager] har udtalt Jeg er general i krigen for et racerent Danmark.
 Af Ekstra Bladets præcisering, der blev bragt den 5. september 2018, fremgik det blandt andet, at:
 [Klager] fra [Partiet] har anmodet om et genmæle vedrørende rubrikken 'Jeg er general i krigen for et racerent Danmark' - Ekstra Bladets artikel af 2. september 2018.
 Ekstra Bladet præciserer, at det, [Klager] tilkendegav, var: 'Jeg er general i kampen for, at Danmark får lov til at forblive Danmark. '. Senere i interviewet sagde [Klager]: 'Jeg vil gerne bevare mit land, som det er, rent. ' [Klager] oplyser i henvendelsen til Ekstra Bladet følgende: 'Jeg anser ikke, at der er nogen krig for et racerent Danmark'.
[] [Klager] og Ekstra Bladet har over for Pressenævnet afgivet modstridende oplysninger om, hvorvidt [Klager] under interviewet med Ekstra Bladets journalist har anvendt ordet race i følgende udtalelse:
[] De germanske stammer (i Norden) har nogle forudsætninger rent genetisk.
De skal udnyttes så godt som muligt.
Det bliver de ikke, hvis de bliver blandet med alle mulige andre (racer) med dårligere forudsætninger.  [Klager] har i den forbindelse anmodet Ekstra Bladet om at udlevere optagelserne fra sit interview med journalisten.
Pressenævnet finder, at den påklagede overskrift må anses for unøjagtig i forhold til de udtalelser, som [Klager] efter Ekstra Bladets oplysninger har givet, og at det havde været hensigtsmæssigt, såfremt overskriften havde været gengivet mere præcist.
Pressenævnet finder dog samtidig, at den påklagede overskrift må anses for en overskrift, der sammenfatter Ekstra Bladets opfattelse af [Klager]s udtalelser, og at der også i interviewet med ham er indholdsmæssig dækning for denne sammenfatning.
Efter en samlet vurdering finder nævnet herefter ikke tilstrækkeligt grundlag for at udtale kritik, idet det også bemærkes, at Ekstra Bladet efterfølgende har bragt en præcisering af overskriften.
Privatlivets fred [Klager] har klaget over, at Ekstra Bladet har bragt et billede af ham, hvor det ligner, at han udfører en Hitler-hilsen.
Det følger af de vejledende regler for god presseskik, at meddelelser, der kan krænke privatlivets fred, skal undgås, med mindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B. 1. Det er samtidig Pressenævnets opfattelse, at offentlige personer må tåle en mere nærgående omtale end andre.
Det er som udgangspunkt ikke i strid med god presseskik, at medier fotograferer eller filmer personer eller virksomheder, der befinder sig på offentligt tilgængelige steder, og offentliggør billeder af denne art, selvom de pågældende ikke har samtykket hertil.
Der skal dog udvises varsomhed af hensyn til de implicerede, herunder til de sammenhænge, hvori de indgår.
Redaktøren er i overensstemmelse med det almindelige princip om redaktørens ret til at redigere mediet som udgangspunkt berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at afvise at omtale forhold, der for en af parterne forekommer centrale, ligesom det er op til redaktøren at vælge og fravælge materiale og kilder, så længe de indholdsmæssige krav til den bragte information iagttages.
Da billedet er taget på en offentligt tilgængelig vej i forbindelse med en demonstration arrangeret af og for det politiske parti [Partiet], som [Klager] er partileder for, finder Pressenævnet, at anvendelsen af billedet af [Klager] i sammenhæng med den beskrevne omtale ikke kan anses for at indebære en krænkelse af [Klager]s privatliv, ligesom billedet ikke fremstår forvansket.
Nævnet udtaler ikke kritik.
