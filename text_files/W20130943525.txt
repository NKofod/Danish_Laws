SU - handicaptillæg - klagefrist - fristoverskridelse undskyldelig - særlige vanskeligheder Overskridelse af klagefristen var undskyldelig grundet ansøgers særlige vanskeligheder.
Ankenævnet lagde vægt på, at ansøger havde koncentrationsvanskeligheder og vanskeligheder med at skabe overblik og struktur.
Din klage over afslag på handicaptillæg AMB og AMM har i brev af 20. juni 2012 på dine vegne klaget over Styrelsen for Videregående Uddannelser og Uddannelsesstøttes (herefter: styrelsen) afgørelse af 1. maj 2012 om afslag på handicaptillæg.
Du har telefonisk den 17. april 2013 bekræftet, at klagen er skrevet på dine vegne, og at der herefter ikke foreligger et egentligt fuldmagtforhold.
Ankenævnet henvender sig derfor direkte til dig.
Klagefrist Ankenævnet bemærker, at fristen for at indgive klage var den 5. juni 2012. Klagen er modtaget i styrelsen den 22. juni 2012. Klagen er derfor indgivet for sent.
 SU-loven (lovbekendtgørelse nr. 661 af 29. juni 2009) indeholder bl.a. følgende bestemmelser (uddrag):
§ 46. () Stk. 2. () Ankenævnet kan indtil 6 måneder efter meddelelsen af afgørelsen se bort fra overskridelse af fristen, når overskridelsen af særlige grunde er undskyldelig.
Under hensyn til, at du har diagnosen ADHD og heraf følgende koncentrationsbesvær og vanskeligheder med at skabe struktur, og idet AMB og AMM i klagen af 20. juni 2012 har oplyst dette som årsagen til fristoverskridelsen, har nævnet fundet, at overskridelsen af fristen er undskyldelig.
På den baggrund har ankenævnet besluttet at behandle sagen.
