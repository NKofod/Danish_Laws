Nr BTL 243 Betænkning over Forslag til lov om ændring af skattekontrolloven og  

 forskellige andre skattelove (Selvangivelsesreform)   

 Nr L 243 1991-92, 1. samling Afgivet af Skatteudvalget Afgivet: 19920429 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige henvendelser fra Finansrådet og  

 Realkreditrådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis medlemmer) lovforslaget til vedtagelse med de  

 stillede ændringsforslag.
Et mindretal inden for flertallet (Socialdemokratiets medlemmer af  

 udvalget) var ikke med til at gennemføre lovgivningen om det oplysningskort,  

 der nu foreslås afskaffet.
Enhver af de betænkeligheder, som mindretallet  

 fremførte ved behandlingen af lovforslaget om oplysningskortet, har desværre  

 vist sig at blive til virkelighed.
Det stærkt opreklamerede eksperiment har  

 tæret på personale- og edb-ressourcer på en helt uacceptabel måde.
Skatteministeren har hele vejen valgt at overføre personale og økonomi fra  

 andre helt nødvendige opgaver, herunder fra ligningen.
Mindretallet ønskede  

 ved indførelsen af oplysningskortet, at man i stedet afventede den teknik,  

 der ville gøre det muligt at gennemføre en egentlig fortrykt selvangivelse  

 uden oplysningskortet som mellemfase.
Det er dette forslag, der nu lægges op  

 til en gennemførelse af.
 Mindretallet vil kraftigt opfordre regeringen til at tilføre projektet de  

 nødvendige ressourcer uden at tage disse fra andre skatteopgaver.
 Det er ude af trit med virkeligheden at forestille sig, at en  

 gennemførelse af forslaget vil skabe besparelser i en længere periode.  

 Såfremt ministeren vil fastholde sin ressourcenedbrydende politik, vil selv  

 gode forslag få en ringe skæbne til ugunst for såvel skatteydere og  

 skattemedarbejdere som de offentlige indtægter.
Mindretallet har ved sin positive stilling til lovforslaget således  

 udelukkende lagt vægt på lovforslagets intentioner.
Gennemført rigtigt vil  

 der være tale om et fremskridt.
 Et andet mindretal inden for flertallet (Fremskridtspartiets medlem af  

 udvalget) mener, at det er af stor betydning for skatteyderne, at de lettes  

 mest muligt i forholdet omkring indsendelse af selvangivelse, og  

 Fremskridtspartiet mener, at dette lovforslag er et skridt i den rigtige  

 retning.
 Fremskridtspartiet skal henstille til skatteministeren at forsøge at få  

 udsendt alle årsopgørelser så tidligt som muligt, så borgerne så hurtigt som  

 muligt kan finde ud af, hvad de skal betale i skat af den indtægt, de har  

 haft i det foregående kalenderår.
 Der henvises her specielt til lovforslagets bemærkninger, hvoraf det  

 fremgår, at nogle skatteydere vil modtage deres årsopgørelse og overskydende  

 skat lidt senere end efter de gældende regler.
Et mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, men kan dog  

 stemme for ændringsforslag nr. 1 og 2. Mindretallet finder den valgte løsning  

 dårligt gennemarbejdet og forudser ganske store problemer med at overholde de  

 meget knappe tidsfrister, der er en forudsætning for vellykket udsendelse af  

 årsopgørelserne.
Allerede i dag er der ganske mange fejl i årsopgørelserne.  

 Størsteparten af dem, der er til fordel for skatteyderne, kommer aldrig til  

 ligningsmyndighedernes kundskab.
Det er derfor indtrykket, at tingene  

 fungerer, mens virkeligheden er, at mange skatteydere har det, som når de har  

 vundet i lotteriet.
Pludselig kommer der 5.000 eller 10.000 kr. dumpende ind,  

 som skyldes indberetningsfejl, hvoraf størsteparten aldrig opdages.
Da der  

 reelt ingen strafbestemmelser er længere, er skatteydernes incitament til at  

 oplyse ligningsmyndigheden om fejl i årsopgørelserne i skatteydernes favør  

 naturligvis særdeles ringe.
 ÆndringsforslagAf skatteministeren , tiltrådt af udvalget :
 Til § 2 1) Paragraffen affattes således:
 »§ 2 I lov om opkrævning af indkomst- og formueskat for  

 personer m.v. (kildeskat), jf. lovbekendtgørelse nr. 595 af 15. august 1991,  

 som ændret senest ved § 2 i lov nr. 236 af 8. april 1992, foretages følgende  

 ændringer:
 1. I § 2, stk. 4 , ændres »§ 65 A, stk. 2« til:  

 »§ 65 A, stk. 1«.
 2. § 80, stk. 2 , ophæves.
Stk. 3 bliver herefter stk. 2.' Til § 3 2) I den under nr. 1 foreslåede affattelse af §  

 4 indsættes i stk. 2, 1. pkt. , efter »det følgende år«  

 ordene: », for bogførings- og regnskabspligtige personer samt deres  

 samlevende ægtefæller den 10. juni«, stk. 4 udgår, og i stk.  

 6 udgår »eller 4«.
 Stk. 5-7 bliver herefter stk. 4-6.
 Af skatteministeren , tiltrådt af et flertal (udvalget med  

 undtagelse af SF):
 Til § 4 3) I stk. 1 indsættes efter »1. august  

 1992« ordene: »bortset fra § 3, nr. 4, der træder i kraft dagen  

 efter lovens bekendtgørelse i Lovtidende«.
 4) I stk. 2 ændres »nr. 7« til: »nr. 7 og  

 8«.
 5) I stk. 3 ændres »nr. 8-9« til: »nr.  

 9«.
 6) Stk. 4 udgår.
 Stk. 5 bliver herefter stk. 4.
Bemærkninger Til nr. 1 Ændringen er redaktionel.
 Til nr. 2 Det foreslås at lovfæste selvangivelsesfristen for bogførings-  

 og regnskabspligtige personer.
Efter gældende ret kan Ligningsrådet fastsætte en senere  

 selvangivelsesfrist end den 15. maj for denne persongruppe.
Fristen er de  

 seneste 4 år fastsat til en dato i begyndelsen af juni måned.
 Bl.a. på grund af denne faste praksis er det fundet forsvarligt at  

 lovfæste denne selvangivelsesfrist og dermed opnå administrative og  

 retssikkerhedsmæssige fordele.
 De kommunale skattemyndigheders hidtidige adgang til at dispensere fra den  

 generelle selvangivelsesfrist opretholdes.
 Til nr. 3 Det foreslås, at ophævelsen af indberetningspligten efter  

 skattekontrollovens § 7 A vedrørende byggeudgifter gennemføres hurtigt efter  

 lovens vedtagelse.
 Til nr. 4 Det foreslås, at indberetningspligten vedrørende låneforhold med  

 ubetalte renter, der er mere end et år gamle, generelt først tillægges  

 virkning for oplysninger vedrørende kalenderåret 1993 og senere.
 Herved imødekommes interesseorganisationernes påpegning af de  

 administrative problemer, der er forbundet med indførelsen af denne  

 indberetningspligt.
 Til nr. 5 Ændringen er redaktionel.
 Til nr. 6 Ændringen er dels en redaktionel følge af forslaget under nr. 5,  

 dels at realkreditinstitutterne ikke skønnes at have behov for en  

 dispensationsadgang vedrørende indberetning om reservefondsudlodninger.
