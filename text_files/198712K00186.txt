Nr LSF 186 Forslag til Lov om ophævelse af lov om økonomisk støtte til politiske  

 partier m.v.
Fremsat af Pia Kjærsgaard (FP) Behnke (FP) Jane Oksen (FP) Poulsgaard (FP) den 22. januar 1988 Lov nr. 940 af 23. december 1986 om økonomisk støtte til politiske partier m.v. ophæves med virkning fra og med støtteåret 1989.
Bemærkninger til lovforslaget Med lovforslaget bortfalder den støtte, der udbetales på grundlag af de seneste valg til Folketing, amtsråd og kommunalbestyrelse, med virkning fra og med støtteåret 1989.
Et af de mest egoistiske og politikerledefremkaldende forslag er forslaget om partistøtte.
Det er og har altid været Fremskridtspartiets opfattelse, at politiske partier udelukkende skulle hvile på et idealistisk og frivilligt grundlag, og partiet forudser, belært af erfaringen, at når Folketinget først een gang har stukket sugerøret ned i de offentlige kasser, vil beløbet vokse kraftigt i de efterfølgende år.
Det er skatteydernes penge, og dem mener folketingsflertallet som bekendt blot man kan bruge løs af.
Fremskridtspartiet har den opfattelse, at modstanden mod offentlig partistøtte bliver større og større i befolkningen, og da også adskillige folketingskandidater fra de øvrige partier, der var med til at vedtage forslaget, under den seneste valgkamp gav udtryk for over for vælgerne, at lovgivningen var uanstændig, har Fremskridtspartiet fremsat dette lovforslag.
