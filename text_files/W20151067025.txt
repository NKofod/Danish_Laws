Ligestillingsnævnets afgørelse J.nr.
E. 2.2.127 En skoles kriterier for optagelse af elever, der ikke hører til skoledistriktet, var i strid med ligestillingslovens § 2 (dissens).
¬Klageren, et forældrepar, der ansøgte om optagelse af deres søn i en børnehaveklasse på skolen, fik afslag med den begrundelse, at skolen havde valgt en pige for at opnå en bedre kønsfordeling i indskolingen.
Klageren anførte, at dette var i strid med ligestillingsloven.
Nævnets flertal fandt, at der forelå en overtrædelse af ligestillingslovens § 2. Hvis skolen ønskede at anvende et kønskriterium for at sikre en mere ligelig fordeling af drenge og piger i indskolingen, skulle der indhentes dispensation efter ligestillingslovens § 3, hvorefter ressortministeren kan tillade foranstaltninger til at fremme ligestillingen.
Et medlem af nævnet mente ikke, at indklagede havde overtrådt ligestillingslovens § 2, eftersom en ligelig kønsfordeling måtte anses for at være et sagligt hensyn.
