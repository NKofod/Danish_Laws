Skriftlig fremsættelse (25. januar 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om planlægning, lov om naturbeskyttelse og lov om aktindsigt i miljøoplysninger (Modernisering af planloven, bedre rammer for kommuner, borgere og virksomheder i hele landet) (Lovforslag nr.
L 121) Formålet med lovforslaget er at give kommuner, borgere og virksomheder i hele landet bedre muligheder for at skabe vækst og udvikling med fortsat beskyttelse af landskaber, natur og miljø.
 Lovforslaget følger op på aftalen om Danmark i bedre balance  Bedre rammer for kommuner, borgere og virksomheder i hele landet mellem regeringen, Socialdemokratiet og Dansk Folkeparti fra juni 2016.
Planloven er med til at sætte rammen for udviklingsmuligheder i hele landet og indebærer i dag en række udfordringer i forhold til, at kommunerne kan give rum for initiativ og engagement fra virksomheder og borgere, som kan skabe vækst og udvikling lokalt.
Kommuner, virksomheder og borgere skal have bedre muligheder for at skabe vækst og udvikling i hele Danmark.
Samtidig skal der fortsat værnes om et godt miljø og en righoldig natur.
Derfor bør planloven i højere grad være et redskab til at understøtte potentialer og forbedre mulighederne for udvikling i hele Danmark.
Lovforslaget indeholder på den baggrund en række ændringer af rammerne for kommunernes fysiske planlægning, der giver væsentlige nye vækst- og udviklingsmuligheder for kommuner, borgere og virksomheder i hele landet.
Det gælder nye udviklingsmuligheder i kystområderne med fortsat bevarelse af kystnærhedszonen, nye udviklingsmuligheder i landdistrikter og for produktion, bedre udviklingsmuligheder for detailhandel, mere fleksible rammer for byudvikling og mere fleksibel og digital administration.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
