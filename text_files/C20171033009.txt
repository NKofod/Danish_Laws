Cirkulære om aftale om udligningstillæg i forbindelse med geografisk flytning af institutioner (Til samtlige ministerier mv.) Finansministeriet, Moderniseringsstyrelsen og centralorganisationerne har indgået vedlagte aftale af 22. december 2017 om udligningstillæg i forbindelse med flytning af institutioner, der er omfattet af regeringens udmelding i januar 2018 om geografisk flytning af arbejdspladser.
 Cirkulæret har virkning fra 1. januar 2018.
Finansministeriet, Moderniseringsstyrelsen, den 27. december 2017 Jesper Schaumburg-Müller Bilag Aftale om udligningstillæg i forbindelse med geografisk flytning af institutioner - § 1. Til ansatte, hvis løn inden for samme overenskomst, organisations- eller lønaftale er geografisk bestemt, og som ved institutionens hele eller delvise flytning til et sted, hvor den geografisk bestemte løn er lavere end lønnen inden flytningen, ydes et tillæg til udligning af forskellen.
 § 2. Tillægget er pensionsgivende i samme omfang, som løndelen var pensionsgivende inden flytningen.
 § 3. Udligningstillægget ydes som et personligt ureguleret tillæg, der aftrappes med enhver fremtidig lønstigning.
 § 4. Udligningstillægget justeres forholdsmæssigt ved ændring af beskæftigelsesgraden og bortfalder helt ved fratræden fra institutionen eller ved ydelse af tjenestefrihed uden løn.
 § 5. Aftalen gælder alene i forbindelse med hel eller delvis flytning af en institution, som er omfattet af regeringens udmelding i januar 2018 om geografisk flytning af arbejdspladser.
 § 6. Aftalen har virkning fra 1. januar 2018.
 Stk. 2. Allerede indgåede lokale aftaler på statslige institutioner om udligningstillæg i forbindelse med regeringens udmelding i januar 2018 om geografisk flytning af arbejdspladser fortsætter uændret, indtil de opsiges til bortfald efter reglerne i den enkelte aftale.
