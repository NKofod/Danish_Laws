 § 1.  Ved statsfængsler, særanstalter og Københavns  

 fængsler nedsættes lokale bedømmelsesudvalg til at bedømme prøveansatte  

 fængselsbetjentes og værkmestres egnethed til fortsat tjeneste i  

 fængselsvæsenet.
 § 2.  Bedømmelsesudvalget sammensættes i almindelighed  

 efter reglerne i stk. 2-4.
 Stk. 2.  Ved bedømmelse af prøveansatte fængselsbetjente  

 er følgende faste medlemmer af udvalget:
 1. Anstaltslederen, der er udvalgets formand.
 2. Overvagtmesteren.
 3. Instruktionsvagtmesteren eller en anden vagtmester,  

 såfremt en særlig instruktionsvagtmester ikke er udpeget.
 4. 1 medlem af opsynspersonalet udpeget af den lokale  

 afdeling af Dansk fængselsforbund.
 Stk. 3.  Ved bedømmelse af prøveansatte værkmestre er  

 følgende medlemmer af udvalget:
 1. Anstaltslederen, der er udvalgets formand.
 2. Fængselsforvalteren.
 3. Overvagtmesteren.
 4. Instruktionsvagtmesteren.
 5. 1 medlem af værkmestergruppen udpeget af den lokale  

 afdeling af Dansk fængselsforbund.
 Stk. 4.  I bedømmelserne deltager udover de i stk. 2 og  

 3 nævnte personer de øvrige personalemedlemmer, som har særligt kendskab til  

 den prøveansattes forhold.
 Stk. 5.  Anstaltslederen kan overlade udvalgsledelsen  

 til overvagtmesteren eller, for så vidt angår bedømmelse af prøveansatte  

 værkmestre, til fængselsforvalteren.
 § 3.  Udvalgsbedømmelse finder sted forud for  

 indberetning til direktoratet for fængselsvæsenet ved de terminer, som  

 fastsættes af dette.
 Stk. 2.  I øvrigt finder bedømmelse sted til de øvrige  

 terminer, anstaltsledelsen måtte fastsætte, samt når anmodning derom  

 fremsættes af et af udvalgets medlemmer.
 § 4.  Forud for drøftelsen i udvalget indkaldes  

 skriftlige udtalelser fra de personalemedlemmer, der har et sådant kendskab  

 til den pågældendes forhold, at deres udtalelser skønnes at ville være af  

 betydning for udvalgets bedømmelse.
§ 5.  Udvalget afgiver en skriftlig bedømmelse af den  

 prøveansatte til anstaltslederen.
Denne bedømmelse såvel som anstaltslederens  

 eventuelle yderligere skriftlige bedømmelse skal gennemgås med den  

 pågældende, således at der samtidig ydes ham fornøden vejledning med hensyn  

 til hans fremtidige tjenstlige forhold.
Stk. 2.  Den prøveansatte kan efter at være gjort  

 bekendt med bedømmelsen anmode om fornyet bedømmelse og om adgang til i  

 forbindelse hermed i udvalget at udtale sig om sine forhold.
Efter den  

 fornyede bedømmelse afgiver udvalget erklæring, og eventuel yderligere  

 vejledning som fastsat i stk. 1 ydes.
 Stk. 3.  Den prøveansatte skal have udleveret genpart af  

 de skriftlige bedømmelser af ham, som udvalget afgiver til anstaltslederen,  

 samt af anstaltslederens eventuelle indstillinger til direktoratet for  

 fængselsvæsenet.
 § 6.  Bedømmelsesudvalget kan fastsætte nærmere regler  

 om sin forretningsgang.
 Justitsministeriet, den 26. januar 1971.
 P.M.V.
 Nordskov Nielsen.
 Kjærgaard.
 Fængselsvæsenets anstalter, bortset fra arresthusene.
