 En bindende forhåndsbesked vedrørte de skattemæssige konsekvenser hos  

 modtageren af en erstatning, udbetalt som følge af, at en  

 forsikringsbegivenhed var indtrådt på en sælgers garantiforsikring.
Denne vedrørte udgifter i forbindelse med salg af fast ejendom og  

 omfattede både fradragsberettigede og ikke fradragsberettigede udgifter.  

 Ligningsrådet havde fundet, at erstatning for udgifter, der var  

 fradragsberettigede, var skattepligtige, herunder også udgifter omfattet af  

 standardfradraget, mens erstatning for ikke fradragsberettigede udgifter var  

 skattefri.
Landsskatteretten fandt, at erstatning for merudgifter, der var  

 omfattet af standardfradraget (men ikke kunne rummes i dette) og derfor ikke  

 var fradragsberettigede, tillige var skattefri.
Hvis forsikringstageren var  

 fraflyttet ejendommen i dækningsperioden og ikke havde medregnet lejeværdi og  

 standardfradrag for denne periode, var erstatning for nævnte udgifter  

 ligeledes skattefri.
 Aktieselskabet A klagede over den af Ligningsrådet afgivne bindende  

 forhåndsbesked vedrørende de skattemæssige konsekvenser hos modtageren af en  

 erstatning, udbetalt som følge af, at en forsikringsbegivenhed indtrådte på  

 en sælgers garantiforsikring.
Ifølge forhåndsbeskeden ville en erstatning, der dækkede  

 fradragsberettigede udgifter, være skattepligtig.
Det samme ville gælde  

 udgifter, der ikke var fradragsberettigede, fordi de omfattedes af  

 standardfradraget (dækkende renovation, skorstensfejning, forsikringer, vej-  

 og kloakudgifter, vandudgifter, bidrag til grundejerforening) jf.  

 ligningslovens § 15 j samt cirkulære nr. 196 af 12. november 1979, punkt 29.
 Den bindende forhåndsbesked var sålydende:
 » SPØRGSMÅL:
1. Hvorledes påvirkes den skattepligtige indkomst hos modtageren af en  

 erstatning, der udbetales som følge af, at forsikringsbegivenheden indtræder  

 på en sælgergarantiforsikring? 2. Kan præmien, der betales for sælgergarantiforsikringen, fratrækkes i  

 den skattepligtige indkomst.
 SVAR:
 Ad 1. Se sagsfremstilling og begrundelse.
 Ad 2. Nej.
 SAGSFREMSTILLING OG BEGRUNDELSE:
Aktieselskabet A er på franchise-basis involveret i  

 ejendomsmæglervirksomhed.
Selskabet påtænker i samarbejde med A Forsikring  

 A/S at tilbyde en potentiel køber af en ejerbolig en sælgergarantiforsikring.  

 Formålet med denne forsikring er at sikre kunden mod de økonomiske følger af,  

 at hans hidtidige ejendom ikke bliver solgt til en given pris inden for en  

 bestemt dato, og forsikringen dækker en ejendom eller ejerlejlighed, som har  

 været anvendt til privat beboelse af forsikringstageren.
 De »tab«, som sælgergarantiforsikringen dækker, kan generelt  

 kategoriseres som dels samtlige dokumenterede driftsudgifter ved ejendommen i  

 dækningsperioden, bortset fra vedligeholdelsesudgifter, dels godtgørelse af  

 et beløb, der beregnes som en forrentning af ejendommens friværdi i  

 dækningsperioden.
 Terminsydelser og andre udgifter, som forsikringen omfatter, bliver betalt  

 direkte af A Forsikring A/S ved forfald, såfremt forsikringsbegivenheden  

 indtræder.
 Renter af friværdien vil blive beregnet og tilskrevet forsikringstagernes  

 friværdikonto ultimo kalenderåret.
 Præmien på forsikringen vil udgøre 3-5% af garantiprisen.
 I dækningsperioden dækker sælgergarantiforsikringen ifølge de fremsendte  

 forsikringsbetingelser nedenstående driftsudgifter, der periodiseres i  

 forhold til dækningsperioden og omfatter såvel fradragsberettigede (1 A) som  

 ikke-fradragsberettigede udgifter (1 B-E):
1 A.
Renter af tinglyste prioriteter.
1 B.
Ejendomsskatter herunder renovationsbidrag, kloakbidrag og øvrige  

 forbrugsafgifter omfattet af ejendoms- skattebilletten.
1 C.
Ejendomsforsikringspræmier.
1 D.
Acontobidrag til ejerforening, grundejerforening eller andre  

 foreninger.
1 E.
Acontovarmebidrag til el, gas, vand og varmeudgifter og øvrige  

 sædvanligt løbende brugsudgifter.
 2. Forrentning af den i policen anførte salgskommissionerede ejendoms  

 eller ejerlejligheds friværdi (nettokontantprovenu) i henhold til  

 garantiprisoverskudsberegning.
 3. Annonceudgifter ud over det i salgsaftalen aftalte maksimum.
 4. Endvidere dækker forsikringen provenutab, opgjort som differencen  

 mellem det beregnede nettokontantprovenu i henhold til  

 garantiprisoverskudsberegning og med fradrag af nettokontantprovenu i henhold  

 til endeligt bindende slutseddel.
 Såfremt der konstateres et overskud ved beregningen, tilfalder dette  

 sælger med fradrag af udlagte prioritetssafdrag.
 Forsikringen dækker ikke udgifter til vedligeholdelse.
 Endelig dækker forsikringen heller ikke ejendomme, der af forsikringstager  

 måtte være overdraget i næringshensigt.
 Forsikringsbegivenheden indtræder 4 måneder efter overdragelsesdagen for  

 den af forsikringstager i policen anførte købte ejendom eller ejerlejlighed.  

 Dækningen ophører pr. overtagelsesdagen for den i policen anførte  

 salgskommissionerede ejendom eller ejerlejlighed.
 Forespørgeren finder principalt, at såvel præmien som udbetalinger fra  

 forsikringen er den skattepligtige indkomst uvedkommende, jf.  

 statsskattelovens § 5 b.
 Forespørgeren mener subsidiært, at beskatningsspørgsmålet bør løses  

 således:
 Erstatning af annonceudgifter: Ikke skattepligtig.
Refusion af varme, el, ejendomsskatter, forsikring etc: Ikke skattepligtig Refusion af renter og bidrag: Skattepligtig som kapitalindkomst.
 Forrentning af friværdi: Skattepligtig som kapitalindkomst.
 Erstatning af provenutab: Del af samlet salgssum for ejendommen, dvs.  

 henhører under ejendomsavancebeskatningsloven.
Direktoratet for Københavns skatte- og registerforvaltning udtaler, at en  

 erstatning, der ydes i henhold til sælgergarantiforsikringen som udgangspunkt  

 skattemæssigt skal behandles i relation til den deludgift/deltab,  

 erstatningen ydes for.
De bestanddele, der dækker en for den enkelte  

 skatteyder fradragsberettiget udgift eller mistet skattepligtig indtægt, skal  

 medregnes i indkomsten.
Det betyder, at erstatningsbeløb, der træder i stedet  

 for refusion af varme, el, ejendomsskatter og forsikringer, er skattefri, dog  

 med den modifikation, at erstatningen bliver skattepligtig, når sådanne  

 udgifter som følge af ejendommens anvendelse kan fratrækkes helt eller  

 delvis.
Det samme må principielt gælde for en- og tofamilieshuse, hvor  

 standardfradraget - der dækker udgift til bl.a. renovation og forsikring -  

 har været anvendt.
Ligningskommissionen finder ikke at kunne udtale sig om,  

 hvorvidt der efter omstændighederne kan bortses fra beskatning af  

 erstatninger for disse udgifter, når standardfradrag har været anvendt i hele  

 ejerperioden.
 Da annonceudgifter fragår ved beregningen af afståelsesvederlaget, skal  

 erstatning for sådanne udgifter efter kommissionens opfattelse modregnes i  

 afståelsesvederlaget.
 Ligningskommissionen udtaler endvidere, at erstatningsbeløb, der skal  

 dække renterefusion og forrentning af friværdi, er omfattet af  

 personskattelovens § 4 som kapitalindkomst.
Ligningsrådet tiltræder i princippet ligningskommissionens udtalelse.  

 Erstatning, der dækker fradragsberettigede udgifter, er herefter  

 skattepligtig (renter m.v.). Det samme gælder udgifter, der ikke er  

 fradragsberettigede, fordi de omfattes af standardfradraget (renovation,  

 skorstensfejning, forsikringer, vej- og kloakafgifter, vandafgifter, bidrag  

 til grundejerforening), jf. ligningslovens § 15 J og 15 K, samt cirkulære nr.  

 196 af 12. november 1979, pkt. 29. Erstatning for provenutab henføres under  

 ejendomsavancebeskatningsloven.' Selskabets revisor oplyste, at anmodningen om bindende forhåndsbesked  

 implicerede såvel det klagende selskab som A Forsikring A/S, der begge var  

 selskaber indenfor A-koncernen.
 Over for Landsskatteretten angik klagen alene den del af forhåndsbeskeden,  

 der omfattede de skattemæssige virkninger for en forsikringstager vedrørende  

 udbetalt erstatning for udgifter, der ifølge Ligningsrådet var omfattet af  

 standardfradraget, dvs. udgifter til renovation, skorstensfejning,  

 forsikringer, vej- og kloakafgift, vandafgift og bidrag til  

 grundejerforening.
Selskabets revisor imødegik Ligningsrådets afgørelse, hvorefter  

 standardfradraget for en- og tofamilieshuse ifølge formuleringen i cirkulære  

 af 12. november 1979 omfattede fradrag for vedligeholdelse, renovation,  

 skorstensfejning, forsikring, vej- og kloakudgifter, vandafgifter og bidrag  

 til grundejerforening.
Det var revisorens opfattelse, at standardfradraget  

 ikke »omfatter« udgifter af den nævnte type, som ikke var  

 fradragsberettigede efter den almindelige regel i § 15 j, stk. 5.  

 Standardfradraget måtte ifølge revisoren forstås som et særligt fradrag, der  

 ikke trådte i stedet for andre fradrag.
Revisoren henledte endvidere  

 opmærksomheden på, at der efter de vejledende ligningsregler ikke skulle  

 medregnes lejeværdi, hvis en ejendom havde været stillet til salg.
Dette  

 betød i så fald, at der ikke kunne foretages standardfradrag for de  

 forsikrede ejendomme for den periode, for hvilken sælgergarantiforsikringen  

 kom til udbetaling.
Ifølge forsikringsbetingelserne indtrådte  

 dækningsperioden således 4 måneder efter overtagelsesdagen for den nye bolig.  

 Forsikringstageren ville da i langt de fleste tilfælde have fraflyttet  

 boligen, fordi han netop gennem en forsikring havde afdækket sin økonomiske  

 risiko på den hidtidige bolig.
Revisorens indlæg blev forelagt Told- og Skattestyrelsen, som henholdt sig  

 til den givne forhåndsbesked.
Styrelsen tilføjede, at beløb, der dækkede ikke  

 fradragsberettigede udgifter og udgifter omfattet af standardfradraget i de  

 konkrete tilfælde, hvor der på grund af ejendommens ubeboelighed eller fordi  

 ejendommen var endeligt fraflyttet og sat til salg, ikke beregnedes  

 lejeværdi, var skattefri.
Landsskatteretten fandt, at standardfradraget, jf. ligningslovens § 15 j,  

 måtte anses at træde i stedet for de omhandlede udgifter til renovation,  

 skorstensfejning, forsikringer, vej- og kloakafgifter, vandafgifter og bidrag  

 til grundejerforening.
Erstatning for disse merudgifter, der herefter ikke  

 var fradragsberettigede, måtte anses for skattefri som medgået til dækning af  

 et formuetab.
Såfremt forsikringstageren havde været fraflyttet ejendommen i  

 dækningsperioden og ikke havde medregnet lejeværdi og standardfradrag for  

 denne periode, måtte erstatningen for de omhandlede udgifter ligeledes anses  

 for skattefri.
 LV 1990, C 1.2.3.
