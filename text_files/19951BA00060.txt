Nr BSF 60 Folketingsbeslutning om dansk deltagelse i en implementeringsstyrke for  

 fredsaftalen for Bosnien-Hercegovina Fremsat af udenrigsministeren (Helveg Petersen) den 7. december 1995 Vedtaget ved anden (sidste) behandling den 15. december 1995 Folketinget meddeler sit samtykke til, at danske militære styrker stilles til rådighed for en multinational militær fredsstyrke, som efter bemyndigelse fra FN's Sikkerhedsråd i henhold til FN-pagtens kapitel VII under NATO-kommando udsendes til implementering af fredsaftalen for Bosnien-Hercegovina.
Styrken vil udføre sine opgaver i henhold til fredsaftalen for Bosnien-Hercegovina, der forventes underskrevet i Paris den 14. december 1995, som bemyndiget af FN's Sikkerhedsråd og i henhold til NATO-rådets beslutninger.
Oprindelig fremsat forslag Folketinget meddeler sit samtykke til, at danske militære styrker stilles  

 til rådighed for en multinational militær fredsstyrke som efter bemyndigelse  

 fra FN's Sikkerhedsråd i henhold til FN-pagtens kapitel VII under  

 NATO-kommando udsendes til implementering af Fredsaftalen for  

 Bosnien-Herzegovina.
Styrken vil udføre sine opgaver i henhold til  

 Fredsaftalen for Bosnien-Herzegovina, der forventes underskrevet i Paris den  

 14. december 1995, som bemyndiget af FN's Sikkerhedsråd og i henhold til  

 NATO-rådets beslutninger.
Bemærkninger til forslaget I.
Efter fire års konflikt og efter en intensiv international  

 mæglingsindsats er parterne enedes om en Fredsaftale for Bosnien-Herzegovina.  

 I aftalen, der forventes underskrevet i Paris den 14. december 1995, anmoder  

 parterne om indsættelsen af en multinational militær styrke under NATO  

 kommando og kontrol på mandat fra FN's Sikkerhedsråd under FN-pagtens kapitel  

 VII.
Denne styrke, forkortet IFOR, skal sikre overholdelse og gennemførelse  

 af de militære sider af Fredsaftalen og dermed bidrage til at skabe den  

 nødvendige stabilitet og sikkerhed i området.
 Det fremgår af Fredsaftalen, at parterne i konfliktområdet accepterer og  

 er indforstået med NATO-styrkens indsættelse og herunder denne styrkes ret  

 til om nødvendigt at bruge magt.
II.
Den NATO-ledede styrke vil blive indsat på baggrund af en resolution  

 fra FN's Sikkerhedsråd, der under FN-pagtens kapitel VII vil bemyndige  

 medlemsstater til at oprette en multinational implementeringsstyrke (IFOR)  

 under entydige kommando- og kontrolforhold, og som er bemyndiget til at  

 anvende alle nødvendige midler for at sikre efterlevelse af de militære sider  

 af Fredsaftalen.
Implementeringsstyrken vil blive sammensat af tropper fra NATO-lande og  

 ikke-NATO lande, herunder fra Rusland, Sverige, Finland, Tjekkiet, Polen,  

 Ukraine og andre PfP-lande, samt fra flere muslimske lande.
I første fase vil  

 der primært være tale om indsættelse af tropper fra NATO-lande, herunder de  

 FN-enheder ved UNPROFOR, der er i området, og som skal overgå til  

 implementeringsstyrken.
Den samlede styrke bliver på ca. 60.000 tropper.
 At der bliver tale om en NATO-ledet multinational styrke sker bl.a. efter  

 ønske fra FN, der hverken har ressourcer eller kapacitet til at lede og styre  

 en operation af den størrelse og med de omfattende opgaver, som Fredsaftalen  

 forudser.
Indsættelsen af IFOR kan ses som en fortsættelse og et resultat af  

 PfP-samarbejdet.
Det er i denne forbindelse af stor betydning, at såvel  

 Rusland som en række PfP-lande deltager.
Der er tale om et samarbejde mellem  

 lande med forskellige forudsætninger og mellem militære enheder med  

 forskellig baggrund og tradition.
Disse landes deltagelse i IFOR vil ikke  

 blot have stor betydning for det videre praktiske samarbejde inden for PfP,  

 men også styrke det politiske samarbejde mere generelt med disse lande.
Det  

 vil således have vidtrækkende perspektiver for den sikkerhedspolitiske  

 udvikling i Europa.
NATOs militære øverstkommanderende i Europa (SACEUR), den amerikanske  

 general Joulwan, vil have det overordende militære ansvar for operationen.  

 Styrkens operative chef vil være chefen for NATOs sydkommando, den  

 amerikanske admiral Smith.
Den nuværende chef for FN's fredsstyrker, den  

 franske general Janvier, vil blive stedfortræder.
General Janvier forudses i  

 NATOs planlægning fortsat at have ansvar for de resterende FN-operationer i  

 området (dvs. afviklingen af UNPROFOR samt i givet fald UNCRO og operationen  

 i Makedonien, UNPREDEP, hvis ikke FN træffer andre dispositioner).
Implementeringsstyrken vil have entydige kommando- og kontrolforhold.  

 Styrken udsendes i henhold til Fredsaftalen og FN-pagten med beføjelser til  

 om nødvendigt at håndhæve Fredsaftalens militære forpligtelser.
Styrken vil  

 blive udstyret med den nødvendige udrustning til at kunne opfylde sit mandat,  

 forsvare sig selv og opretholde fuld bevægelsesfrihed i området.
Parterne har  

 i Fredsaftalen erklæret deres samtykke til styrkens beføjelser til  

 magtanvendelse.
Styrkens magtbeføjelser forudses alene om nødvendigt udnyttet  

 i tilfælde af lokal manglende efterlevelse af Fredsaftalens forpligtelser og  

 bestemmelser.
Alle deltagende lande vil operere under de af NATO-rådet godkendte  

 »rules of engagement« (regler for magtanvendelse, ROE) i  

 overensstemmelse med Fredsaftalens bestemmelser, Sikkerhedsrådets vedtagelse  

 samt international ret.
De grundlæggende ROE-principper indebærer, at  

 enhederne har ret til selvforsvar, at magtanvendelse skal være militært  

 nødvendig og sidste udvej, at det så vidt muligt skal ske efter forudgående  

 varsel, skal være proportional og på lavest mulige niveau, samt at der er  

 pligt til at identificere militære mål før våbenanvendelse, herunder at søge  

 at undgå følgeskader på civile, og at gengældelsesaktioner ikke er tilladt.
 NATOs operationsplan og herunder reglerne for mulig magtanvendelse  

 afspejler Fredsaftalens detaljerede bestemmelser og vil afspejle  

 bemyndigelsen i Sikkerhedsrådets resolution.
Det er en del af planlægningsforudsætningen, at IFOR-styrken udsendes for  

 en begrænset periode af op til 12 måneder.
Herefter forventes resterende  

 fredsovervågningsopgaver at skulle overgå til en traditionel  

 observatørmission.
IFOR-styrkens hovedopgaver vil være at tilsikre, at parterne inden for de  

 aftalte tidsgrænser trækker deres militære styrker tilbage fra de aftalte  

 linier, at overdragelse af territorium finder sted som aftalt, at  

 UNROFOR-styrken kan trækkes tilbage, samt, i det omfang det er muligt, at  

 bistå til sikkerheden for de andre missioner i området, herunder fra OSCE og  

 EU's observatørmission (ECMM), samt, for de civile og humanitære  

 organisationers, primært UNHCR's, arbejde.
IFOR-styrken forudses at skabe en  

 sådan grad af sikkerhed i området, at den vil kunne trækkes ud efter 12  

 måneder.
Implementeringsstyrken baseres på en amerikansk, en britisk og en fransk  

 division, hvortil styrkebidrag fra øvrige deltagerlande knyttes.  

 Organisatorisk opdeles Bosnien-Herzegovina i tre sektioner.
Den amerikanske  

 division planlægges indsat i den nordøstlige del, den britiske division  

 indsat i den veslige del og den franske division i den sydøstlige del af  

 Bosnien-Herzegovina.
 Der vil blive oprettet tætte forbindelser mellem IFOR og den Højtstående  

 Repræsentant, der skal koordinere Fredsaftalens civile elementer.
III.
Danmark har siden konfliktens udbrud ydet en konsekvent og betydelig  

 indsats både på det fredsbevarende, humanitære og diplomatiske område i det  

 tidligere Jugoslavien.
Danmark sendte EU-observatører til området allerede i  

 1991 og var blandt de første til at sende tropper til Kroatien, da FN's  

 fredsbevarende operation i det tidligere Jugoslavien blev oprettet med  

 sikkerhedsrådsresolution 743 af 21. februar 1992. Danmark har siden sendt  

 fredsbevarende enheder til både Bosnien-Herzegovina og Makedonien.
 Regeringen finder, at det er en naturlig fortsættelse af dette engagement,  

 at Danmark yder et væsentligt bidrag til den implementeringsstyrke, der  

 udsendes for at sikre den indgåede Fredsaftale.
Det er regeringens hensigt at bidrage til den NATO-ledede styrke med  

 stabspersonel til NATOs kommandostrukturer, et brigadestabskompagni, et  

 flystøtte element (TACP), nationale støtteelementer, herunder et  

 forbindelseshold og en efterretningsgruppe samt en reduceret  

 panserinfanteribataljon omfattende stab og stabskompagni, et  

 panserinfanterikompagni, en kampvognseskadron (fra NORDBAT 2) og et  

 logistikkompagni.
I alt godt 800 personer.
 Det danske UNPROFOR-hovedkvarterskompagni i Sarajevo vil blive hjemtaget i  

 takt med, at NATO-styrken sættes ind i Bosnien-Herzegovina og får etableret  

 sine strukturer.
Det er planen, at det danske bidrag vil indgå i en fællesnordisk brigade,  

 hvori også indgår en polsk infanteribataljon.
I NATOs planlægning forudses  

 den nordiske brigade at indgå under den amerikanske division.
Samlet  

 forventes brigaden at nå op på ca. 4.000 mand.
Det er lagt stor vægt på at give de danske tropper - og dermed også den  

 nordiske brigade - bedst mulig beskyttelse.
Brigaden er udover egne våben  

 sikret mulighed for artilleristøtte fra den amerikanske division samt  

 flystøtte fra NATO-fly.
IV.
Regeringen vil rådføre sig med Det Udenrigspolitiske Nævn, forinden  

 konkret beslutning om udsendelse bliver taget i henhold til nærværende  

 Folketingsbeslutning.
V.
Under henvisning til det anførte samt i henhold til Grundlovens § 19,  

 stk. 2, hvorefter Kongen bortset fra forsvar mod væbnede angreb på riget  

 eller danske styrker, ikke uden Folketingets samtykke kan anvende militære  

 magtmidler mod nogen fremmed stat, anmodes Folketinget om at meddele sit  

 samtykke til, at danske militære styrker stilles under NATO-kommando med  

 henblik på at deltage i en multinational militær styrke til implementering af  

 Fredsaftalen for Bosnien-Herzegovina, hvor mulighederne for at anvende  

 militære magtmidler er til stede.
Det lægges samtidigt til grund, at der er  

 tale om udsendelse efter anmodning fra parterne om at bistå med at gennemføre  

 Fredsaftalen og med deres eksplicitte indforståelse med de magtbeføjelser,  

 der tillægges styrken.
Den samlede indsats i Bosnien vil betyde udsendelse af godt 800 mand samt  

 materiel til en værdi af 800 mio. kr.
Omkostningerne ved udsendelse i et år  

 anslås til ca. 488 mio. kr., som afholdes indenfor forsvarsrammen.
 Ud over styrkebidraget vil Danmark i lighed med øvrige NATO-lande skulle  

 bidrage til finansieringen af de fællesudgifter, som er forbundet med  

 operationen.
 Regeringen finder i overensstemmelse med hidtidig dansk indsats i det  

 tidligere Jugoslavien. at Danmark sammen med sine allierede i NATO også bør  

 bidrage til at sikre, at der kan skabes grundlag for en stabil og varig fred  

 i området.
