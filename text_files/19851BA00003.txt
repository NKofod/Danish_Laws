Nr BSF 3 Forslag til folketingsbeslutning om Danmarks ratifikation af Rådet for De  

 europæiske Fællesskabers afgørelse af 7. maj 1985 om Fællesskabernes ordning  

 med egne indtægter Fremsat af Udenrigsministeren den 2. oktober 1985 Folketinget meddeler sit samtykke til, at regeringen på Danmarks vegne ratificerer den efterfølgende gengivne af Rådet trufne afgørelse af 7. maj 1985 om Fællesskabernes ordning med egne indtægter.
Oprindeligt fremsat beslutningsforslag Blad nr 5 Folketinget meddeler sit samtykke til, at regeringen på Danmarks vegne ratificerer den efterfølgende gengivne af Rådet trufne afgørelse af 7. maj 1985 om Fællesskabernes ordning med egne indtægter.
AFGØRELSE af 7. maj 1985 om Fællesskabernes ordning med egne indtægter RÅDET FOR DE EUROPÆISKE FÆLLESSKABER HAR under henvisning til traktaten om oprettelse af Det europæiske økonomiske Fællesskab, særlig artikel 201, under henvisning til traktaten om oprettelse af Det europæiske Atomenergifællesskab, særlig artikel 173, under henvisning til forslag fra Kommissionen (* 1), under henvisning til udtalelse fra Europa-Parlamentet (* 2), under henvisning til udtalelse fra Det økonomiske og sociale Udvalg (* 3), og ud fra følgende betragtninger:
Ved afgørelse af 21. april 1970 angående udskiftning af medlemsstaternes finansielle bidrag med Fællesskabernes egne indtægter (* 4), i det følgende benævnt »afgørelsen af 21. april 1970«, blev der indført en ordning med egne indtægter for Fællesskabet; Fællesskabets egne indtægter bør øges under bibeholdelse af de nuværende indtægtskilder i henhold til afgørelsen af 21. april 1970, hvorfor loftet på 1 pct for den sats, der anvendes på det ensartede beregningsgrundlag for merværdiafgiften, bør hæves; Det europæiske Råd vedtog på samlingen den 25.-26. juni 1984 i Fontainebleau en række konklusioner på dette område; i henhold til disse konklusioner fastsættes maksimalsatsen for tilførslen af egne indtægter hidrørende fra merværdiafgiften til 1,4 pct. pr. 1. januar 1986; denne maksimalsats gælder for hver medlemsstat og træder i kraft, så snart ratifikationsprocedurerne er afsluttet, dog senest den 1. januar 1986; maksimalsatsen kan forhøjes til 1,6 pct. pr. 1. januar 1988 efter Rådets enstemmige afgørelse, og efter at der er givet tilslutning hertil efter de nationale procedurer; i henhold til de samme konklusioner finder Det europæiske Råd, at udgiftspolitikken i det lange løb er det vigtigste middel til at løse spørgsmålet om budgetmæssige skævheder; Det europæiske Råd har imidlertid besluttet, at enhver medlemsstat, der i forhold til sin relative velstand bærer en for stor andel af budgetbyrden, på rette tidspunkt vil kunne opnå en korrektion heraf; en sådan korrektion bør nu anvendes på Det forenede Kongerige FASTSAT FØLGENDE BESTEMMELSER, SOM DET HENSTILLER TIL MEDLEMSSTATERNE AT VEDTAGE:
Artikel 1 Der tillægges Fællesskaberne egne indtægter, der skal sikre balancen på deres budget i overensstemmelse med den i de følgende artikler fastsatte fremgangsmåde.
Fællesskabets budget finansieres, uafhængigt af andre indtægter, fuldt ud ved hjælp af Fællesskabernes egne indtægter.
Artikel 2 Indtægter af:
a) afgifter, præmier, tillægs- eller udligningsbeløb, supplerende afgifter og lignende samt andre afgifter, som af Fællesskabernes institutioner er pålagt eller vil blive pålagt handelen med ikke-medlemsstater inden for rammerne af den fælles landbrugspolitik, såvel som afgifter og lignende, der er fastsat inden for rammerne af den fælles markedsordning for sukker; b) told i henhold til den fælles toldtarif og anden told, der af Fællesskabets institutioner er pålagt eller vil blive pålagt handelen med ikke-medlemsstater, udgør egne indtægter og opføres på Fællesskabernes budget.
Egne indtægter, der optages på Fællesskabernes budget, er endvidere indtægter, der hidrører fra andre afgifter, som inden for rammerne af en fælles politik måtte blive indført i overensstemmelse med traktaten om oprettelse af Det europæiske økonomiske Fællesskab eller med traktaten om oprettelse af Det europæiske Atomenergifællesskab, for så vidt den procedure, der omhandles i artikel 201 i traktaten om oprettelse af Det europæiske økonomiske Fællesskab eller i artikel 173 i traktaten om oprettelse af Det europæiske Atomenergifællesskab, er blevet afsluttet.
Artikel 3 1. De egne indtægter omfatter ligeledes det provenu, der i henhold til denne artikel fremkommer ved anvendelse af satser på et beregningsgrundlag for merværdiafgiften, der fastlægges ensartet for medlemsstaterne i henhold til fællesskabsregler.
2. Ingen af de i stk. 1 nævnte satser kan overstige 1,4 pct.
De fastsættes i forbindelse med budgetbehandlingen under hensyntagen til alle øvrige indtægter.
 3. Satserne beregnes som følger:
a) der fastsættes en ensartet sats for det i stk. 1 nævnte beregningsgrundlag; b) for så vidt angår satsen for Det forenede Kongerige trækkes der fra det beløb, som fremkommer ved anvendelse af den ensartede sats, et beløb, der opgøres som følger:
i) der foretages en beregning af den for det foregående regnskabsår konstaterede forskel mellem Det forenede Kongeriges procentvise andel af den merværdiafgift, der skulle have været erlagt i dette år, hvis den ensartede sats var blevet anvendt, inklusive justeringer vedrørende tidligere år, og Det forenede Kongeriges procentvise andel i de samlede fordelte budgetudgifter; ii) den herved fremkomne forskel anvendes på de samlede fordelte budgetudgifter; iii) resultatet heraf multipliceres med 0,66.
Det herved fremkomne reducerede beløb divideres med beregningsgrundlaget for Det forenede Kongerige; c) for så vidt angår satserne for de øvrige medlemsstater skal udgifterne i forbindelse med det i stk. 3, litra b), nævnte fradrag bæres af disse medlemsstater.
De enkelte medlemsstaters andel heraf beregnes først i forhold til den andel af den samlede merværdiafgift, de skal erlægge ved anvendelse af den ensartede sats, idet der ses bort fra Det forenede Kongerige, og justeres derefter med det formål at begrænse Forbundsrepublikken Tysklands andel til 2/3 af den andel, der fremkommer ved denne beregning.
De satser, der skal gælde for disse medlemsstater, beregnes ved at lægge de afgifter, de skal erlægge ved anvendelse af de ensartede satser, og deres andel af tillægsbeløbet sammen og dividere denne sum med hver medlemsstats beregningsgrundlag; d) når stk. 7 finder anvendelse, træder den pågældende medlemsstats finansielle bidrag i stedet for merværdiafgiften i de i dette stykke omhandlede beregninger.
4. Efter ikrafttrædelsen af bestemmelserne i dette stykke, og uanset bestemmelserne i afgørelsen af 21. april 1970, trækkes der et fast beløb på 1.000 mio ECU fra den merværdiafgift, der skal erlægges af Det forenede Kongerige.
Et beløb svarende til dette fradrag afholdes af de øvrige medlemsstater, idet hver enkelt medlemsstats andel beregnes i henhold til stk. 3, litra c).
De i det foregående afsnit omhandlede transaktioner udgør ændringer af Fællesskabets egne indtægter hidrørende fra merværdiafgiften for regnskabsåret 1985. De tilsvarende beløb tages om fornødent i betragtning af Kommissionen for regnskabsåret 1985.
5. Kommissionen foretager de beregninger, der er nødvendige for anvendelsen af stk. 3 og 4.
6. Såfremt budgettet endnu ikke er vedtaget ved regnskabsårets begyndelse, skal de senest fastsatte merværdiafgiftssatser fortsat gælde, indtil nye satser træder i kraft.
7. Såfremt bestemmelserne vedrørende det ensartede momsberegningsgrundlag endnu ikke er gennemført i alle medlemsstater pr. 1. januar i det pågældende regnskabsår, skal det finansielle bidrag til Fællesskabernes budget, som skal indbetales af en medlemsstat, der endnu ikke anvender det ensartede momsberegningsgrundlag, uanset stk. 1 i denne artikel, fastsættes på grundlag af forholdet mellem den pågældende medlemsstats bruttonationalindkomst og medlemsstaternes samlede bruttonationalindkomst.
Budgettet suppleres ved hjælp af de indtægter fra merværdiafgiften, der i henhold til stk. 1 opkræves af de øvrige medlemsstater.
Denne undtagelsesbestemmelse bortfalder, når bestemmelserne om fastlæggelse af det ensartede momsberegningsgrundlag er gennemført i alle medlemsstater.
8. Ved anvendelsen af stk. 7 forstås ved bruttonationalindkomst bruttonationalindkomsten i markedspriser.
Artikel 4 1. De i artikel 2 og 3 nævnte indtægter skal uden sondring anvendes til finansiering af alle udgifter, der er opført på Fællesskabernes budget.
2. Finansieringen med Fællesskabernes egne indtægter af udgifterne til De europæiske Fællesskabers forskningsprogrammer udelukker hverken, at der på Fællesskabernes budget optages udgifter vedrørende supplerende programmer, eller at disse udgifter dækkes af finansielle bidrag fra medlemsstaterne; størrelsen af og fordelingsnøglen for disse bidrag fastsættes ved en af Rådet med enstemmighed truffet afgørelse.
Artikel 5 Fællesskaberne tilbagebetaler hver medlemsstat 10 pct. af de beløb, der udredes i medfør af artikel 2, stk. 1, som opkrævningsgebyr.
Artikel 6 Et eventuelt overskud af Fællesskabernes egne indtægter i forhold til de i et regnskabsår faktisk afholdte udgifter overføres til det følgende regnskabsår.
Artikel 7 1. De i artikel 2 og 3 omhandlede fællesskabsindtægter opkræves af medlemsstaterne i henhold til deres nationale love eller administrative bestemmelser, der i givet fald ændres i dette øjemed.
Medlemsstaterne stiller disse midler til Kommissionens rådighed.
2. Uden at foregribe revisionen af regnskaberne i henhold til artikel 206a i traktaten om oprettelse af Det europæiske økonomiske Fællesskab eller de kontrolforanstaltninger, der træffes i medfør af samme traktats artikel 209, litra c), vedtager Rådet på forslag af Kommissionen og efter høring af Europa-Parlamentet med enstemmighed bestemmelser vedrørende tilsynet med opkrævningen, overdragelsen til Kommissionen og indbetalingen af de i artikel 2 og 3 nævnte indtægter.
Artikel 8 Denne afgørelse bekendtgøres for medlemsstaterne af generalsekretæren for Rådet for De europæiske Fællesskaber og offentliggøres i De europæiske Fællesskabers Tidende.
Medlemsstaterne underretter straks generalsekretæren for Rådet for De europæiske Fællesskaber om afslutningen af de procedurer, der i henhold til deres respektive forfatningsregler er nødvendige for vedtagelsen af denne afgørelse.
Denne afgørelse træder i kraft - for så vidt angår artikel 3, stk. 4, anden dag efter modtagelsen af den sidste af de i andet afsnit omhandlede underretninger, - for så vidt angår de øvrige bestemmelser, anden dag efter modtagelsen af den sidste af disse underretninger eller efter de nuværende medlemsstaters deponering af det sidste af ratifikationsdokumenterne til traktaterne om Spaniens og Portugals tiltrædelse, idet den seneste dato lægges til grund, med mindre Rådet enstemmigt træffer anden afgørelse.
Med forbehold af bestemmelserne i artikel 3, stk. 4, får denne afgørelse virkning den 1. januar 1986, og afgørelsen af 21. april 1970 ophæves samme dag.
I fornødent omfang forstås enhver henvisning til afgørelsen af 21. april 1970 som en henvisning til nærværende afgørelse.
Udfærdiget i Bruxelles, den 7. maj 1985 På Rådets vegne G.
Andreotti Formand Bemærkninger til foranstående forslag til folketingsbeslutning 1. Forslaget til folketingsbeslutning fremsættes for at gøre det muligt at regeringen på Danmarks vegne kan ratificere rådsafgørelse af 7. maj 1985 om Fællesskabets ordning med egne indtægter.
Rådets afgørelse træder først i kraft, når medlemslandene har tilendebragt deres ratifikationsprocedurer i forbindelse med traktaterne om Portugals og Spaniens tiltrædelse af Fællesskaberne, med mindre Rådet med enstemmighed måtte træffe en anden beslutning.
Rådsafgørelsen får dog virkning fra 1. januar 1986.
2. I henhold til den gældende Rådsafgørelse af 21. april 1970 om udskiftning af medlemslandenes finansielle bidrag med Fællesskabets egne indtægter bestemmes, at fra og med 1975 skal forskellen mellem de overførte told- og landbrugsafgifter og budgettets samlede størrelse dækkes ved indbetaling fra medlemslandene af en andel af det fælles beregningsgrundlag for merværdiafgift.
Overgrænsen for denne andel fastsættes til 1 pct.
 af merværdigrundlaget - betegnet 1 pct. momsloftet.
Fællesskabernes videre udvikling af nye aktiviteter og den forestående udvidelse med Portugal og Spanien medførte, at det allerede i 1983 blev klart, at der ville være behov for en forhøjelse af momsloftet.
Kommissionen fremlagde i februar 1983 en grønbog om EF's fremtidige finansiering, der blev indledningen til omfattende forhandlinger, som yderligere kompliceredes af, at Storbritannien kædede sin accept af en forhøjelse af momsloftet sammen med sit krav om en mere varig løsning af det såkaldte britiske budgetproblem.
Det lykkedes først på mødet i Det europæiske Råd den 25.-26. juni 1984 i Fontainebleau at nå til principiel enighed om de to spørgsmål.
Enigheden indebar, at overgrænsen for indbetaling af medlemslandenes andel af det fælles beregningsgrundlag for merværdiafgift fra 1.
januar 1986 skulle forhøjes til 1,4 pct.
Der blev endvidere åbnet mulighed for en senere beslutning om yderligere forhøjelse til 1,6 pct. pr. 1. januar 1988.
For så vidt angik det britiske budgetproblem medførte enigheden, at der for 1984 skulle overføres et engangsbeløb til Storbritannien på 1.000 mio ECU.
De efterfølgende år skulle der overføres 66 pct.
af det beløb, som udgør forskellen mellem den britiske momsandel og den britiske andel af de samlede udbetalinger fra budgettet.
Udgiften herved skulle afholdes af de øvrige medlemslande i forhold til deres almindelige momsandel, idet dog Forbundsrepublikken Tyskland kun skulle svare 2/3 af sin momsandel.
Endelig blev det bestemt, at når den nye finansieringsramme på 1,4 pct. af momsgrundlaget ikke længere måtte være tilstrækkelig til finansiering af Fællesskabets aktiviteter, skulle Kommissionen fremlægge en rapport herom.
Rapporten skulle ligeledes omfatte det britiske budgetproblem samt den budgetdisciplin, som det i medfør af Det europæiske Råds konklusioner samtidig blev besluttet at indføre.
Rådet skulle herefter undersøge spørgsmålet under et og træffe de nødvendige beslutninger.
Herved sammenkobledes varigheden for løsningen af det britiske budgetproblem med varigheden for de nye egne indtægter.
Til udmøntning af denne enighed fremsatte Kommissionen den 10. juli 1984 forslag til ny rådsafgørelse om Fællesskabets ordning med egne indtægter, som dog ikke omhandler budgetdisciplin.
Et endeligt forslag tiltrådtes af Rådet den 7. maj 1985. For Danmarks vedkommende blev ikrafttrædelsen af rådsafgørelsen gjort betinget af folketingets samtykke til ratifikation.
 Folketingets markedsudvalg er løbende holdt underrettet i sagen.
3. Retligt er rådsafgørelsen af 7. maj 1985 opbygget på samme måde som rådsafgørelsen af 21. april 1970, som den træder i stedet for.
Indholdsmæssigt fastholder den det nuværende system med egne indtægter.
Der bliver således ikke tale om, at EF tillægges nye former for egne indtægter.
Den væsentligste forskel udover forhøjelsen af momsloftet er, at den tilvejebragte enighed om det britiske budgetproblem nu udmøntes retligt i rådsafgørelsen om Fællesskabets ordning med egne indtægter (art. 3). Det indebærer, at der i realiteten bliver tale om tre forskellige opkrævningssatser for merværdi i Fællesskabet.
Den ene sats kommer til at gælde for Storbritannien og bliver lavere end de øvrige opkrævningssatser, fordi overførslen sker i form af en reduktion af momsindbetalingerne fra Storbritannien.
Den anden sats gælder for Forbundsrepublikken Tyskland.
Den kommer til at ligge over satsen for Storbritannien men under satsen for de øvrige medlemslande, fordi Forbundsrepublikken på en gang deltager i finansieringen af beløbet til Storbritannien og modtager finansieringslettelse på 1/3 af sin andel i finansieringen heraf.
Den tredie sats kommer til at gælde for de øvrige medlemslande med den modifikation, at Portugal og Spanien i henhold til tiltrædelsestraktaterne i overgangsperioden får en tilbageførsel af dele af de indbetalte merværdibeløb.
Hertil kommer, at Portugal i overgangsperioden i lighed med Grækenland får erstattet sit merværdibidrag af et finansbidrag i afventen af gennemførelse af et nationalt momssystem.
Det bestemmes, at ingen momssats for de enkelte medlemslande kan overstige 1,4 pct.
Ordningen til fordel for Storbritannien for 1984 træder i kraft, når proceduren for ratifikation af selve rådsafgørelsen er tilendebragt, dvs. uafhængigt af tiltrædelsestraktaternes ratifikationsprocedure (art. 8), medens ordningen for 1985 og de efterfølgende år træder i kraft sammen med rådsafgørelsens øvrige bestemmelser.
(* 1) EFT nr.
C 193 af 21. 7.1984, s. 5.
(* 2) EFT nr.
C 315 af 26.11.1984, s. 60.
(* 3) EFT nr.
C 307 af 19.11.1984, s. 24.
(* 4) EFT nr.
L. 94 af 28.4.1970, s. 19.
