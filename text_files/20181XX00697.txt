Skriftlig fremsættelse (26. februar 2019) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Lov for Færøerne om oplysninger, der skal medsendes ved pengeoverførsler (Lovforslag nr.
L 168) Formålet med lovforslaget er at gennemføre forordning om oplysninger, der skal medsendes ved pengeoverførsler (2. pengeoverførselsforordning) på Færøerne, og derved sikre, at der gælder de samme regler for Færøerne, som der gør i Danmark.
 Gennemførelsen af bestemmelserne indeholdt i pengeoverførselsforordningen vil styrke indsatsen mod hvidvask og terrorfinansiering på Færøerne.
Bestemmelserne i pengeoverførselsforordningen omskrives ikke til dansk lovtekst, men optages som bilag til den danske lov.
I bemærkningerne til lovforslaget beskrives forordningens bestemmelser nærmere.
 Ved at gennemføre bestemmelserne i forordningen fastsættes med lovforslaget nærmere regler om oplysninger, der skal medsendes ved pengeoverførsler.
 Med disse bemærkninger, og idet jeg i øvrigt henviser til lovforslaget og bemærkninger til dette, skal jeg hermed anbefale forslaget til Folketingets velvillige behandling.
