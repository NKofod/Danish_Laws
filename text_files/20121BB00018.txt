Fremsat den 1. november 2012 af Bent Bøgsted (DF), Pia Adelsteen (DF), Rene Christensen (DF), Jens Henrik Thulesen Dahl (DF), Kristian Thulesen Dahl (DF), Søren Espersen (DF) og Peter Skaarup (DF) Forslag til folketingsbeslutning om udsættelse af den toårige dagpengeperiode Folketinget pålægger regeringen at fremsætte forslag, der udsætter den toårige dagpengeperiode, således at den først træder i kraft den 1. juli 2013.
Bemærkninger til forslaget Forslagsstillerne ønsker at udsætte ikrafttrædelsen af den toårige dagpengeperiode til den 1. juli 2013.
Dagpengeperioden ændres I maj 2010 blev regeringen og Dansk Folkeparti enige om genopretningsplanen, der bl.a. indeholdt en forkortelse af dagpengeperioden fra 4 til 2 år med virkning fra den 1. juli 2010. Ændringen betød, at nogle arbejdsløse ville glide ud af dagpengesystemet den 1. juli 2012.
Dagpengeperiodens nedsættelse udskydes et halvt år I november 2011 besluttede regeringen og Enhedslisten, at dagpengeperioden først skulle sættes ned fra 4 til 2 år fra den 1. januar 2013. Ændringen betød, at arbejdsløse, der begyndte at få udbetalt dagpenge den 1. juli 2010, eller senere, fik forlænget deres ret til dagpenge med et halvt år, hvis dagpengeperioden udløb i perioden 1. juli  30. december 2012, dvs. uge 26-52.
 I september 2011 bragte Dansk Folkeparti spørgsmålet op om, hvornår den toårige periode skulle sættes i værk, og begrundede det med, at det afhang af, hvordan det kom til at gå med skabelsen af nye arbejdspladser.
 Det var derfor naturligt, at Dansk Folkeparti i foråret 2012 stemte for regeringens forslag om midlertidig forlængelse af dagpengeperioden og allerede under førstebehandlingen af forslaget den 2. marts 2012 tilkendegav, at DF også var klar til at se på en yderligere forlængelse af dagpengeperioden, hvis det skulle blive nødvendigt.
Yderligere udskydelse af nedsættelsen med et halvt år Forudsætningen for en nedsættelse af dagpengeperioden fra 4 til 2 år var, at samfundsøkonomien i Danmark var i bedring på det tidspunkt, hvor ændringen ville få virkning, dvs. i sommeren 2012. Men både den danske og den internationale økonomi har det fortsat svært med deraf følgende høj arbejdsløshed.
 Det giver derfor god mening at udskyde ikrafttrædelsen af forkortelsen af dagpengeperioden med yderligere et halvt år, så den først træder i kraft den 1. juli 2013. Til den tid må Folketinget så tage stilling til, hvorvidt samfundsøkonomien er bedret så meget, at der ikke er behov for flere forlængelser.
Finansiering af forslaget En yderligere udskydelse af nedsættelsen med et halvt år vil koste i størrelsesordenen 800 mio. kr., jf. nye tal fra Beskæftigelsesministeriet, Information den 14. august 2012: »Dagpengeudskydelse vil koste 800 mio.«.
 Forslagsstillerne vil finansiere nedsættelsen ved at skære i udgifterne til konsulenthjælp i ministerierne, som Rigsrevisionen har opgjort til 3,9 mia. kr.
Skriftlig fremsættelse Bent Bøgsted: (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udsættelse af den toårige dagpengeperiode.
(Beslutningsforslag nr.
B 18) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
