Landsskatteretskendelse af 4. april 2003 vedr.  

 Nedrivningsfradrag  ejer på nedrivningstidspunktet A ApS klager for indkomståret 1998 over, at selskabsbeskatningen  

 ikke har godkendt nedrivningsfradrag, 390.153 kr.
 Det fremgår af sagen, at selskabet ved betinget skøde af 25. maj  

 1998 har overdraget ejendommen X til Ejendomsselskabet B A/S.
 Af skødet fremgår bl.a. følgende:
 Ejendommen sælges som ubebygget areal, idet sælger for egen  

 regning er forpligtet til at ryddeliggøre og fjerne samtlige nuværende  

 bygninger og bygningsdele på ejendommen til og med underkant af fundamenter.  

 Ryddeliggørelsen skal være afsluttet hurtigst muligt af hensyn til  

 oprensning,  

 jfr. nedenfor.
Sælger oplyser, at der er konstateret olie- og benzinforurening  

 i 3 områder på ejendommen.
Områderne A, B og C er angivet på skitse  

    

  

 For så vidt angår forureningsområde A og B er  

 sælger forpligtet til for egen regning, efter at bygningerne er fjernet, at  

 sørge for oprensning af forurening og opnå myndighedsgodkendelse af  

 oprensningen senest den 11. juni 1998.
 Overtagelsesdagen er fastsat til den 7. maj 1998, og ejendommen  

 henligger fra denne dato for købers regning og risiko.
 Nærværende skøde er betinget af, at sælger rydder ejendommen for  

 bebyggelse og opnår godkendelse af forureningsoprensning i områderne A og B  

 senest den 11. juni 1998. Såfremt ovennævnte betingelser ikke opfyldes, er  

 sælger  

 indforstået med, at handlen ikke gennemføres uanset bygningsnedrivning og  

 afholdte udgifter til oprensning m.v.
Sælger engagerer Ejendomsselskabet B A/S til at lede og føre  

 tilsyn med nedrivningsarbejdet.
Ejendomsselskabet B A/S garanterer sælger, at  

 udgifter til nedrivningsarbejdet ikke vil overstige kr. 100.000,00 excl.  

 moms.
Da sælger ikke må påbegynde nedrivningsarbejdet, før  

 Ejendomsselskabet B A/S giver tilladelse hertil, accepterer Ejendomsselskabet  

 B  

 A/S at godtgøre sælger nedrivningsudgifterne, hvis denne handel af en eller  

 anden grund ikke gennemføres, medmindre handlen ikke gennemføres på grund af  

 noget forhold, som sælger har påtaget sig at udføre. Det er til sagen oplyst, at nedrivningen er foretaget før og  

 mellem aftalens indgåelse den 25. maj 1998 og aftalens effektuering den 11.  

 juni 1998.
 Selskabet har i indkomsten for indkomståret 1998 fratrukket et  

 nedrivningsfradrag på 390.153 kr.
Selskabsbeskatningen har ikke godkendt det selvangivne  

 nedrivningsfradrag.
På grundlag af oplysningerne om at nedrivningen af  

 bygningerne ikke er tilendebragt før den 11. juni 1998, har selskabet ikke  

 dokumenteret, at nedrivningen har fundet sted før købers overtagelse af  

 ejendommen.
På denne baggrund er det selskabsbeskatningens opfattelse, at  

 selskabet  

 ikke opfylder betingelserne, for at kunne foretage nedrivningsfradrag.
 Selskabsbeskatningen har endvidere anført, at der i regnskabet  

 er sket en fejl, hvorfor nedrivningsfradraget, hvis betingelserne havde været  

 opfyldt, rettelig burde være 273.153 kr. i stedet for 390.153 kr.
 Klagerens repræsentant har over for Landsskatteretten påstået,  

 at selskabet kan foretage nedrivningsfradrag på 273.153 kr.
Til støtte for påstanden har repræsentanten anført, at det er de  

 faktiske ejerforhold til bygningerne på tidspunktet for nedrivningen der er  

 afgørende.
Repræsentanten har i den forbindelse henvist til Vestre Landsrets  

 tilkendegivelse af 21. december 2001 i V.L.
B-2028-00, senere dom af 8. maj  

 2002. Forholdene i den af Landsretten behandlede sag er efter repræsentantens  

 opfattelse de samme som i den nu påklagede sag, hvorfor nedrivningsfradraget  

 bør anerkendes.
 Klagerens repræsentant har over for selskabsbeskatningen oplyst,  

 at nedrivningen er påbegyndt i marts/april, samt at nedrivningen er  

 tilendebragt den 11. juni 1998.
 Landsskatteretten skal  

 udtale:
 Efter den dagældende afskrivningslovs § 27, stk. 1, 1. pkt., kan  

 der foretages fradrag, når en afskrivningsberettiget bygning nedrives.  

 Fradraget foretages i den skattepligtige indkomst for det indkomstår, hvori  

 nedrivningen er sket.
Vestre Landsret har den 8. maj 2002 afsagt dom vedrørende  

 nedrivningsfradrag i en sammenlignelig sag.
I den pågældende sag var en  

 ejendom  

 solgt ved skøde af 6. juni 1996 til en virksomhed, der ville opføre et nyt  

 kontorhus på ejendommen.
Overtagelsesdagen var aftalt til den 1. marts 1996.  

 Sælger var ifølge skødet forpligtet til inden den 31. december 1996 at  

 nedrive  

 samtlige bygninger på grunden med undtagelse af det nuværende og det  

 tidligere  

 stuehus.
På grundlag af skødets bestemmelser samt bevisførelsen lagde Vestre  

 Landsret til grund, at de nedrevne bygninger ikke var omfattet af  

 ejendomsoverdragelsen.
Da sælgeren således var ejer af bygningerne på  

 nedrivningstidspunktet, var denne berettiget til at foretage  

 nedrivningsfradrag.
Af skødet mellem A ApS og Ejendomsselskabet B A/S fremgår det,  

 at den pågældende ejendom er overdraget som et ubebygget areal.
A ApS har  

 ifølge skødet forpligtet sig til at ryddeliggøre og fjerne samtlige bygninger  

 og bygningsdele på ejendommen til og med underkanten af fundamenterne.
 Efter det oplyste lægges det til grund ved afgørelsen, at A ApS  

 har nedrevet bygningerne inden den herom angivne frist i skødet.
 På baggrund af Vestre Landsrets dom af 8. maj 2002 er det  

 herefter rettens opfattelse, at de nedrevne bygninger ikke var omfattet af  

 ejendomsoverdragelsen.
 Da A ApS således var ejer af bygningerne på  

 nedrivningstidspunktet i 1998, er selskabet i indkomståret 1998 berettiget  

 til  

 at foretage nedrivningsfradrag på 273.153 kr. som påstået.
