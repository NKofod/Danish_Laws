Bekendtgørelse om fritagelse for betaling til dækning af offentlige forpligtelser i medfør af § 8 a og § 8 b i lov om elforsyning for øjebliksforbrug af elektricitet produceret på visse anlæg ejet af egenproducenten1) I medfør af § 2 a, § 8 a, § 8 b, § 85 a og § 90 i lov om elforsyning, jf. lovbekendtgørelse nr. 984 af 12. maj 2021, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Definitioner § 1. Efter bestemmelserne i denne bekendtgørelse fritages en egenproducent helt eller delvis for at betale beløb til dækning af offentlige forpligtigelser, herunder pristillæg til miljøvenlig elektricitet i forhold til egenproducentens eget øjebliksforbrug af elektricitet.
 § 2. I denne bekendtgørelse forstås ved følgende:
1) Egenproducent: Elforbruger, som producerer elektricitet eller varme og elektricitet med henblik på helt eller delvis at dække eget energiforbrug.
Det elproducerende anlæg kan ejes af tredjepart.
 2) Øjebliksforbrug: Elforbrug som sker samtidig med at elektriciteten produceres på elproduktionsanlægget.
 3) Idriftsættelsestidspunktet: Det tidspunkt, hvor elproduktionsanlægget kan producere og levere strøm til eget forbrug eller det kollektive elforsyningsnet.
 4) Nominel eleffekt: Anlæggets installerede eleffekt svarende til den eleffekt, som anlægget højst kan producere og levere.
 5) Offentlige forpligtelser: Opgaver, som de kollektive elforsyningsvirksomheder er pålagt, og hvor de nødvendige omkostninger herved skal dækkes forholdsmæssigt af elforbrugerne, jf. elforsyningslovens § 8, stk. 1, herunder omkostninger til pristillæg til miljøvenlig elektricitet, som nævnt i nr. 5.
 6) Pristillæg til miljøvenlig elektricitet: Energistyrelsens ydelse af pristillæg til miljøvenlig elektricitet omfattet af § 8 a i lov om elforsyning.
 7) Vedvarende energikilder: Energikilder omfattet af § 2, stk. 2 eller 3, i lov om fremme af vedvarende energi.
Kapitel 2 Betingelser for fritagelse § 3. Egenproducenter fritages for at betale beløb til dækning af pristillæg til miljøvenlig elektricitet for sit øjebliksforbrug af elektricitet produceret på eget elproduktionsanlæg, såfremt anlægget har en nominel effekt på over 1) 50 kW for solcelleanlæg, 2) 25 kW for vindmøller, eller 3) 11 kW for kraftvarmeanlæg og elproduktionsanlæg, som ikke er nævnt i nr. 1 eller nr. 2.
 Stk. 2. Betalingsfritagelsen i stk. 1 er betinget af, at elproduktionsanlægget er anmeldt til det register, som er nævnt i § 85 a, stk. 2, nr. 2, i lov om elforsyning (Stamdataregistret) og for anlæg omfattet af stk. 1, nr. 1 og 2, at elproduktionsanlægget er tilsluttet i egen forbrugsinstallation, eller er beliggende på forbrugsstedet og for anlæg omfattet af stk. 1, nr. 3, at anlægget er beliggende på forbrugsstedet.
§ 4. Egenproducenter fritages for at betale beløb til dækning af de offentlige forpligtelser som helhed, for sit øjebliksforbrug af elektricitet produceret på eget elproduktionsanlæg, såfremt anlægget har en nominel effekt på eller mindre end 1) 50 kW for solcelleanlæg, 2) 25 kW for vindmøller, eller 3) 11 kW for kraftvarmeanlæg og elproduktionsanlæg, som ikke nævnt i nr. 1 eller nr. 2.
 Stk. 2. Betalingsfritagelsen er betinget af, at elproduktionsanlægget er tilsluttet i egen forbrugsinstallation, og er anmeldt til det register, som er nævnt i § 85 a, stk. 2, nr. 2, i lov om elforsyning (Stamdataregistret).
§ 5. Lejere opnår betalingsfritagelse efter § 3 eller § 4 for den del af elproduktionen fra et anlæg, som alene anvender vedvarende energikilder, jf. § 2, nr. 7, hvis 1) anlægget er stillet til rådighed for lejer med henblik på betalingsfritagelse, og 2) lejer afregner sit elforbrug direkte med elleverandøren.
Kapitel 3 Fritagelsestidspunkt, oplysningspligt m.v.
 § 6. Anlægget opnår betalingsfritagelse fra idriftsættelsestidspunktet, jf. § 2, nr. 3.
 § 7. Netvirksomhederne skal ved oprettelse af elproduktionsanlæg omfattet af denne bekendtgørelses § 3 og § 4 i Stamdataregistret påse, at betingelserne for betalingsfritagelse er opfyldte.
 Stk. 2. Hvis netvirksomheden vurderer, at betingelserne for betalingsfritagelse ikke er opfyldte, oversendes stamdataregistreringen af anlægget til Energistyrelsen.
 § 8. I de i § 7, stk. 2, omhandlede tilfælde træffer Energistyrelsen afgørelse om betalingsfritagelse.
§ 9. Egenproducenten eller lejer skal underrette netvirksomheden om alle forhold af betydning for opnåelsen af betalingsfritagelse i henhold til bekendtgørelsen.
Underretning skal ske så snart egenproducenten eller lejer er blevet bekendt med, at det pågældende forhold er indtruffet eller vil indtræffe.
Kapitel 4 Klageadgang § 10. Energistyrelsens afgørelser efter § 8, kan ikke påklages til klima-, energi og forsyningsministeren, jf. bekendtgørelse om Energistyrelsens opgaver og beføjelser.
Afgørelser kan påklages til Energiklagenævnet, jf. § 89 i lov om elforsyning.
Kapitel 5 Ikrafttrædelsesbestemmelser § 11. Bekendtgørelsen træder i kraft den 30. juni 2021.
 Stk. 2. Bekendtgørelse nr. 100 af 29. januar 2019 om fritagelse for betaling til dækning af offentlige forpligtelser i medfør af § 8 a og § 8 b i lov om elforsyning for øjebliksforbrug af elektricitet produceret på visse anlæg ejet af egenproducenten ophæves.
Energistyrelsen, den 27. maj 2021 Janni Torp Kjærgaard / Mogens Uhd Nielsen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv (EU) 2018/2001 af 11. december 2018 om fremme af anvendelsen af energi fra vedvarende energikilder (omarbejdning), EU-Tidende 2018, nr.
L 328, s. 82.
