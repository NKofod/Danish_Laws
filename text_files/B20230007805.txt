Bekendtgørelse om tilskud til biodiversitet og bæredygtighed for 2023 I medfør af § 2, stk. 1 og 4, § 4, § 13, stk. 1 og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v. fastsættes efter bemyndigelse:
Kapitel 1 Anvendelsesområde og definitioner § 1. Bekendtgørelsen finder anvendelse for tilskud til landbrugere under ordningen biodiversitet og bæredygtighed.
 § 2. I denne bekendtgørelse forstås ved:
 1) Grundbetaling: Grundlæggende indkomststøtte med henblik på bæredygtighed, som omhandlet i artikel 21 og 22 i forordning (EU) 2021/2115 af 2. december 2021, eller grundbetaling til landbrugere på baggrund af betalingsrettigheder (grundbetalingsordningen), jf. forordning (EU) nr. 1307/2013 af 17. december 2013, for så vidt angår 2022, jf. § 5, stk. 5.
 2) Småbiotoper: Arealer på marker uden produktion af afgrøder, med mulighed for tilgroning, tilplantning eller vådlægning til gavn for biodiversiteten.
 3) GLM: Minimumsstandarder for god landbrugs- og miljømæssig stand som omhandlet i artikel 13 i Europa-Parlamentets og Rådets forordning (EU) nr. 2021/2115 af 2. december 2021 og i bekendtgørelse om konditionalitet for 2023.
 4) Overdragelse af areal: Overdragelse af det økonomiske ansvar for driften af arealet til en anden fysisk eller juridisk person ved salg, bortforpagtning, ophør af forpagtning eller en tilsvarende form for overdragelse.
Kapitel 2 Ansøgning om tilskud § 3. Ansøgning om tilskud skal ske i henhold til §§ 3-9, § 11, stk. 1, 2 og 4, og §§ 12-14 om henholdsvis fællesskema, IMK og fuldmagt i bekendtgørelse om ansøgninger m.v. til visse ordninger for landbrugere i Tast selv i 2023, eller senere bestemmelser, der måtte afløse de nævnte bestemmelser.
 § 4. Ansøgning om tilskud kan ikke omfatte følgende arealer:
 1) Arealer, der 1. november 2022 er registreret som § 3-areal på Danmarks Miljøportal, jf. https://kort.lbst.dk/27.
 2) Arealer, der i 2023 er registreret som et areal med særlig Natura-2000 udpegning, jf. https://kort.lbst.dk/27.
 3) Arealer, der indberettes i ansøgningen som småbiotoper, og er registreret som et areal med et HNV-indeks på fem eller derover, jf. https://kort.lbst.dk/27.
 4) Arealer, der er registreret som 3-metersbræmmer omfattet af god landbrugs- og miljømæssig stand (GLM 4), jf. https://kort.lbst.dk/27.
 5) Arealer, der er registreret på Ministeriet for Fødevarer, Landbrug og Fiskeris Internet Markkort som arealer med markkrat.
 6) Arealer, der er registreret på Ministeriet for Fødevarer, Landbrug og Fiskeris Internet Markkort som arealer med GLM-søer og GLM-fortidsminder.
Stk. 2. De i stk. 1, nr. 1-6 anførte arealer, kan indgå i det indtegnede areal.
Hvis det indtegnede ansøgte areal overlapper med arealer, som omhandlet i stk. 1, nr. 1-6, anses de overlappende arealer ikke som omfattet af ansøgning om tilskud til ordningen, og fratrækkes størrelsen af det indtegnede areal ved fastsættelse af størrelsen af det ansøgte areal.
Kapitel 3 Fælles bestemmelser om tilskud § 5. Det er et kriterie for tilskud, at ansøger har indberettet udlægning af mindst fire pct. af det samlede omdriftsareal på bedriften til ikke-produktive arealer (GLM-8), jf. § 5, stk. 1, nr. 3 i bekendtgørelse om ansøgninger m.v. til visse ordninger for landbrugere i Tast selv for 2023, eller senere bestemmelse, der måtte afløse den nævnte bestemmelse, og at ansøger opfylder GLM 8 i 2023, jf. § 13 i bekendtgørelse om konditionalitet for 2023, eller senere bestemmelse, der måtte afløse den nævnte bestemmelse.
 Stk. 2. Ansøgers samlede ansøgte areal må maksimalt udgøre 50 pct. af de arealer, som ansøger har indberettet til en ansøgning om grundbetaling, og at det ansøgte areal skal udgøre mindst 0,30 ha.
 Stk. 3. I beregningen af arealer, som ansøger har indberettet til en ansøgning om grundbetaling, jf. stk. 2, fratrækkes dog de arealer, hvor der ikke kan indgives ansøgning, jf. § 4, stk. 1, nr. 5-6, og de arealer hvorefter der ikke ydes tilskud, jf. § 7, stk. 1, nr. 1 og 2.
 Stk. 4. Det enkelte tilskudsberettigede areal skal udgøre mindst 0,01 ha.
 Stk. 5. Arealet skal være omfattet af retmæssig udbetaling af grundbetaling i 2023 og i 2022.
 § 6. Ansøger er forpligtet til at sikre, at arealer der indgår i en ansøgning om tilskud efter denne bekendtgørelse, ikke anvendes som erstatning for arealer, der ikke kan opfylde GLM 8, jf. § 13 i bekendtgørelse om konditionalitet for 2023, eller senere bestemmelse, der måtte afløse den nævnte bestemmelse.
 § 7. Tilskud ydes ikke for følgende arealer:
 1) Arealer der er indberettet i ansøgningen til opfyldelse af GLM 8, jf. § 5, stk. 1, nr. 3 i bekendtgørelse om ansøgninger m.v. til visse ordninger for landbrugere i Tast selv for 2023, eller senere bestemmelser, der måtte afløse de nævnte bestemmelser.
 2) Arealer der er indberettet i en ansøgning om grundbetaling som et areal, der er tilskudsberettiget i medfør af artikel 4, stk. 4, litra c i Europa-Parlamentets og Rådets forordning (EU) nr. 2021/2115 af 2. december 2021.
 3) Arealer omfattet af en ansøgning om tilskud til ekstensivering med slæt, til varieret planteproduktion, til miljø- og klimavenligt græs, eller til økologisk arealstøtte.
 4) Arealer omfattet af tilsagn om tilskud eller ansøgning om tilsagn om tilskud til miljøvenligt landbrug eller til miljø- og klimavenligt landbrug, under et af landdistriktsprogrammerne.
 5) Arealer omfattet af en ansøgning om tilsagn om tilskud eller tilsagn om tilskud til fastholdelse af vådområder, til fastholdelse af lavbundsområder, til fastholdelse af fysiske vandløbsindsatser på landbrugsjorder eller til pleje af græs- og naturarealer, som ydes under artikel 70 i forordning (EU) nr. 2021/2115.
 6) Arealer der indgår i et minivådområde med omkringliggende areal, der er etableret med tilskud i medfør af anden lovgivning, eller er omfattet af tilsagn om tilskud, der er meddelt i medfør af anden lovgivning senest i den planperiode, der udløber i ansøgningsåret.
 7) Arealer, der er omfattet af en regulering, der har virkning i 2023, og som indebærer at arealet ikke må udsættes for landbrugsaktiviteter med karakter af produktion, med undtagelse af de aktiviteter, der indenfor de pågældende arealer er tilladte eller påkrævede i henhold til §§ 8-10, som følge af:
a) tilskud i medfør af anden lovgivning end reglerne for grundbetaling, ø-støtte, og de i nr. 3-6 omhandlede tilskudsordninger, b) aftale, der indebærer betaling for den nævnte regulering, c) servitut eller d) krav, der er pålagt i medfør af anden lovgivning end bekendtgørelse om jordbrugsvirksomheders anvendelse af gødning og bekendtgørelse om næringsstofreducerende tiltag og dyrkningsrelaterede tiltag i jordbruget.
Kapitel 4 Småbiotoper § 8. Der kan ydes tilskud til en småbiotop som udlægges på bedriftens landbrugsarealer fra og med 2023.
 Stk. 2. Det er et kriterie for tilskud til småbiotopen, at den højst udgør 1,00 ha, og er placeret mindst fem meter fra en anden småbiotop.
Stk. 3. Ansøger er forpligtet til at sikre, at der på småbiotopen ikke udføres landbrugsaktiviteter med karakter af produktion i 2023, herunder at plantemateriale ikke fjernes fra småbiotopen.
Følgende aktiviteter er dog tilladte:
1) Forekomst af husdyr, under forudsætning af, at husdyrene har adgang til mindst et andet areal, og småbiotopen udgøres af mindst 75 pct. buske eller træer.
Ansøger er i den forbindelse forpligtet til at sikre, at bevoksningen i form af træer og buske ikke i væsentlig grad beskadiges eller ødelægges.
 2) Jordbehandling, herunder aktiv tilplantning eller isåning af planter eller vådgøring af jorden, alt med henblik på at etablere småbiotoperne eller forbedre biodiversiteten.
Kapitel 5 Braklagte arealer og markbræmmer § 9. Der kan ydes tilskud til et braklagt areal, der er udlagt på bedriftens omdriftsarealer, og til et areal, der er udlagt med blomsterbrak og bestøverbrak.
 Stk. 2. Det er et kriterie for at opnå tilskud til et braklagt areal, at ansøger opfylder forpligtelserne for braklagte arealer efter § 23 og § 24 i bekendtgørelse om grundbetaling m.v. til landbrugere for 2023, eller senere bestemmelse, der måtte afløse den nævnte bestemmelse, jf. dog stk. 3.
Stk. 3. Muligheden for at anvende pesticider til selektiv bekæmpelse af hejrearter, giftige arter eller aggressive ukrudtsarter, som gælder i perioden 1. maj til og med 31. juli, jf. § 24 stk. 1, nr. 2 i bekendtgørelse om grundbetaling m.v. til landbrugere for 2023, eller senere bestemmelse, der måtte afløse den nævnte bestemmelse, gælder ikke braklagte arealer efter denne bekendtgørelse.
Ansøger er forpligtet til at sikre, at pesticider ikke anvendes i 2023. I perioden, som nævnt i pkt. 1, kan pesticider dog anvendes til selektiv bekæmpelse af kæmpebjørneklo, hvis dette følger af anden regulering.
 § 10. Der kan ydes tilskud til en markbræmme, der er udlagt på et omdriftsareal, og til en markbræmme, der er udlagt med blomsterblandinger.
 Stk. 2. Det er et kriterie for tilskud til markbræmmen, at markbræmmen maksimalt udgør 50 pct. af marken, den er beliggende på, og at ansøger opfylder kriterierne og forpligtelserne for markbræmmer efter § 29 i bekendtgørelse om grundbetaling m.v. til landbrugere for 2023, eller senere bestemmelse, der måtte afløse den nævnte bestemmelse.
Stk. 3. Muligheden for at anvende pesticider til selektiv bekæmpelse af hejrearter, giftige arter eller aggressive ukrudtsarter, som gælder i perioden 1. maj til og med 31. juli, jf. § 25 stk. 1, nr. 2, jf. § 27, stk. 5, i bekendtgørelse om grundbetaling m.v. til landbrugere for 2023, eller senere bestemmelse, der måtte afløse den nævnte bestemmelse, gælder ikke markbræmmer efter denne bekendtgørelse.
Ansøger er forpligtet til at sikre, at pesticider ikke anvendes i 2023. I perioden, som nævnt i pkt. 1, kan pesticider dog anvendes til selektiv bekæmpelse af kæmpebjørneklo, hvis dette følger af anden regulering.
Kapitel 6 Tilskuddets størrelse og overdragelse af arealer § 11. Tilskud udgør 367,79 EUR pr. ha, jf. dog stk. 2 og 3.
 Stk. 2. Ved underansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive forhøjet med maksimalt 10 pct.
 Stk. 3. Ved overansøgning under ordninger omfattet af artikel 31 i forordning (EU) 2021/2115 kan det i stk. 1 anførte tilskud blive nedsat.
 Stk. 4. Der udbetales tilskud for yderligere 1 pct. af bedriftens samlede omdriftsareal, hvis de tilskudsberettigede arealer på omdriftsarealer udgør mindst 3 pct. af bedriftens samlede omdriftsareal.
§ 12. Hvis et areal, hvortil der er søgt tilskud, bliver overdraget helt eller delvis i 2023, vil tilskuddet uanset overdragelsen blive udbetalt til ansøger.
Ansøger forbliver ansvarlig for opfyldelse af forpligtelser og kriterier for tilskud, jf. kapitel 3-5.
 Stk. 2. Stk. 1 finder tilsvarende anvendelse, hvis rådigheden over et areal, hvortil der er søgt tilskud, overgår til en anden landbruger i 2023.
Kapitel 7 Manglende opfyldelse af kriterier og forpligtelser § 13. Manglende opfyldelse af kriterier for tilskud, jf. §§ 5 og 7, § 8, stk. 1 og 2, § 9, stk. 1 og 2, § 10, stk. 1 og 2 og § 11, stk. 4, er omfattet af reglen i § 6, stk. 1 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under den Europæiske Unions fælles landbrugspolitik.
 Stk. 2. Manglende opfyldelse af forpligtelser, jf. § 6, § 8, stk. 3, § 9, stk. 3 og § 10, stk. 3, er omfattet af reglerne i § 6, stk. 2, §§ 14-17, § 19 og §§ 21-23 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under den Europæiske Unions fælles landbrugspolitik.
 Stk. 3. Forsinket ansøgning om tilskud og ændring af ansøgning af tilskud, jf. § 6 i bekendtgørelse om ansøgninger m.v. til visse ordninger for landbrugere i Tast-selv i 2023, er omfattet af § 7 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under den Europæiske Unions fælles landbrugspolitik.
 Stk. 4. Manglende anmeldelse af alle bedriftens arealer, jf. § 4, stk. 1, nr. 1, i bekendtgørelse om ansøgninger m.v. til visse ordninger for landbrugere i Tast selv i 2023, er omfattet af reglerne i § 8 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under den Europæiske Unions fælles landbrugspolitik.
Kapitel 8 Kontrol § 14. Ordningen kontrolleres i henhold til § 3, § 4 og § 5, stk. 1 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under den Europæiske Unions fælles landbrugspolitik.
Kapitel 9 Obligatorisk digital kommunikation § 15. Afgørelser sendes digitalt til ansøger via Tast-selv.
 § 16. Skriftlige partshøringer efter forvaltningslovens § 19 og skriftlige referater af telefoniske partshøringer efter forvaltningslovens § 19 sendes til ansøger via Tast selv, jf. dog § 17, stk. 1.
 Stk. 2. Besvarelse af skriftlige partshøringer efter forvaltningslovens § 19 og besvarelse af skriftlige referater af telefoniske partshøringer efter forvaltningslovens § 19 skal indgives via Tast selv, jf. dog § 17 stk. 2.
 § 17. Partshøringer efter forvaltningslovens § 19 om forhold som konstateres ved satellitbaseret kontrol, skal ske i overensstemmelse med § 3 og § 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
 Stk. 2. Besvarelse af parthøringen jf. stk. 1, skal tilsvarende ske i overensstemmelse med § 3 og § 24 i bekendtgørelse nr. 75 af 26. januar 2023 om kontrol og administrative sanktioner for visse tilskudsordninger under Den Europæiske Unions fælles landbrugspolitik.
Kapitel 10 Ikrafttræden § 18. Bekendtgørelsen træder i kraft den 31. januar 2023.
