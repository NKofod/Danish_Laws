Et livsforsikringsselskab agtede at tilbyde dets forsikringstagere  

 nogle beskrevne lån.
Tilsynet meddelte, at lån i fast ejendom var lovlig  

 anbringelse af midler, de nævnte lån uden formålsangivelse kunne sidestilles  

 med policelån.
Ydelse af billån var anden virksomhed i strid med lovens § 6.
Et livsforsikringsselskab underrettede forsikringstilsynet om udvidelse af  

 lånemuligheder for forsikrede i selskabet.
Forsikringstagerne kunne opnå  

 forbedrede lån til bolig, herunder ejerskiftelån til helårsboliger, lån til  

 køb af ny personbil og lån uden formålsangivelse.
Lånene kunne ydes til  

 personer, der i 1 henholdsvis 2 år havde været forsikringstager i selskabet,  

 og som i øvrigt opfyldte visse betingelser.
 Forsikringstilsynet vurderede denne aktivitet i relation til LFV §§ 6 og  

 135.
Ydelse af lån i fast ejendom har været praktiseret i mange år af  

 forsikringsselskaber og pensionskasser.
Disse lån skulle anbringes i  

 overensstemmelse med LFV § 135 og gav således ingen problemer, hverken i  

 relation til LFV § 135 eller LFV § 6, idet lån i fast ejendom er lovlig  

 anbringelse af bundne midler.
 Derimod nødvendiggjorde selskabets udlån til biler og til lån uden  

 formålsangivelse en vurdering af, hvorvidt denne udlånsvirksomhed var i strid  

 med LFV § 6, stk. 1, hvorefter et forsikringsselskab ikke må drive anden  

 virksomhed end forsikringsvirksomhed og forsikringsagentur og dermed direkte  

 forbundne forretninger.
 Forsikringsrådet fandt, at selskabets lån uden formålsangivelse ikke  

 bevirkede, at selskabet hermed drev anden virksomhed end  

 forsikringsvirksomhed, disse udlån kunne ydes til dem, der var forsikrede  

 under ordninger, der er oprettet med deres arbejdsgivere, og kunne  

 sidestilles med de i LFV § 135, stk. 1, nr. 6, hjemlede policelån.
Derimod fandt Forsikringsrådet, at billån var i strid med LFV § 6.  

 Bilfinansieringsvirksomhed er en virksomhed, der traditionelt drives af  

 pengeinstitutter og andre finansielle virksomheder, men ikke af  

 forsikringsselskaber.
Der var derfor tale om anden virksomhed, som tilsynet  

 pålagde selskabet straks at standse.
