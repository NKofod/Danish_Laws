Bilag 1 Skrivelse om brevstemmeafgivning på folkeregistrene/borgerservicecentrene til Europa-Parlamentsvalget og folkeafstemningen om ændring af tronfølgeloven den 7. juni 2009 1. Indledning Dette brev indeholder oplysning om brevstemmeafgivning på folkeregistrene/borgerservicecentrene til Europa-Parlamentsvalget og folkeafstemningen om ændring af tronfølgeloven den 7. juni 2009. Brevstemmeafgivningen på folkeregistrene/borgerservicecentrene begynder mandag den 9. marts 2009. Kommunalbestyrelsen har ansvaret for tilrettelæggelsen og gennemførelsen af brevstemmeafgivningen på folkeregistrene/borgerservicecentrene.
2. Retsgrundlag Søndag den 7. juni 2009 skal der afholdes valg af danske medlemmer til Europa-Parlamentet.
Valget afholdes efter reglerne i lov om valg af danske medlemmer til Europa-Parlamentet (lovbekendtgørelse nr. 584 af 23. juni 2008, som ændret ved § 2 i lov nr. 1347 af 19. december 2008) samt de bekendtgørelser og cirkulærer, som Velfærdsministeriet har udstedt i henhold til loven.
Samme dag afholdes der folkeafstemning om ændring af tronfølgeloven.
Folkeafstemningen afholdes efter reglerne om folkeafstemninger i kapitel 12 i lov om valg til Folketinget (folketingsvalgloven, jf. lovbekendtgørelse nr. 583 af 23. juni 2008 med senere ændringer) samt de bekendtgørelser og cirkulærer, som Velfærdsministeriet har udstedt i henhold til loven.
3. Betingelser for brevstemmeafgivning Efter reglerne i folketingsvalglovens og Europa-Parlamentsvalglovens kap. 8 kan enhver vælger, der er forhindret i at møde frem til afstemningen på afstemningsdagen, afgive brevstemme på ethvert folkeregister her i landet.
I kommuner, hvor folkeregisterfunktionerne varetages i flere afdelinger, herunder i en eller flere borgerserviceafdelinger, kan der gives adgang til at brevstemme på alle kommunens borgerserviceafdelinger inklusiv filialer.
I de kommuner, som er blevet væsentligt større efter kommunalreformen, kan det være hensigtsmæssigt at give vælgerne adgang til at brevstemme flere steder i kommunen, så vælgerne ikke får for lang afstand til et sted, hvor de kan brevstemme.
Bemærk, at ikke blot danske statsborgere, men også statsborgere fra de øvrige medlemsstater i EU kan have ret til at afgive stemme, herunder brevstemme, til Europa-Parlamentsvalget i Danmark.
Vælgere, der bor på Færøerne eller i Grønland, kan derimod kun afgive stemme, herunder brevstemme, til folkeafstemningen om ændring af tronfølgeloven.
 Kommunalbestyrelsen skal i givet fald straks videresende brevstemmen til den kommune, hvor afsenderen efter sin bopælsangivelse på yderkuverten har bopæl.
Ifølge lovene om folketingsvalg på Færøerne og i Grønland kan færøske og grønlandske vælgere, der opholder sig her i landet, brevstemme på folkeregistrene her i landet til folkeafstemningen på Færøerne henholdsvis i Grønland om ændring af tronfølgeloven.
De kan brevstemme fra 3 måneder før afstemningsdagen.
Der benyttes det samme brevstemmemateriale som ved valget i Danmark, jf. pkt. 5.
4. Fristerne for brevstemmeafgivning Fristerne for brevstemmeafgivning er de samme for Europa-Parlamentsvalget og folkeafstemningen om tronfølgeloven.
Brevstemmeafgivning på folkeregistrene kan således finde sted fra 3 måneder før afstemningsdagen, dog senest næstsidste hverdag før afstemningsdagen.
Der kan således brevstemmes fra og med lørdag den 7. marts 2009 til og med fredag den 5. juni 2009 (grundlovsdag). Da folkeregistrene normalt holder lukket lørdag og søndag, vil der dog i praksis tidligst kunne brevstemmes fra og med mandag den 9. marts 2009.
Uanset, at den 5. juni 2009 er grundlovsdag, og kommunens folkeregister/borgerservicecenter måtte holde lukket på grundlovsdag, skal folkeregistrene/borgerservicecentrene mindst ét sted i kommunen holde åbent for brevstemmeafgivning den 5. juni 2009 i mindst nogle timer.
Det vil i øvrigt være hensigtsmæssigt at holde også de øvrige folkeregistre/borgerservicecentre i kommunen åbent nogle timer den pågældende dag.
5. Brevstemmemateriale Ved brevstemmeafgivning må kun anvendes det brevstemmemateriale, der er tilvejebragt ved Velfærdsministeriets foranstaltning.
 Brevstemmematerialet til Europa-Parlamentsvalg består af:
1) en stemmeseddel påtrykt ordene Stemmeseddel til Europa-Parlamentsvalg, 2) en blå konvolut, der på forsiden er påtrykt ordene Stemmeseddel til Europa-Parlamentsvalg samt en kortfattet vejledning om, hvordan stemmesedlen skal udfyldes, 3) et følgebrev, der på vejledningssiden nederst i højre hjørne er påtrykt: Schultz 2008, samt 4) en lysegrøn yderkuvert, der på forsiden i nederste venstre hjørne er påtrykt ordene Stemmeseddel til Europa-Parlamentsvalg.
Eventuelle restoplag af brevstemmemateriale fra Europa-Parlamentsvalget i 2004 kan fortsat benyttes.
Tidligere restoplag kan derimod ikke benyttes.
Brevstemmemateriale beregnet til folketingsvalg eller kommunale og regionale valg kan ikke benyttes til Europa-Parlamentsvalg.
Brevstemmemateriale til folkeafstemninger kan heller ikke bruges til brevstemmeafgivning til Europa-Parlamentsvalget, selv om der afholdes folkeafstemning om ændring af tronfølgeloven samme dag som valg til Europa-Parlamentet.
 Brevstemmematerialet til folkeafstemningen om ændring af tronfølgeloven består af:
1) en hvid stemmeseddel påtrykt ordet »Stemmeseddel« samt ordene »Ja« og »Nej« i to adskilte felter, 2) en rød konvolut, der på forsiden er påtrykt ordene Stemmeseddel til folkeafstemning samt en kortfattet vejledning om, hvordan stemmesedlen skal udfyldes, 3) et følgebrev, der på vejledningssiden nederst i højre hjørne er påtrykt: Schultz 2008, samt 4) en rød yderkuvert, der på forsiden i nederste venstre hjørne er påtrykt ordene Stemmeseddel til folkeafstemning.
Eventuelle restoplag af det brevstemmemateriale til folkeafstemninger, ministeriet lod fremstille i 2002, eller af brevstemmematerialet benyttet ved folkeafstemningen i september 2000 kan fortsat bruges.
Tidligere restoplag kan ikke benyttes.
Brevstemmemateriale beregnet til folketingsvalg eller kommunale og regionale valg kan ikke bruges til folkeafstemningen om ændring af tronfølgeloven.
Brevstemmemateriale til Europa-Parlamentsvalg kan heller ikke bruges til brevstemmeafgivningen til folkeafstemningen om ændring af tronfølgeloven, selv om der afholdes valg til Europa-Parlamentet samme dag som folkeafstemningen om ændring af tronfølgeloven.
Benyttes restoplag af tidligere brevstemmemateriale for Europa-Parlamentsvalg eller folkeafstemninger i henhold til ovenstående, skal ministeriet gøre opmærksom på, at det kan give nogle problemer i forhold til postsorteringen, hvis yderkuverten frankeres med en frankeringsmaskine, der påfører afsenderens postnummer.
I dette tilfælde kan man risikere, at yderkuverten ved den maskinelle postsortering returneres til indehaveren af frankeringsmaskinen.
Dette skyldes, at yderkuverten i det gamle materiale er mindre end i det nye brevstemmemateriale, som ministeriet har fået fremstillet.
For at undgå dette skal brevstemmemodtageren overstrege afsenderadressen i frankeringsstemplet, inden brevet videregives til Post Danmark til postbesørgelse.
 Kommunalbestyrelsen skal sørge for, at den fornødne beholdning af brevstemmemateriale er til stede, når brevstemmeafgivningen på folkeregistret kan gå i gang.
Brevstemmemateriale kan rekvireres hos Schultz Distribution, Herstedvang 4, 2620 Albertslund, tlf. 43 22 73 00, telefax 43 63 19 69, e-post schultz@schultz-grafisk.dk.
Det er ikke muligt at bestille brevstemmemateriale via internettet.
 Kommunalbestyrelserne kan i stedet for det brevstemmemateriale, som Velfærdsministeriet har fået fremstillet, i stedet anvende det følgebrev, som kommunalbestyrelsen kan udskrive fra KMD A/Ss valgudskrivningssystem, samt den yderkuvert, der passer til dette følgebrev.
6. Nye regler om hjælp til brevstemmeafgivning Reglerne om hjælp til stemmeafgivning blev ændret ved lov nr. 1347 af 19. december 2008. Herefter har alle vælgere med behov for hjælp til stemmeafgivningen fået ret til at forlange, at hjælpen ydes af den person, som vælgeren selv har udpeget, når blot der samtidig medvirker en myndighedsperson (folketingsvalglovens § 49, stk. 2, 2. pkt. og § 61, stk. 4, 2. pkt.). Hjælpen ydes af den personligt udpegede hjælper ud over stemmemodtageren eller, hvis der medvirker flere stemmemodtagere, i stedet for den ene af stemmemodtagerne. Ønsker vælgeren hjælp fra en personligt udpeget hjælper, skal der således i alle tilfælde ud over den personlige hjælper tillige medvirke en stemmemodtager.
Dette gælder såvel ved stemmeafgivningen på afstemningsdagen som ved brevstemmeafgivningen.
Den fornødne hjælp skal i tilfælde, hvor vælgeren ved brevstemmeafgivning har udpeget en personlig hjælper, ydes af hjælperen og stemmemodtageren i forening.
Det vil dog være naturligt, at det er stemmemodtageren, der sikrer sig vælgerens identitet, giver vælgeren vejledning m.v. og attesterer stemmeafgivningen på følgebrevet.
Som en følge heraf må hjælperen i stedet for stemmemodtageren underskrive følgebrevet på vælgerens vegne, hvis vælgeren skal have hjælp hertil, da den, der underskriver følgebrevet, ikke samtidig må attestere.
Kan den person, vælgeren har udpeget, ikke underskrive følgebrevet, må en anden stemmemodtager tilkaldes for at løse denne opgave.
7. Fortegnelse over opstillingsberettigede partier Til brug ved brevstemmeafgivningen vedhæftes en fortegnelse over de partier, der pr. d.d. er opstillingsberettigede til Europa-Parlamentsvalg, og de bogstavbetegnelser, som disse er tildelt.
Denne fortegnelse er tillige den endelige fortegnelse, idet ministeriet ikke forventer at modtage anmeldelse af nye partier inden udløbet af fristen herfor søndag den 12. april 2009 kl. 12. Skulle ministeriet mod forventning modtage en eller flere anmeldelser af nye partier inden udløbet af fristen, vil ministeriet snarest muligt herefter udsende en revideret fortegnelse.
 Kommunalbestyrelsen skal sørge for, at denne fortegnelse er tilgængelig for vælgerne ved brevstemmeafgivning på folkeregistret.
En fortegnelse over partierne med adresser og telefonnumre m.v. kan hentes på Velfærdsministeriets hjemmeside, der findes på www.im.dk.
Velfærdsministeriet vil til brug ved brevstemmeafgivningen snarest muligt efter mandag den 11. maj 2009 fremsende en fortegnelse over de opstillede kandidatlister, idet det bemærkes, at fristen for at indlevere kandidatlister udløber den 10. maj 2009.
 8. Brevstemmeprotokoller.
Bemærk, at kommunalbestyrelsen skal oprette en protokol over de brevstemmer, som kommunalbestyrelsen modtager til det pågældende valg.
Der skal oprettes en protokol til Europa-Parlamentsvalget og en anden protokol til folkeafstemningen.
Se ministeriets cirkulære nr. 54 af 8. maj 2001 om brevstemmeprotokollers indhold og udformning.
