Fremsat den 28. november 2012 af ministeren for forskning, innovation og videregående uddannelser (Morten Østergaard) Forslag til Lov om ændring af SU-loven og forskellige andre love (Konsekvensændringer som følge af lov om Ankenævnet for Statens Uddannelsesstøtteordninger) § 1 I SU-loven, jf. lovbekendtgørelse nr. 661 af 29. juni 2009, som ændret senest ved § 21 i lov nr. 326 af 11. april 2012, foretages følgende ændringer:
 1. Efter § 40 indsættes:
»§ 41. Ministeren for forskning, innovation og videregående uddannelser kan efter forhandling med finansministeren fastsætte regler om Statens Administrations administration af den uddannelsessøgendes tilbagebetaling af for meget modtaget uddannelsesstøtte, jf. kapitel 7, samt stats-, studie- og slutlån, jf. kapitel 8, og kan bestemme, at Statens Administration kan træffe afgørelse om en støttemodtagers tilbagebetaling af uddannelsesstøtte.« 2. I § 42 indsættes efter stk. 2 som nyt stykke:
»Stk. 3. Styrelsen kan indtil 6 måneder efter, at klageren har fået meddelelse om afgørelsen, se bort fra overskridelse af fristen, jf. stk. 2, 1. pkt., når overskridelsen af særlige grunde er undskyldelig.« Stk. 3 og 4 bliver herefter stk. 4 og 5.
 3. I § 43, stk. 3, ændres »stk. 3« til: »stk. 4«.
 4. § 46 affattes således:
»§ 46. Afgørelser truffet af styrelsen om grundlaget for tildeling og beregning af uddannelsesstøtte til en uddannelsessøgende samt om en støttemodtagers tilbagebetaling af uddannelsesstøtte kan af den, som afgørelsen vedrører, indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger, jf. dog § 45, stk. 1, og § 46 h.
Klagen skal indbringes inden 4 uger efter, at klageren har fået meddelelse om afgørelsen.
Stk. 2. Klage over styrelsens afgørelser efter afsnit I sendes til den uddannelsessøgendes uddannelsesinstitution.
Ministeren for forskning, innovation og videregående uddannelser kan dog bestemme, at klager inden for særlige områder sendes direkte til styrelsen.
Stk. 3. Afgørelser truffet af Statens Administration, jf. § 41, kan af den, som afgørelsen vedrører, indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger.
Klagen skal indbringes inden 4 uger efter, at klageren har fået meddelelse om afgørelsen.
Stk. 4. Afgørelser truffet af styrelsen og af Statens Administration efter denne lov eller regler fastsat i medfør af denne lov kan ikke påklages til ministeren for forskning, innovation og videregående uddannelser.« 5. I § 46 h, 2. pkt., ændres: »Uddannelsesstøtten« til: »Statens Uddannelsesstøtteordninger«, og »§ 46, stk. 2 og 3« ændres til: »lov om Ankenævnet for Statens Uddannelsesstøtteordninger«.
§ 2 I lov om statens voksenuddannelsesstøtte (SVU), jf. lovbekendtgørelse nr. 554 af 8. august 2009, som ændret ved lov nr. 727 af 25. juni 2010 og lov nr. 1566 af 21. december 2010, foretages følgende ændring:
 1. § 22 affattes således:
 »§ 22. Afgørelser truffet af uddannelsesstedet eller arbejdsløshedskassen, jf. § 21, stk. 1, kan af den, som afgørelsen vedrører, indbringes for børne- og undervisningsministeren, ministeren for forskning, innovation og videregående uddannelser eller styrelsen efter bemyndigelse inden 4 uger efter, at vedkommende har fået meddelelse om afgørelsen.
 Stk. 2. Børne- og undervisningsministeren, ministeren for forskning, innovation og videregående uddannelser eller styrelsen kan indtil 6 måneder efter, at klageren har fået meddelelse om afgørelsen, se bort fra overskridelsen af fristen i stk. 1, når overskridelsen af særlige grunde er undskyldelig.
Stk. 3. Afgørelser truffet af børne- og undervisningsministeren, ministeren for forskning, innovation og videregående uddannelser eller styrelsen efter bemyndigelse om beregning, tildeling, udbetaling og tilbagebetaling af SVU kan af den, som afgørelsen vedrører, indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger.
Klagen skal indbringes inden 4 uger efter, at klageren har fået meddelelse om afgørelsen.« § 3 I lov om specialpædagogisk støtte ved videregående uddannelser, jf. lovbekendtgørelse nr. 210 af 1. marts 2007, som ændret ved § 2 i lov nr. 78 af 27. januar 2010, § 12 i lov nr. 1373 af 28. december 2011 og § 3 i lov nr. 514 af 4. juni 2012, foretages følgende ændring:
 1. § 17 affattes således:
 »§ 17. Afgørelser truffet af en uddannelsesinstitution eller ansættelsesinstitutionen efter denne lov kan inden 4 uger efter, at vedkommende har fået meddelelse om afgørelsen, indbringes for styrelsen af den, som afgørelsen vedrører.
 Stk. 2. Styrelsen kan indtil 6 måneder efter, at klageren har modtaget meddelelse om afgørelsen, se bort fra overskridelse af fristen i stk. 1, når overskridelsen af særlige grunde er undskyldelig.
Stk. 3. Afgørelser truffet af styrelsen efter denne lov kan af den, som afgørelsen vedrører, indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger.
Klagen skal indbringes inden 4 uger efter, at klageren har fået meddelelse om afgørelsen.
Stk. 4. Afgørelser truffet af styrelsen efter denne lov kan ikke påklages til ministeren for forskning, innovation og videregående uddannelser.« § 4 I lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 880 af 8. august 2011, som ændret ved § 4 i lov nr. 271 af 27. marts 2012, § 1 i lov nr. 469 af 29. maj 2012 og § 1 i lov nr. 514 af 4. juni 2012, foretages følgende ændring:
 1. § 57 affattes således:
»§ 57. Afgørelser truffet af styrelsen om tildeling af tilskud til ekstraudgifter til elever og kursister med behov for specialpædagogisk bistand, jf. § 44, stk. 3, kan af eleven eller kursisten indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.« § 5 I lov om institutioner for erhvervsrettet uddannelse, jf. lovbekendtgørelse nr. 878 af 8. august 2011, som ændret senest ved § 2 i lov nr. 514 af 4. juni 2012, foretages følgende ændring:
 1. § 38 a affattes således:
»§ 38 a.
Afgørelser truffet af styrelsen om tildeling af tilskud til ekstraudgifter til elever, kursister og studerende med behov for specialpædagogisk bistand, jf. § 18 a, kan af eleven, kursisten eller den studerende indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.« § 6 I lov om friskoler og private grundskoler m.v., jf. lovbekendtgørelse nr. 1135 af 7. december 2011, som ændret ved § 1 i lov nr. 271 af 27. marts 2012 og § 2 i lov nr. 379 af 28. april 2012, foretages følgende ændring:
 1. § 40 a affattes således:
»§ 40 a.
Afgørelser truffet af styrelsen om fordeling af tilskud til specialundervisning, støtteundervisning i dansk af tosprogede elever og ekstraudgifter til svært handicappede, jf. § 11, stk. 1, nr. 1, kan indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.« § 7 I lov om private gymnasieskoler, studenterkurser og kurser til højere forberedelseseksamen (hf-kurser), jf. lovbekendtgørelse nr. 950 af 24. september 2012, foretages følgende ændring:
 1. § 30 affattes således:
»§ 30. Afgørelser truffet af Kvalitets- og Tilsynsstyrelsen om fordeling af tilskud til ekstraudgifter til svært handicappede elever og kursister, jf. § 13, kan indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.« § 8 I lov om folkehøjskoler, efterskoler, husholdningsskoler og håndarbejdsskoler (frie kostskoler), jf. lovbekendtgørelse nr. 689 af 22. juni 2011, som ændret ved § 2 i lov nr. 271 af 27. marts 2012 og § 3 i lov nr. 379 af 28. april 2012, foretages følgende ændringer:
 1. I § 30, stk. 4, 4. pkt., udgår », stk. 1«.
 2. § 50 affattes således:
»§ 50. Afgørelser truffet af styrelsen om beregning, tildeling og tilbagebetaling af elevstøtte, jf. § 30, stk. 4, og om fordeling af tilskud til specialundervisning m.v. af elever med særlige behov og til undervisning m.v. af svært handicappede, jf. § 25, stk. 3, kan indbringes for Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.« § 9 Stk. 1. Loven træder i kraft den 1. april 2013.
 Stk. 2. Lovens § 1, nr. 2, har virkning for klager, der indbringes for Styrelsen for Videregående Uddannelser og Uddannelsesstøtte efter lovens ikrafttræden.
 Stk. 3. Bekendtgørelse nr. 1419 af 28. december 2000 om forretningsorden for Ankenævnet for Uddannelsesstøtten forbliver i kraft og udgør forretningsordenen for Ankenævnet for Statens Uddannelsesstøtteordninger, indtil bekendtgørelsen ophæves.
Bemærkninger til lovforslaget 1. Lovforslagets baggrund og formål De foreslåede ændringer er en følge af det samtidig fremsatte forslag til lov om Ankenævnet for Statens Uddannelsesstøtteordninger.
 Forslaget til lov om Ankenævnet for Statens Uddannelsesstøtteordninger er en opdatering og konsolidering af ankenævnets kompetencer og virksomhed i forhold til den udvikling, der er sket i de sagsområder, som ankenævnet beskæftiger sig med.
2. Gældende ret Det nuværende Ankenævn for Uddannelsesstøtten er nedsat med hjemmel i SU-loven som klageinstans for en række afgørelser vedrørende grundlaget for tildeling og beregning af uddannelsesstøtte til en uddannelsessøgende samt afgørelser over en støttemodtagers tilbagebetaling af uddannelsesstøtte.
Efterfølgende er ankenævnets sagsområde inden for SU-loven udvidet med afgørelser i klagesager vedrørende stipendium som tillæg til uddannelsessøgende i videregående uddannelse med varig funktionsnedsættelse (handicaptillæg), og vedrørende tildeling af udlandsstipendium.
Herudover er ankenævnet klageinstans inden for statens uddannelsesstøtteordninger, der er fastsat i øvrig lovgivning.
Det drejer sig om klagesager vedrørende tildeling af statens voksenuddannelsesstøtte, jf. lov om statens voksenuddannelsesstøtte (SVU), specialpædagogisk støtte ved videregående uddannelser, jf. lov om specialpædagogisk støtte ved videregående uddannelser, særlige tilskud til specialpædagogisk bistand ved ungdomsuddannelser m.v., jf. lov om institutioner for almengymnasiale uddannelser og almen voksenuddannelse m.v., tildeling af tilskud til ekstraudgifter til elever, kursister og studerende ved institutioner for erhvervsrettet uddannelse med behov for specialpædagogisk bistand, jf. lov om institutioner for erhvervsrettet uddannelse, fordeling af tilskud til specialundervisning, støtteundervisning i dansk af tosprogede elever og ekstraudgifter til svært handicappede ved friskoler og private grundskoler, jf. lov om friskoler og private grundskoler m.v., fordeling af tilskud til ekstraudgifter til svært handicappede elever og kursister ved private gymnasieskoler, studenterkurser og kurser til højere forberedelseseksamen (hf-kurser), jf. lov om private gymnasieskoler, studenterkurser og kurser til højere forberedelseseksamen (hf-kurser), beregning, tildeling og tilbagebetaling af elevstøtte og fordeling af tilskud til specialundervisning m.v. af elever med særlige behov og til undervisning m.v. af svært handicappede ved folkehøjskoler, efterskoler, husholdningsskoler og håndarbejdsskoler (frie kostskoler), jf. lov om folkehøjskoler, efterskoler, husholdningsskoler og håndarbejdsskoler (frie kostskoler).
3. Lovforslagets indhold Det følger af forslaget til lov om Ankenævnet for Statens Uddannelsesstøtteordninger, at ankenævnet skal være klageinstans for administrative afgørelser inden for statens uddannelsesstøtteordninger i det omfang, det fastsættes i den øvrige lovgivning.
 Der foretages ingen ændringer i ankenævnets sagsområder med forslaget til lov om Ankenævnet for Statens Uddannelsesstøtteordninger.
 Nærværende lovforslag er derfor alene en konsekvens af, at bestemmelser om nævnets organisation og klagehandling fremover hjemles i en selvstændig lov, og som følge heraf udgår af SU-loven og af de andre ovenfor nævnte love.
4. Økonomiske og administrative konsekvenser for stat, regioner og kommuner Lovforslaget har ikke økonomiske eller administrative konsekvenser for stat, regioner og kommuner.
5. Økonomiske og administrative konsekvenser for erhvervslivet Lovforslaget har ikke økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslag har været i høring hos følgende myndigheder og organisationer m.v.:
 Københavns Universitet, Aarhus Universitet, Syddansk Universitet, Roskilde Universitet, Aalborg Universitet, Danmarks Tekniske Universitet, Copenhagen Business School  Handelshøjskolen, IT-Universitetet i København, Arkitektskolen Aarhus, Det Informationsvidenskabelige Akademi, Det Kongelige Danske Kunstakademis Skoler for Arkitektur, Design og Konservering, Designskolen Kolding, Professionshøjskolen UCC, Professionshøjskolen Metropol, University College Sjælland, University College Lillebælt, University College Syddanmark, VIA University College, University College Nordjylland, Erhvervsakademi Aarhus, Erhvervsakademi Kolding, Erhvervsakademi Lillebælt, Erhvervsakademi Midt-Vest, Erhvervsakademi Syd, Erhvervsakademi Syd-Vest, Erhvervsakademi Dania, Erhvervsakademi Sjælland, Erhvervsakademiet Copenhagen Business Academy, Københavns Erhvervsakademi, Ingeniørhøjskolen i København, Danmarks Medie- og Journalisthøjskole, Københavns Maskinmesterskole, Fredericia Maskinmesterskole, Århus Maskinmesterskole, MARTEC Frederikshavn, SIMAC Svendborg, Domstolsstyrelsen, Kvalitets- og Tilsynsstyrelsen, Statens Administration, Styrelsen for Videregående Uddannelser og Uddannelsesstøtte, Akademikernes Centralorganisation, Ankenævnet for Uddannelsesstøtten, Danmarks Privatskoleforening, Dansk Arbejdsgiverforening, Dansk Folkeoplysnings Samråd, Dansk Friskoleforening, Dansk Erhverv, Dansk Industri, Danske Erhvervsskoler  Lederne, Danske Studerendes Fællesråd, Danske Gymnasieelevers Sammenslutning, Danske Handicaporganisationer, Danske Regioner, Danske Universiteter, Det Centrale Handicapråd, Efterskoleforeningen, Erhvervsakademiernes Rektorkollegium, Erhvervsskolernes Elevorganisation, Folkehøjskolernes Forening i Danmark, Finansrådet, Finanssektorens Arbejdsgiverforening, Frie Kostskolers Fællesråd, Frie Skolers Lærerforening, FTF, Gymnasieskolernes Rektorforening, Ingeniørforeningen i Danmark, KL, Kulturministeriets Rektorer (KUR), Landssammenslutningen af Handelsskoleelever, Lederforeningen for VUC, MVU-netværk (samarbejde mellem studenterorganisationerne for pædagog-, lærer-, socialrådgiver- og sygeplejerskestuderende), Private Gymnasier og Studenterkurser, Professionshøjskolernes Rektorkollegium, Rektorkollegiet for de Kunstneriske og Kulturelle Uddannelser (RKU), Rektorkollegiet for de maritime uddannelser, Skole og Forældre og SU-rådet.
Bemærkninger til lovforslagets enkelte bestemmelser Til § 1 (SU-loven) Til nr. 1 (§ 41) Den uddannelsessøgendes tilbagebetaling af for meget modtaget støtte, jf.
SU-lovens kapitel 7, og stats-, studie, og slutlån, jf.
SU-lovens kapitel 8, varetages på baggrund af en aftale i dag af Statens Administration, der er en styrelse under Finansministeriet.
Krav, der er omfattet af SU-lovens kapitel 7, er krav, der er rejst før den endelige tildeling, f.eks., for måneder, hvor man ikke har ret til støtte på grund af studieafbrud, jf.
SU-lovens § 29, og krav om tilbagebetaling af støtte i forbindelse med den endelige tildeling, også kaldet indkomstkontrollen, jf.
SU-lovens § 30. Det følger endvidere af SU-lovens § 46 e, at udlandsstipendium, der ikke kan tildeles endeligt på grund af manglende dokumentation for studiemæssig fremdrift, kan kræves tilbage efter SU-lovens § 31 og regler fastsat i medfør heraf.
SU-lovens § 31 fastsætter blandt andet forrentningen af tilbagebetalingskravene efter kapitel 7.
Det følger af aftalen med Statens Administration, at administrationen af tilbagebetaling af krav, der er rejst efter bestemmelserne i kapitel 7, herunder krav om tilbagebetaling af for meget modtaget udlandsstipendium, overgår fra Styrelsen for Videregående Uddannelser og Uddannelsesstøtte til Statens Administration, så snart kravet rejses.
Administrationen af stats-, studie, og slutlån, jf.
SU-lovens kapitel 8, er overgået til Statens Administration i forbindelse med, at lånet udbetales.
Med § 1, nr. 1, foreslås det at skabe hjemmel til, at ministeren for forskning, innovation og videregående uddannelser efter forhandling med finansministeren kan fastsætte regler om, at Statens Administration efter aftale varetager administrationen i forbindelse med den uddannelsessøgendes tilbagebetaling af for meget modtaget uddannelsesstøtte, jf. kapitel 7, stats- studie- og slutlån, jf. kapitel 8, og at Statens Administration kan træffe afgørelse om tilbagebetaling af uddannelsesstøtte, herunder lempelser, udsættelse og lign.
Herved vil den gældende ordning, hvorefter Statens Administration varetager tilbagebetaling af uddannelsesstøtte på baggrund en aftale med Styrelsen for Videregående Uddannelser og Uddannelsesstøtte, finde hjemmel i SU-loven.
Til nr. 2 (§ 42, stk. 3) Det følger af SU-lovens § 42, stk. 1, at de afgørelser, som styrelsen kan træffe, efter styrelsens bestemmelse helt eller delvist kan henlægges til uddannelsesinstitutionen.
De afgørelser, som uddannelsesinstitutionerne efter bemyndigelsen træffer, kan efter SU-lovens § 42, stk. 2, påklages til styrelsen.
Klagefristen er 4 uger, og det er efter den gældende SU-lov ikke muligt at dispensere for klagefristen.
Det følger dog af SU-lovens § 46, stk. 2, at Ankenævnet for Uddannelsesstøtten ved klage over en afgørelse kan se bort fra en overskridelse af klagefristen på op til 6 måneder regnet fra tidspunkt fra modtagelsen af afgørelsen, hvis overskridelsen af særlige grunde er undskyldelig, f.eks. dokumenteret sygdom og lign.
Denne mulighed foreslås opretholdt for klager til Ankenævnet for Statens Uddannelsesstøtteordninger, jf. § 6, stk. 4, i forslag til lov om Ankenævnet for Statens Uddannelsesstøtteordninger.
Det forekommer uhensigtsmæssigt, at styrelsen ikke har mulighed for at dispensere for klagefristen.
Det foreslås derfor med § 1, nr. 2, at styrelsen også får mulighed for at se bort fra en overskridelse af klagefristen på op til 6 måneder, regnet fra tidspunktet for klagerens modtagelse af afgørelsen.
Til nr. 3 (§ 43, stk. 3) Den foreslåede ændring er en konsekvensrettelse som følge af lovforslagets § 1, nr. 2.
Til nr. 4 (§ 46) Den foreslåede nyaffattelse af SU-lovens § 46 er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger fremover foreslås reguleret i en selvstændig lov.
Med den foreslåede affattelse af SU-lovens § 46, stk. 1, foreslås det, at klage over styrelsens afgørelse kan påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Klageberettiget er den uddannelsessøgende.
Klageadgangen gælder dog ikke afgørelser om godkendelse af, hvorvidt private uddannelser og uddannelser i udlandet giver ret til uddannelsesstøtte, idet ministeren for forskning, innovation og videregående uddannelser med hjemmel i SU-lovens § 45, stk. 1, har fastsat, at styrelsen træffer den endelige administrative afgørelse, jf. henholdsvis § 6, stk. 15, (private uddannelser) og § 55, stk. 2, (uddannelse i udlandet) i bekendtgørelse nr. 455 af 8. juni 2009 om statens uddannelsesstøtte.
Det følger endvidere af SU-lovens § 46 h, at styrelsens afgørelser om udlandsstipendium som udgangspunkt ikke kan påklages til ankenævnet, jf. bemærkningerne til § 1, nr. 5.
Ansøgning om og tildeling af SU efter SU-lovens afsnit I er i stort omfang digitaliseret, hvor den uddannelsessøgende søger om SU gennem det elektroniske selvbetjeningssystem, minSU, og hvor uddannelsesinstitutionernes studieadministrative systemer om indskrivning m.v. sammenkøres med SU-systemet.
Afgørelser om tildeling af SU, herunder om at standse udbetalingen af SU på grund af studieafbrud, orlov, inaktivitet el.lign. , træffes således i høj grad mere eller mindre automatisk af styrelsen på baggrund af elektroniske indberetninger fra uddannelsesinstitutionerne.
Klager den uddannelsessøgende til Ankenævnet for Uddannelsesstøtten over styrelsens afgørelse, vil det ikke være muligt at behandle klagen uden høring af uddannelsesinstitutionerne med henblik på, at de digitale indberetninger af data berigtiges.
Med den foreslåede affattelse af SU-lovens § 46, stk. 2, foreslås det derfor, at klage over styrelsens afgørelse efter afsnit I sendes til institutionen, så den har mulighed for at behandle klagen, før den sendes til styrelsen.
Det foreslås tillige, at ministeren for forskning, innovation og videregående uddannelser kan fastsætte regler om, at klage over særlige områder, hvor styrelsen ikke udelukkende baserer afgørelsen på uddannelsesinstitutionens indberetninger, skal sendes til styrelsen efter bestemmelsen i den foreslåede § 5, stk. 1 og 2, i det samtidigt fremsatte forslag til lov om Ankenævnet for Statens Uddannelsesstøtteordninger.
De afgørelser, som styrelsen træffer efter SU-lovens afsnit I a, og som kan påklages til Ankenævnet for Statens Uddannelsesstøtteordninger, jf.
SU-lovens § 46 h, som ændret ved denne lovs § 1, nr. 5, omfattes ikke af den foreslåede affattelse af SU-lovens § 46, stk. 2.
Med den foreslåede affattelse af SU-lovens § 46, stk. 3, foreslås det, at de afgørelser, som Statens Administration træffer om en støttemodtagers tilbagebetaling af uddannelsesstøtte, herunder udlandsstipendium, jf. den under § 1, nr. 1, foreslåede § 41, kan påklages til Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Klageberettiget er den uddannelsessøgende, der har modtaget støtten.
 Med den foreslåede affattelse af SU-lovens § 46, stk. 4, understreges det, at afgørelser, der er truffet af styrelsen og af Statens Administration, ikke kan påklages til ministeren for forskning, innovation og videregående uddannelser.
Til nr. 5 (§ 46 h, 2. pkt.) Med SU-lovens § 46 h træffer styrelsen den endelige administrative afgørelse om udlandsstipendium, jf.
SU-lovens afsnit I a.
Der er dog mulighed for at klage til Ankenævnet for Uddannelsesstøtten, jf.
SU-lovens § 46, over følgende af styrelsens afgørelser:
 Afgørelse om hvorvidt den uddannelsessøgende har ret til SU til studieophold i udlandet efter SU-bekendtgørelsens § 65 eller til en uddannelse på kandidatniveau efter lovens § 4, stk. 1, og regler fastsat i medfør heraf, jf.
SU-lovens § 46 a, stk. 1.
  Afgørelser om, hvorvidt den uddannelsessøgende opfylder betingelsen om at skulle have et vist antal stipendieklip eller slutlånsrater til rådighed for at få ret til udlandsstipendium til en hel uddannelse på kandidatniveau, jf. § 46 d, stk. 3.
  Afgørelser om, hvorvidt kravene til den uddannelsessøgendes studiemæssige fremdrift er opfyldt, jf. § 46 e, stk. 3.
  Afgørelser om forrentning og tilbagebetaling af udlandsstipendium, der ikke kan tildeles endeligt som følge af manglende dokumentation for betaling af studieafgiften eller på grund af manglende studiefremdrift, jf. § 46 e, stk. 4.
 Den foreslåede ændring er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov, og ikke i SU-lovens § 46.
Til § 2 (Lov om statens voksenuddannelsesstøtte (SVU)) Til nr. 1 (§ 22) Den foreslåede nyaffattelse af SVU-lovens § 22 er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
Det foreslås med bestemmelsen i stk. 1, at de afgørelser, som er truffet af uddannelsesstedet eller arbejdsløshedskassen, kan indbringes for børne- og undervisningsministeren, ministeren for forskning, innovation og videregående uddannelser eller styrelsen inden 4 uger efter, at vedkommende har fået meddelelse om afgørelsen.
Afgørelser i disse sager kan påklages videre til Ankenævnet for Statens Uddannelsesstøtteordninger, jf. stk. 3.
 Med den foreslåede affattelse af stk. 2 videreføres bestemmelsen om, at børne- og undervisningsministeren, ministeren for forskning, innovation og videregående uddannelser eller styrelsen indtil 6 måneder efter meddelelsen af afgørelsen truffet af uddannelsesstedet eller arbejdsløshedskassen efter stk. 1, kan se bort fra 4-ugers-fristen, når overskridelsen af særlige grunde er undskyldelig, f.eks. dokumenteret sygdom og lign.
 Med den foreslåede affattelse af stk. 3 kan en afgørelse truffet af børne- og undervisningsministeren, ministeren for forskning, innovation og videregående uddannelser eller styrelsen efter bemyndigelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Klageberettiget er den uddannelsessøgende.
Arbejdsgiveren er tillige klageberettiget i de tilfælde, hvor støtten skal udbetales til denne.
Til § 3 (Lov om specialpædagogisk støtte ved videregående uddannelser) Til nr. 1 (§ 17) Den foreslåede nyaffattelse af § 17 i lov om specialpædagogisk støtte ved videregående uddannelser er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
Med den foreslåede affattelse af stk. 1 videreføres bestemmelsen om, at de afgørelser, som er truffet af en uddannelsesinstitution eller ansættelsesinstitutionen, kan indbringes for styrelsen.
Klager til styrelsen skal som hidtil indbringes inden 4 uger efter meddelelsen af afgørelsen.
 Med den foreslåede affattelse af stk. 2 videreføres bestemmelsen om, at styrelsen indtil 6 måneder efter meddelelsen af afgørelsen truffet af uddannelsesinstitutionen eller ansættelsesinstitutionen efter stk. 1, kan se bort fra 4-ugers-fristen, når overskridelsen af særlige grunde er undskyldelig, f.eks. dokumenteret sygdom og lign.
 Med den foreslåede affattelse af stk. 3 kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
 Klageberettiget er den studerende.
 Med den foreslåede affattelse af stk. 4 understreges det, at afgørelser, der er truffet af styrelsen, ikke kan påklages til ministeren for forskning, innovation og videregående uddannelser.
Til § 4 (Lov om institutioner for almengymnasiale uddannelser og almen voksenuddannelse m.v.) Til nr. 1 (§ 57) Den foreslåede nyaffattelse af § 57 i lov om institutioner for almengymnasiale uddannelser og almen voksenuddannelse m.v. er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
 Med den foreslåede affattelse af § 57 kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
 Klageberettiget er eleven eller kursisten.
Til § 5 (Lov om institutioner for erhvervsrettet uddannelse) Til nr. 1 (§ 38 a) Den foreslåede nyaffattelse af § 38 a i lov om institutioner for erhvervsrettet uddannelse er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
 Med den foreslåede affattelse af § 38 a kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Klageberettiget er eleven, kursisten eller den studerende.
Der er i øvrigt foretaget en teknisk rettelse, således at det af bestemmelsen fremgår, at også kursister er klageberettigede i forhold til afgørelser truffet af styrelsen om tildeling af tilskud til dem.
Til § 6 (Lov om friskoler og private grundskoler m.v.) Til nr. 1 (§ 40 a) Den foreslåede nyaffattelse af § 40 a i lov om friskoler og private grundskoler m.v. er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
 Med den foreslåede affattelse af § 40 a kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Til § 7 (Lov om private gymnasieskoler, studenterkurser og kurser til højere forberedelseseksamen (hf-kurser) Til nr. 1 (§ 30) Den foreslåede nyaffattelse af § 30 i lov om private gymnasieskoler, studenterkurser og kurser til højere forberedelseseksamen (hf-kurser) er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
 Med den foreslåede affattelse af § 30 kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Til § 8 (Lov om folkehøjskoler, efterskoler, husholdningsskoler og håndarbejdsskoler (frie kostskoler)) Til nr. 1 (§ 30, stk. 4, 4. pkt.) Den foreslåede ændring er en lovteknisk konsekvens af lovforslagets § 8, nr. 2.
Til nr. 2 (§ 50) Den foreslåede nyaffattelse af § 50 i lov om folkehøjskoler, efterskoler, husholdningsskoler og håndarbejdsskoler (frie kostskoler) er en konsekvens af, at Ankenævnet for Statens Uddannelsesstøtteordninger med forslag til lov om Ankenævnet for Statens Uddannelsesstøtteordninger reguleres i en selvstændig lov.
 Med den foreslåede affattelse af § 50 kan styrelsens afgørelse påklages til Ankenævnet for Statens Uddannelsesstøtteordninger efter reglerne i lov om Ankenævnet for Statens Uddannelsesstøtteordninger inden 4 uger efter, at vedkommende har fået meddelelse om afgørelsen.
Til § 9 Det foreslås i bestemmelsens stk. 1, at loven træder i kraft den 1. april 2013, således at den træder i kraft samtidig med den nye lov om Ankenævnet for Statens Uddannelsesstøtteordninger.
 Det foreslås med bestemmelsens stk. 2, at lovens § 1, nr. 2, om styrelsens mulighed for i en periode på op til 6 måneder at se bort fra en overskridelse af klagefristen på 4 uger, har virkning for de klager, der indbringes for styrelsen den 1. april 2013 eller senere.
 Med bestemmelsen i stk. 3 foreslås det, at den gældende forretningsorden forbliver i kraft, indtil den bliver ophævet.
