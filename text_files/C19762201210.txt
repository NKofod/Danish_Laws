(Til alle amtsråd, kommunalbestyrelser  

 og skolekommissioner) Efter det for undervisningsministeriet oplyste kan det for uddannede  

 forskolelærerinder og småbørnslærerinder undertiden være vanskeligt at få  

 ansættelse i en småbørnslærerindestilling ved en anden kommunes skolevæsen  

 eller at blive ansat i folkeskolen.
Man har drøftet situationen med Danmarks  

 Lærerforening, og i medfør af § 27, stk. 1, 1. pkt. i folkeskoleloven af 26.  

 juni 1975 fastsætter ministeriet herefter følgende:
 Forskolelærerinder og småbørnslærerinder uddannet efter lov nr. 55 af 30.  

 marts 1892 og lov nr. 220 af 11. juni 1954, som har gennemført en  

 videreuddannelse i 2 fag inden for folkeskolens fagkreds - bortset fra idræt,  

 håndarbejde og hjemkundskab - anses for ligestillede med lærere, der har  

 gennemført uddannelsen til lærer i folkeskolen, med henblik på ansættelse i  

 lærerstillinger i folkeskolen.
 Det forudsættes, at den omhandlede videreuddannelse i hvert af de 2 fag  

 kan dokumenteres på en af følgende måder:
1. bestået eksamen i et af læreruddannelsens linjefag,  

 hvortil den pågældende kan indstille sig ved et seminarium efter privat  

 forberedelse eller efter helt eller delvis at have deltaget i seminariets  

 undervisning i faget eller 2. deltagelse i kursus på Danmarks Lærerhøjskole,  

 Dansk Sløjdlærerskole eller Askov Sløjdlærerskole efter den 1. august 1964 i  

 et omfang svarende til et årskursus på 11 ugentlige timer gennem et læseår -  

 enten gennemført i et forløb eller opsummeret over nogle år - og med et  

 indhold, der dækker det pågældende fag i folkeskolen.
 Cirkulæreskrivelsen har virkning fra 1. august 1976.
 Undervisningsministeriet, den 18. juni  

 1976.
 P.M.V.
 E.B.
