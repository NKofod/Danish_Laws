Udtalt, at i tilfælde, hvor der i forbindelse med kommunalbestyrelsens  

 behandling af en sag har foreligget urigtige eller vildledende oplysninger,  

 kan tilsynsmyndigheden tage stilling til, om kommunalbestyrelsens beslutning  

 som følge heraf må anses for truffet på et uforsvarligt beslutningsgrundlag  

 eller i øvrigt må anses for i strid med lovgivningen.
Såfremt der er tale om  

 en grov pligttilsidesættelse, vil tilsynsmyndigheden endvidere kunne  

 fremsætte påtalebegæring i henhold til § 61 c i den kommunale styrelseslov.
Hvis et medlem finder, at der i forbindelse med en sags behandling  

 foreligger eller fremkommer urigtige eller vildledende oplysninger, må  

 medlemmet gøre dette gældende over for kommunalbestyrelsen.
Herved får  

 kommunalbestyrelsen mulighed for at vurdere, om der er tale om urigtige eller  

 vildledende oplysninger, samt - i givet fald - om der er behov for  

 tilvejebringelse af supplerende oplysninger, eventuelt gennem fornyet  

 udvalgsbehandling.
Endvidere udtalt, at den kommunale tilsynsmyndighed ikke kunne tage  

 stilling til, om byrådets beslutning i den foreliggende sag måtte være et  

 aftalebrud i forhold til en forening, idet det falder uden for den kommunale  

 tilsynsmyndigheds beføjelser at tage stilling til, om et byråd har handlet i  

 strid med privatretlige forpligtelser.
Indenrigsministeriet kunne derfor ikke  

 udtale sig om, hvorvidt der i forbindelse med sagen havde været afgivet  

 urigtige eller vildledende oplysninger.
 Indenrigsministeriet tilføjede, at det inden for vide rammer tilkommer  

 byrådet at afgøre, om en sag er tilstrækkeligt oplyst, og at ministeriet ikke  

 havde fundet grundlag for at tilsidesætte tilsynsrådets vurdering af  

 spørgsmålet om, hvorvidt der havde foreligget tilstrækkelige oplysninger i  

 sagen i forbindelse med byrådets beslutning om at anke en fredningsafgørelse.
 I skrivelse af 25. juni 1992 har De klaget til Indenrigsministeriet over  

 en udtalelse afgivet af Tilsynsrådet for Frederiksborg Amt den 22. juni 1992  

 vedrørende Græsted-Gilleleje Byråds beslutning om at anke en  

 fredningsafgørelse.
De har i Deres skrivelse anført, at tilsynsrådet ikke har vurderet det  

 forhold, som De har klaget over.
De har herved henvist til, at Deres klage  

 vedrører det forhold, at Græsted-Gilleleje Byråd har truffet beslutning om at  

 anke en fredningsafgørelse på grundlag af forkerte og vildledende  

 oplysninger, idet det under byrådets behandling af sagen blev oplyst af  

 formanden for teknik- og miljøudvalget med tilslutning fra borgmesteren, at  

 anken ikke ville indebære et brud på en aftale med Danmarks  

 Naturfredningsforening om udformningen af et fælles fredningsforslag.
 På denne baggrund har De forespurgt, om det er tilladt kommunens ledelse  

 at bibringe byrådet forkerte oplysninger, samt - i benægtende fald - hvortil  

 der kan klages herover.
 De har endvidere klaget over, at byrådets flertal forkastede Deres forslag  

 om udvalgsbehandling af spørgsmålet om, hvorvidt anken var et brud på aftalen  

 med naturfredningsforeningen.
 Indenrigsministeriet har, som meddelt Dem i skrivelse af 7. juli 1992,  

 forelagt Deres klage for tilsynsrådet, som med skrivelse af 13. juli 1992 har  

 fremsendt sagens akter og meddelt, at rådet kan henholde sig til sin  

 udtalelse af 22. juni 1992.
 Den påklagede udtalelse fra tilsynsrådet er sålydende:
»Tilsynsrådet finder ikke grundlag for at sætte byrådets beslutning  

 af 13. december 1991 ud af kraft.« Af tilsynsrådets bemærkninger til udtalelsen fremgår blandt andet  

 følgende:
 »I medfør af § 61, stk. 1, i lov om kommunernes styrelse, kan  

 tilsynsmyndigheden sætte en kommunalbestyrelses beslutning ud af kraft, hvis  

 kommunalbestyrelsen har truffet en beslutning, der strider mod lovgivningen.
 Græsted-Gilleleje byråd har i skrivelse af 27. maj 1992 afgivet udtalelse  

 i sagen over for tilsynsrådet, jfr. vedlagte fotokopi, hvortil tilsynsrådet  

 skal henvise.
 Det bemærkes, at det er byrådets flertal, der træffer bestemmelse om,  

 hvorvidt en sag er tilstrækkeligt oplyst, og tilsynsrådet har normalt ingen  

 mulighed for at tilsidesætte dette skøn.
Uanset om det måtte lægges til grund, at der ved beslutningen om at anke  

 fredningsafgørelsen er sket et aftalebrud, er der ikke tale om en beslutning,  

 der er i strid med lovgivningen.
Betingelserne for, at tilsynsrådet kan sætte  

 beslutningen ud af kraft, er således ikke tilstede.« I denne anledning skal Indenrigsministeriet udtale følgende:
Det tilsyn, som den kommunale tilsynsmyndighed udøver over for kommunerne,  

 er et retligt tilsyn.
Tilsynet omfatter kun spørgsmål om, hvorvidt der er  

 sket en tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (lovbekendtgørelse  

 nr. 483 af 21. juni 1991). Det falder uden for de kommunale  

 tilsynsmyndigheders beføjelser at tage stilling til, om der foreligger en  

 tilsidesættelse af en kommunes privatretlige forpligtelser.
 De oplysninger, der forelægges for kommunalbestyrelsen i forbindelse med  

 behandlingen af en sag, må ikke være urigtige eller vildledende.
I tilfælde, hvor der i forbindelse med kommunalbestyrelsens behandling af  

 en sag har foreligget urigtige eller vildledende oplysninger, kan  

 tilsynsmyndgheden tage stilling til, om kommunalbestyrelsens beslutning som  

 følge heraf må anses for truffet på et uforsvarligt beslutningsgrundlag eller  

 i øvrigt må anses for i strid med lovgivningen.
Såfremt der er tale om en  

 grov pligttilsidesættelse, vil tilsynsmyndigheden endvidere kunne fremsætte  

 påtalebegæring i henhold til § 61 c i den kommunale styrelseslov.
I øvrigt  

 bemærkes vedrørende spørgsmålet om klageadgang i de her omhandlede tilfælde,  

 at der ikke er klageadgang til andre forvaltningsmyndigheder end den  

 kommunale tilsynsmyndighed.
Hvis et medlem finder, at der i forbindelse med en sags behandling  

 foreligger eller fremkommer urigtige eller vildledende oplysninger, må  

 medlemmet gøre dette gældende over for kommunalbestyrelsen.
Herved får  

 kommunalbestyrelsen mulighed for at vurdere, om der er tale om urigtige eller  

 vildledende oplysninger, samt - i givet fald - om der er behov for  

 tilvejebringelse af supplerende oplysninger, eventuelt gennem fornyet  

 udvalgsbehandling.
Det bemærkes herved, at det - som anført af tilsynsrådet - er  

 kommunalbestyrelsen, der inden for vide grænser afgør, hvilke oplysninger der  

 er nødvendige for en stillingtagen til en sag.
Et medlem har ikke krav på, at  

 der iværksættes særlige undersøgelser eller tilvejebringes bestemte  

 oplysninger, jf. herved tillige Erik Harder, Dansk Kommunalforvaltning I.  

 Kommunalbestyrelsen og dens udvalg, 5. udgave, 1988, side 74 ff.
Såfremt det foreliggende oplysningsmateriale efter et medlems opfattelse  

 er fejlagtigt og åbenbart utilstrækkeligt som beslutningsgrundlag, må  

 medlemmet således fremsætte forslag om, at der tilvejebringes nærmere angivne  

 yderligere oplysninger, eller at sagen undergives fornyet udvalgsbehandling  

 med henblik på en yderligere belysning af sagen.
Forkastes et sådant  

 procedureforslag, må medlemmet i givet fald stemme imod eller undlade at  

 stemme for beslutningen med den begrundelse, at beslutningsgrundlaget er  

 fejlagtigt og utilstrækkeligt, samt forlange at få tilført  

 beslutningsprotokollen en bemærkning herom.
Den kommunale tilsynsmyndighed kan ikke tage stilling til, om byrådets  

 beslutning i den foreliggende sag måtte være et aftalebrud i forhold til  

 naturfredningsforeningen, idet det som nævnt falder uden for den kommunale  

 tilsynsmyndigheds beføjelser at tage stilling til, om et byråd har handlet i  

 strid med privatretlige forpligtelser.
Indenrigsministeriet kan derfor ikke  

 udtale sig om, hvorvidt der i forbindelse med sagen har været afgivet  

 urigtige eller vildledende oplysninger.
På denne baggrund - og da det som nævnt inden for vide rammer tilkommer  

 byrådet at afgøre, om en sag er tilstrækkeligt oplyst - har  

 Indenrigsministeriet ikke fundet grundlag for at tilsidesætte tilsynsrådets  

 vurdering af spørgsmålet om, hvorvidt der har foreligget tilstrækkelige  

 oplysninger i sagen i forbindelse med byrådets beslutning om at anke  

 fredningsafgørelsen.
Ministeriet har således heller ikke fundet grundlag for  

 at antage, at byrådets afvisning af Deres krav om yderligere  

 udvalgsbehandling af sagen har været ulovlig.
 Indenrigsministeriet foretager herefter ikke videre i sagen.
 En kopi af denne skrivelse er sendt til Græsted-Gilleleje Byråd og  

 Tilsynsrådet for Frederiksborg Amt.
