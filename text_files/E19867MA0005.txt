Der blev over for nævnet rejst spørgsmål om den afgiftsmæssige stilling  

 for månedlige acontobeløb, som private kunder indbetaler til et olieselskab  

 på en oliekonto forud for leveringen af olie.
De aftalte månedlige beløb  

 dækker i gennemsnit kundens køb af olie i årets løb, således at kunden i  

 perioder står i forskud og i andre perioder er bagud med betalingen.
 Ministeriet for skatter og afgifter havde meddelt olieselskabet, at de  

 nævnte forudbetalinger i henhold til merværdiafgiftslovens § 13, stk 3, jf 6.  

 momsdirektivs art. 10, stk 2, skal medregnes til den afgiftspligtige  

 omsætning på det tidspunkt, hvor betalingerne indgår til virksomheden.
 Det blev anført af selskabet, at forudbetalingerne til olieselskabet er  

 finansieringsvirksomhed, der ifølge lovens § 2, stk 3, pkt j, er undtaget fra  

 afgiftspligten.
Nævnet traf afgørelse om, at indbetaling af de omhandlede acontobeløb ikke  

 medfører, at olieselskabet kan anses for at drive finansieringsvirksomhed som  

 anført i den nævnte lovbestemmelse.
Nævnet lagde herved vægt på, at  

 forudbetalingerne ikke foretages i opsparingsøjemed, men for at udjævne den  

 årlige udgift til olieforbruget, ligesom der er en snæver forbindelse mellem  

 indbetalingerne og vareleverancerne.
 Det blev tilføjet, at olieselskabet kan foretage regulering i den  

 afgiftspligtige omsætning, såfremt det tilbagebetaler kunden det fulde beløb,  

 hvis kunden alligevel ikke ønsker olieleverancer fra selskabet.
