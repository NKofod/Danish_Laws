 Et kommunalbestyrelsesmedlem vedtog en bøde på 250 kr. for  

 overtrædelse af straffeloven (§ 287, jf. § 276) ved at have stjålet en flaske  

 parfume til en værdi af 160 kr. fra et supermarked.
 Valgbarhedsnævnet fandt, at den pågældende var valgbar.
(Fra Valgbarhedsnævnet (j.nr. 438/1990) til en kommunalbestyrelsen) I skrivelse af 23. maj 1990 har kommunalbestyrelsen i henhold til den  

 kommunale valglovs § 101, stk. 4, indberettet, at kommunalbestyrelsesmedlem  

 N.N. har vedtaget et af politimesteren i X Kommune meddelt bødeforelæg på 250  

 kr. for overtrædelse af straffelovens § 287, jf. § 276.
 Det fremgår af sagen, at den pågældende den 27. januar 1990 kl. ca. 14.05  

 i supermarkedet Y, hvor pågældende indfandt sig som kunde, stjal en flaske  

 parfume til en samlet værdi af 160 kr.
 I den anledning skal man meddele, at Valgbarhedsnævnet har fundet, at den  

 begåede handling - uanset de krav, der må stilles til personer, der beklæder  

 hverv som medlem af kommunale råd - ikke i almindeligt omdømme gør den  

 pågældende uværdig til at være medlem af kommunale råd, jf. den kommunale  

 valglovs § 4.
 Den pågældende må derfor anses for valgbar.
