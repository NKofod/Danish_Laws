 En universitetsadjunkt, der havde fået bevilget tjenestefrihed med løn  

 under et godt 2 måneder langt ophold ved et amerikansk universitet, var  

 indrømmet standardfradrag for lønarbejde i udlandet, og fik i  

 Landsskatteretten godkendt fradrag for rejseudgifterne.
 Adjunkt A klagede over, at de stedlige skattemyndigheder ikke havde  

 godkendt hans fradrag i indkomstopgørelsen for 1985 på 5.191 kr. for  

 rejseudgifter til USA i forbindelse med arbejde deer i godt 2 måneder i 1985.  

 Myndighederne havde indrømmet standardfradrag for merudgifter ved lønarbejde  

 i udlandet for den nævnte periode.
Klageren var ansat ved et herværende universitet, og hans løn i stillingen  

 havde indbefattet udlandsopholdet, idet han havde fået bevilliget  

 tjenestefrihed med løn.
Han havde bestilt billet i forventning om, at der i  

 lighed med tidligere ville blive givet tilskud fra erhvervslivet, men da det  

 ikke var lykkedes, havde han selv bekostet rejsen.
Der var tale om en slags udvekslingsrejse, hvor  

 universitetslærere/forskere holdt sig ajour på internationalt plan, for  

 klagerens vedkommende således, at han studerede forhold inden for sit  

 fagområde ved X Universitet.
Han anså det for almindelig vedligeholdelse af  

 sin viden, jf. statsskattelovens § 6 a, og betegnede forskningen som arbejde,  

 idet han som nævnt havde oppebåret løn under fraværet fra Danmark.
Fra  

 klagerens side henvistes til Landsskatterettens kendelse, Meddelelser 1979  

 nr. 201, hvor der foruden standardfradrag for merudgifter ved lønarbejde i  

 udlandet var godkendt fradrag for rejseudgifter.
Statsskattedirektoratet henviste til, at fradraget for arbejde i udlandet  

 ikke kunne begrunde en videregående fradragsret for rejseudgifter end efter  

 almindelige regler.
Udlandsfradraget var et standardfradrag, som var  

 uafhængigt af faktiske udgifter, medens rejsefradrag forudsatte, at udgiften  

 havde været afholdt for at erhverve den pågældende indtægt.
Da universitetet  

 ikke havde godtgjort rejseudgifter, fandt direktoratet ikke, at udgifterne  

 havde en sådan tilknytning til indtægtserhvervelsen, at der var grundlag for  

 fradrag.
Efter de foreliggende oplysninger fandt Landsskatteretten at måtte lægge  

 til grund, at arbejdet i USA havde været udført med henblik på ajourføring af  

 klagerens viden og ikke i videreuddannelsesøjemed.
Klageren var herefter i  

 medfør af ligningslovens § 9, jf. statsskattelovens § 6 a, berettiget til at  

 fradrage de udgifter, der var forbundet med det indtægtsgivende arbejde i  

 USA.
Da retten fandt, at rejseudgifterne på samme måde som det anerkendte  

 standardfradrag til dækning af merudgifter under opholdet i USA måtte anses  

 for omfattet af fradragsretten efter de nævnte lovbestemmelser, kunne retten  

 tiltræde klagerens synspunkt.
Den påklagede ansættelse blev herefter nedsat  

 med 5.191 kr.
 LV 1987, D 2.3.20.
