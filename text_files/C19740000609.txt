I lov om valg til folketinget, jfr. lovbekendtgørelse nr. 366 af 10.  

 august 1970, og lov om kommunale valg, jfr. lovbekendtgørelse nr. 388 af 25.  

 juni 1973, er der tillagt vælgere, der er indlagt på private alderdomshjem og  

 plejehjem, med hvilke en kommunalbestyrelse i henhold til omsorgsloven har  

 indgået aftale eller overenskomst om indlæggelse, ret til at afgive stemme på  

 hjemmet.
Afstemningen skal ifølge valgloven afholdes ved det stedlige  

 folkeregisters foranstaltninger efter regler, der fastsætte af  

 indenrigsministeren.
Afstemningen skal ske efter de for stemmeafgivning ved indsendelse af  

 stemmeseddel gældende regler.
Stemmeafgivningen kan derfor finde sted de  

 sidste 3 uger før valgdagen, dog senest næstsidste søgnedag før valgdagen.
 I det følgende fastsættes nærmere regler for denne stemmeafgivning.  

 Reglerne gælder ikke for stemmeafgivning på sygehuse og offentlige  

 helbredelses- og plejeinstitutioner, idet der herom er fastsat nærmere regler  

 i indenrigsministeriets cirkulære af 7. januar 1974.
 Der er ikke adgang til stemmeafgivning på private syge- og plejehjem,  

 klinikker m.v., der ikke har indgået aftale eller overenskomst med en  

 kommunalbestyrelse.
 Stemmeafgivningen kan finde sted på de alderdomshjem og plejehjem (i det  

 følgende benævnt som plejeinstitutioner), der senest på den dag, afstemningen  

 afholdes på hjemmet, har indgået aftale eller overenskomst med vedkommende  

 kommunalbestyrelse om indlæggelsesret i henhold til omsorgslovens § 7.
 Det er uden betydning, om plejeinstitutionen drives som selvejende  

 institution, eller om den er lederejet, ligesom dens benævnelse er uden  

 betydning (alderdomshjem, plejehjem, hjem for ældre, hvilehjem,  

 rekonvalescenthjem, sygehjem o.s.v.).
 Afstemningens tilrettelæggelse påhviler det stedlige folkeregister.
I god tid inden den fastsatte afstemningsdag og senest dagen før  

 afstemningsfristens begyndelse retter folkeregistret henvendelse til de  

 enkelte plejeinstitutioners ledelse for at få oplyst, 1) om der på  

 institutionen måtte befinde sig vælgere, som må antages at opfylde  

 betingelserne for afgivelse af stemme, jfr. nedenfor, og 2) hvornår i  

 bekræftende fald afstemning på institutionen mest praktisk kan finde sted,  

 idet tidspunktet for afstemningen så vidt muligt bør fastsættes efter aftale  

 med institutionsledelsen.
Folkeregistret giver, snarest efter at et svar er  

 modtaget fra institutionen, denne skriftlige underretning om dato og  

 klokkeslæt for, hvornår en repræsentant fra folkeregistret vil komme til  

 stede for som stemmemodtager at forestå afstemningen.
Afstemningen bør så  

 vidt muligt foretages i løbet af een dag for hver enkelt institution.
 1. DE STEMMEBERETTIGEDE.
Adgang til at afgive stemme på plejeinstitutionen tilkommer kun de  

 indlagte; det ved institutionen ansatte personale må henvises til at afgive  

 stemme efter de almindelige regler.
Det er endvidere en betingelse for at  

 afgive stemme på plejeinstitutionen, at vælgeren ikke eller kun med  

 uforholdsmæssig vanskelighed kan indfinde sig på det almindelige  

 afstemningssted inden for de for afstemningen fastsatte tidsfrister.
Personer, der er indlagt på en egentlig sygeafdeling, eller som uden at  

 være indlagt på en sådan er sengeliggende, opfylder således betingelserne for  

 at afgive stemme på plejeinstitutionen; personer, som er oppegående, må i  

 almindelighed henvises til at afgive stemme på selve valgdagen eller ved  

 indsendelse af stemmeseddel efter de almindelige regler herom.
Afgørelsen af,  

 om en person opfylder betingelserne for at afgive stemme efter de i dette  

 cirkulære fastsatte regler, træffes af folkeregistrets repræsentant  

 (stemmemodtageren). Opmærksomheden må herved være henvendt på, at valglovens  

 bestemmelser om afstemning på plejeinstitutioner har undtagelsens karakter,  

 således at det ikke er tilstrækkeligt, at en person af bekvemmelighedsgrunde  

 foretrækker at afgive stemme, medens folkeregistrets repræsentant er til  

 stede på institutionen.
 2. STEMMELOKALERNE.
Stemmeafgivningen skal ske overfor en stemmemodtager, der skal være  

 folkeregistrets leder eller en af denne dertil udpeget, ved folkeregistret  

 ansat person.
Den udpegede stemmemodtager skal give vælgerne den fornødne  

 mundtlige vejledning om fremgangsmåden ved stemmeafgivningen.  

 Stemmemodtageren skal være ledsaget af en af folkeregistrets leder udpeget  

 person, således at bistand ved stemmeafgivningen i fornødent omfang kan ydes.  

 Det må bero på forholdene på den enkelte plejeinstitution, om der bør  

 indrettes et særligt stemmelokale, eller om det er tilstrækkeligt, at  

 stemmemodtageren og dennes ledsager indfinder sig på de enkelte vælgeres  

 opholdsrum; afgørende er, at afstemningen finder sted under sådanne forhold,  

 at ingen har mulighed for at se, hvorledes der er stemt.
 3. AFSTEMNINGSMÅDEN.
Stemmeafgivning sker ved indsendelse af stemmeseddel til  

 kommunalbestyrelsen i den kommune, hvor vælgeren er optaget på valglisten.  

 Ved stemmeafgivningen skal anvendes det af indenrigsministeriet fremstillede  

 stemmemateriale, jfr. nedenfor under de enkelte valg.
Stemmematerialet  

 medbringes af stemmemodtageren ved afstemningen på de enkelte  

 plejeinstitutioner.
Til de patienter, der ønsker at afgive stemme, udleverer stemmemodtageren  

 en stemmeseddel med tilhørende konvolut, følgebrev og omslag - ved kommunale  

 valg to stemmesedler med tilhørende konvolutter samt fælles følgebrev og  

 omslag.
Afstemningen skal foretages straks efter modtagelsen af  

 stemmematerialet, og stemmemodtageren bør påse, at stemmematerialet ikke  

 fjernes af den stemmende.
Såfremt der i det lokale, hvori afstemningen  

 foregår, opholder sig andre patienter end den stemmende, må der under  

 afstemningen træffes sådanne foranstaltninger, at ingen andre kan se,  

 hvorledes der er stemt.
Er vælgeren blind eller svagtsynet, eller er han af  

 anden årsag ikke i stand til på egen hånd at foretage afstemningen, må der på  

 begæring ydes ham fornøden bistand ved stemmeafgivningen.
 Afstemningen foretages iøvrigt på følgende måde:
A.
FOLKETINGSVALG.
 Stemmematerialet består ef en hvid stemmeseddel indlagt i en blå konvolut,  

 et følgebrev samt et omslag (en stor gul konvolut).
 På stemmesedlen anfører vælgeren enten navnet på en af de opstillede  

 kandidater i den amts- eller storkreds, hvor vælgeren er opført på  

 valglisten, eventuelt med tilføjelse af partibetegnelsen, eller navnet på  

 eller bogstavsbetegnelsen for et af de partier, der har kandidater på valg i  

 kredsen.
Når stemmesedlen er udfyldt, indlægger vælgeren sedlen i den dertil  

 hørende blå konvolut, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
Foruden stemmemodtagerens  

 underskrift skal attesten forsynes med folkeregistrets stempel.
Når attesten er underskrevet, nedlægger vælgeren konvolutten med  

 stemmesedlen og følgebrevet i omslaget (den store gule konvolut), som han -  

 om fornødent med bistand fra stemmemodtageren - tilklæber og adresserer til  

 kommunalbestyrelsen i den kommune, hvor han er opført på valglisten.
Vælgeren  

 udfylder dernæst den på bagsiden af omslaget anbragte rubrik med tydelig  

 angivelse af sit navn og sin nøjagtige bopæl i den nævnte kommune.  

 Stemmemodtageren bør påse, at den nævnte rubrik er udfyldt.
Endelig udfylder  

 vælgeren den på forsiden af omslaget anbragte rubrik, idet der her skal  

 angives, at stemmesedlen vedrører folketingsvalg.
Omslaget skal derefter  

 afleveres til stemmemodtageren, som ved tilbagekomsten til folkeregistret  

 overgiver dette til registrets leder, der drager omsorg for, at omslaget  

 fremsendes til vedkommende kommunalbestyrelse.
Såfremt omslaget skal  

 forsendes med postvæsenet, må vælgeren selv betale portoen.
Fremsendelse af brevstemmemateriale til kommunalbestyrelsen bør ske  

 snarest muligt efter afstemningens foretagelse.
For at forsendelse af  

 brevstemmemateriale kan udskilles fra anden post til kommunalbestyrelsen,  

 skal fremsendelsen ske i de originale omslag, der ikke må nedlægges i andre  

 kuverter.
B.
KOMMUNALE VALG.
 Stemmematerialet består af en hvid stemmeseddel indlagt i en blå konvolut  

 (kommunalbestyrelsesvalget) og en gul stemmeseddel indlagt i en gul konvolut  

 (amtsrådsvalget), et fælles følgebrev samt et omslag (en stor blå konvolut).
 Vælgere, der er bosat i Københavns eller Frederiksberg kommune, skal alene  

 afgive stemme til kommunalbestyrelsesvalget, og skal således ikke have  

 udleveret stemmeseddel til amtsrådsvalget, hvorfor den gule konvolut med  

 tilhørende stemmeseddel må udtages af brevstemmematerialet, inden dette  

 overgives til vælgeren.
 På de respektive stemmesedler anfører vælgeren enten listebetegnelsen  

 eller bogstavbetegnelsen for den kandidatliste (parti), som han vil stemme  

 på, eller navnet på en af listens kandidater, evt. med tilføjelse af  

 listebetegnelsen eller bogstavbetegnelsen.
Når stemmesedlerne er udfyldt, indlægger vælgeren dem i de dertil hørende  

 konvolutter, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
 Med hensyn til den videre fremgangsmåde for afstemningen henvises til det  

 ovenfor under A (folketingsvalg) anførte.
C.
FOLKEAFSTEMNING.
 Stemmematerialet består af en hvid stemmeseddel indlagt i en rød  

 (eventuelt orange) eller grøn konvolut, et følgebrev samt et omslag (en stor  

 gul konvolut). I modsætning til ved folketingsvalg og kommunale valg er  

 stemmesedlen påtrykt ordene »Ja« og »Nej« over hinanden,  

 adskilt ved en trykt vandret streg.
 Afstemningen sker ved, at den pågældende vælger på stemmesedlen sætter  

 kryds ud for ordet »Ja«, såfremt han stemmer for det lovforslag  

 eller den lov, der er genstand for folkeafstemning eller sætter kryds ud for  

 ordet »Nej«, såfremt han stemmer imod lovforslaget eller loven.
 I øvrigt henvises til det under A (folketingsvalg) anførte.
Det påhviler de enkelte institutioner at drage omsorg for, at patienterne  

 bliver gjort bekendt med adgangen til at afgive stemme efter de særlige  

 regler herom.
Patienternes opmærksomhed bedes henledt på, at der på grund af  

 valglovens sene frister for anmeldelse af partier og kandidatlister normalt  

 ikke kan gives dem nogen oplysning om de i valget deltagende partier eller  

 opstillede kandidater.
 Det påhviler institutionens ledelse at påse, at der ikke i anledning af  

 afstemningen finder nogen art af politisk agitation sted, der kan forstyrre  

 den ro og orden, som er nødvendig af hensyn til de indlagte.
 Såfremt nogen, der har afgivet stemme efter de ovennævnte regler, dør  

 inden valgets afslutning, skal vedkommende kommunalbestyrelse straks  

 underrettes herom.
 Indenrigsministeriets cirkulære nr. 274 af 6. november 1970 om  

 stemmeafgivning ved folketingsvalg og folkeafstemning på private alderdoms-  

 og plejehjem, med hvilke der er indgået overenskomst i henhold til  

 omsorgsloven, ophæves.
 INDENRIGSMINISTERIET, DEN 8. JANUAR  

 1974.
Jac.
Sørensen.
/Vilh.
Brockmeyer.
