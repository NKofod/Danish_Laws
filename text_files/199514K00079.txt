Nr BTL 79 Betænkning over Forslag til lov om ændring af konkursloven og visse andre  

 love (Rationalisering og modernisering af konkursbehandlingen m.v.)   

 Nr L 79 1995-96, 1. samling Afgivet af Retsudvalget Afgivet: 19960423 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
To af  

 udvalgets spørgsmål og justitsministerens svar herpå er optrykt som bilag til  

 betænkningen.
 Endvidere har udvalget modtaget skriftlige og/eller mundtlige henvendelser  

 fra:
Advokatrådet og Advokatsamfundet, Boye, Erik, Liseleje, Dansk Landbrugs Realkreditfond, Finansrådet, Foreningen af faste medhjælpere ved Sø- og Handelsrettens skifteret, Foreningen af Registrerede Revisorer, Handelskammeret, Realkreditrådet og Vedelskov, Karsten, Ålsgårde.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de af justitsministeren stillede ændringsforslag.
Udvalget vil pege på, at der med lovforslaget tildeles kuratorer større  

 beføjelser, end de hidtil har haft.
I denne sammenhæng forventer udvalget, at  

 udpegede kuratorer udøver en sådan adfærd, at princippet om at lade de med  

 bobehandlingen forbundne opgaver udføre, hvor den naturlige sagkundskab i  

 situationen er bedst, iagttages.
I forbindelse med kurators anvendelse af revisorbistand ved behandling af  

 konkursboer er det udvalgets opfattelse, at anvendelse af revisorbistand vil  

 være hovedreglen og ikke undtagelsen.
Dette indebærer, at en kurator for  

 betryggelse af debitor og kreditorer skal udvise en skærpet agtpågivenhed i  

 relation til antagelse af den nødvendige revisorbistand.
Udvalget mener endvidere, at skifteretterne bør være opmærksomme på, om  

 der lokalt i områder med en eller få praktiserende advokater kan være særlige  

 habilitetsproblemer ved udpegning af en kurator.
Det er udvalgets opfattelse,  

 at det som hovedregel bør være sådan, at man undlader at udpege kuratorer,  

 der har været medlem af bestyrelsen i det konkursramte selskab, har været  

 advokat for det eller på anden måde har haft nær forbindelse med det  

 konkursramte selskab.
 ÆndringsforslagAf justitsministeren, tiltrådt af udvalget:
 Til § 1 1) I den under nr. 6 foreslåede affattelse af §  

 96, stk. 2, udgår nr. 4.
 Nr. 5-18 bliver herefter nr. 4-17.
 Til § 10 2) I stk. 1 ændres »april« til:  

 »juni«.
Bemærkninger Til nr. 1 Det foreslås, at nr. 4 i den foreslåede affattelse af § 96, stk.  

 2, udgår, idet lov om forbrugsbegrænsende foranstaltninger, jf.  

 lovbekendtgørelse nr. 621 af 30. juni 1994, er ophævet ved lov nr. 1103 af  

 20. december 1995.
 Til nr. 2 Det foreslås at udskyde ikrafttrædelsen fra den 1. april til den  

 1. juni 1996.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
Bilag To af udvalgets spørgsmål til justitsministeren og dennes svar herpå Spørgsmål nr. 34:
»Udvalget anmoder om ministerens kommentar til henvendelsen af 9.  

 april 1996 fra Dansk Landbrugs Realkreditfond, jf. bilag 46.« Svar:
Henvendelsen fra Dansk Landbrugs Realkreditfond (DLR) drejer sig om  

 bestemmelsen i lovforslagets § 1, nr. 3, som indeholder en ændring af  

 konkurslovens § 16 a.
Denne bestemmelse vedrører bl.a. adgangen til at tage  

 skyldnerens ejendom til brugeligt pant under en betalingsstandsning.
Efter konkurslovens § 16 kan skyldnerens ejendom bl.a. ikke tages til  

 brugeligt pant under en betalingsstandsning.
Dette gælder dog ikke, hvis den  

 pågældende pantefordring ikke vil kunne omstødes i tilfælde af konkurs.
For så vidt angår pantefordringer, der ikke vil kunne omstødes, følger det  

 af konkurslovens § 16 a, stk. 1, at skifteretten, såfremt det må anses for  

 nødvendigt af hensyn til betalingsstandsningens formål og skyldneren med det  

 beskikkede tilsyns samtykke fremsætter begæring herom, kan bestemme, at der  

 »ikke skal kunne foretages udlæg eller rådighedsberøvelse eller søges  

 fyldestgørelse« på grundlag af pantefordringen.
Hvis skifteretten  

 træffer en sådan bestemmelse, skal skyldneren som udgangspunkt betale løbende  

 ydelser på pantefordringerne, efterhånden som de forfalder.
Skifteretten kan  

 kun gøre undtagelse herfra med hensyn til pantefordringer, som ikke kan  

 forventes dækket af pantet, jf. konkurslovens § 16 a, stk. 2 og 3.
Som nærmere omtalt i lovforslagets almindelige bemærkninger, pkt. 2.3. og  

 3.3., er det ikke afklaret, om udtrykket »rådighedsberøvelse« i  

 konkurslovens § 16 a, stk. 1, også giver skifteretten hjemmel til at forbyde,  

 at en ejendom tages til brugeligt pant.
Med den foreslåede ændring af  

 bestemmelsen fastslås det udtrykkeligt, at skifteretten under de ovenfor  

 nævnte betingelser også kan forbyde, at en ejendom tages til brugeligt pant  

 under en betalingsstandsning.
DLR anfører i henvendelsen til Retsudvalget, at man finder den foreslåede  

 ændring uhensigtsmæssig.
Efter DLR's opfattelse vil ændringen medføre, at  

 realkreditinstitutternes muligheder for at iværksætte tabsbegrænsende  

 foranstaltninger svækkes, og det anføres, at dette vil kunne føre til en  

 dyrere og mere restriktiv realkreditfinansiering.
 Justitsministeriet skal hertil anføre, at det ikke med lovforslaget er  

 udelukket, at en fast ejendom tages til brugeligt pant, jf. herved også  

 besvarelsen af Retsudvalgets spørgsmål nr. 27. Det er således bl.a. en  

 betingelse for, at skifteretten kan forbyde panthavere at tage en ejendom til  

 brugeligt pant, at retten efter en konkret vurdering finder et sådant forbud  

 nødvendigt af hensyn til betalingsstandsningens formål, dvs. for at  

 skyldneren kan opnå en samlet ordning med sine kreditorer.
 Som nævnt i besvarelsen af spørgsmål nr. 27, må det indgå i skifterettens  

 vurdering af, om der skal træffes bestemmelse efter konkurslovens § 16 a,  

 stk. 1, hvilken betydning det vil have for skyldnerens økonomi, såfremt  

 skyldnere fratages rådigheden over den pågældende ejendom, og hvordan  

 udsigten er til at finde en samlet ordning, som også tilgodeser panthaverne.  

 Der må også ske en afvejning i forhold til panthavernes interesse i en hurtig  

 fyldestgørelse.
Som anført i besvarelsen af spørgsmål nr. 27, finder Justitsministeriet  

 ikke, at der er grundlag for i forbindelse med en betalingsstandsning at  

 stille panthavere i fast ejendom anderledes end f.eks. underpanthavere i  

 løsøre.
De sidstnævnte kan - som DLR gør opmærksom på - overhovedet ikke tage  

 den pantsatte genstand til brugeligt pant, og skifteretten kan efter  

 konkurslovens § 16 a, stk. 1, bestemme, at de pågældende ikke må foretage  

 udlæg eller rådighedsberøvelse eller søge sig fyldestgjort gennem en  

 tvangsauktion eller på anden måde på grundlag af deres pantefordringer.
 Spørgsmål nr. 35:
 »Ad svaret på spørgsmål 34, jf. bilag 48.
I hvilke konkrete tilfælde vil der efter lovforslaget kunne tages til  

 brugeligt pant under en godkendt betalingsstandsning.« Svar:
 Lovforslaget indeholder bl.a. en ændring af konkurslovens § 16 a, som  

 vedrører adgangen til at tage skyldnerens ejendom til brugeligt pant under en  

 betalingsstandsning.
En kreditor, som har en pantefordring, der ikke vil kunne omstødes under  

 en konkurs, kan som udgangspunkt søge sig fyldestgjort m.v. på grundlag af  

 fordringen, selv om skyldneren er under betalingsstandsning.
Skifteretten kan  

 imidlertid efter skyldnerens begæring med det beskikkede tilsyns samtykke  

 bestemme, at der »ikke skal kunne foretages udlæg eller  

 rådighedsberøvelse eller søges fyldestgørelse« på grundlag af en  

 uomstødelig pantefordring, jf. konkurslovens § 16 a, stk. 1. Som nævnt i  

 besvarelsen af spørgsmål nr. 27 og 34, er rækkevidden af denne bestemmelse  

 ikke afklaret i den juridiske litteratur.
Med lovforslaget fastslås det  

 udrykkeligt, at skifteretten også kan forbyde, at en ejendom tages til  

 brugeligt pant under en betalingsstandsning.
 Det vil således ikke være udelukket at tage en ejendom til brugeligt pant  

 på grundlag af en uomstødelig pantefordring, ligesom det heller ikke er  

 udelukket at foretage udlæg eller gennemføre tvangsauktion på grundlag af en  

 uomstødelig pantefordring.
Skifteretten skal på skyldnerens anmodning træffe bestemmelse om, hvorvidt  

 det bør forbydes kreditorerne at tage en ejendom til brugeligt pant af hensyn  

 til betalingsstandsningens formål.
Skifteretten skal i den forbindelse først  

 og fremmest vurdere, om et sådant forbud er nødvendigt af hensyn til  

 skyldnerens mulighed for at opnå en samlet ordning med sine kreditorer.  

 Skifterettens vurdering skal foretages individuelt for hvert enkelt aktiv.
En betalingsstandsning tager som regel sigte på en rekonstruktion og  

 videreførelse af skyldnerens erhvervsvirksomhed i forbindelse med en  

 frivillig gældsordning eller på et samlet salg af virksomheden i drift.
I  

 disse tilfælde kan der navnlig være risiko for, at grundlaget for en samlet  

 ordning forsvinder, hvis panthaverne iværksætter forfølgning mod  

 erhvervsejendomme, der har betydning for driften af skyldnerens virksomhed.  

 Der vil f.eks. ofte kunne være behov for at forbyde, at en landbrugsejendom i  

 drift tages til brugeligt pant.
Hvis en ejendom ikke har betydning for driften af skyldnerens virksomhed,  

 vil der normalt ikke være grundlag for at forbyde, at den tages til brugeligt  

 pant.
Udlejningsejendomme vil formentlig også i flere tilfælde kunne tages  

 til brugeligt pant, uden at det skader bestræbelserne på at opnå en samlet  

 ordning med kreditorerne.
