Ved udmåling af kontanthjælp til en gravid kvinde, der levede sammen  

 med barnets far, kunne hjælpen nedsættes 2 måneder før og 1 måned efter  

 forventet fødsel med et beløb svarende til det bidrag, der efter § 19, stk.  

 1, i lov om børns retsstilling kunne være pålagt faderen til hendes  

 underhold. (* 1) REDEGØRELSE FOR SAGEN:
 K fik pr. 1. februar 1988 studieorlov i forbindelse med graviditet og  

 modtog derefter kontanthjælp.
 Da K levede sammen med faderen til barnet, foretog det sociale udvalg  

 fradrag i kontanthjælpen 2 måneder før og 1 måned efter forventet fødsel med  

 et beløb svarende til det bidrag, der efter § 19, stk. 1, i lov om børns  

 retsstilling kunne være pålagt faderen til hendes underhold.
Faderen forventede i 1988 en arbejdsindtægt på ca. 135.000 kr.
K indbragte  

 afgørelsen for amtsankenævnet, idet hun ikke fandt, at der var hjemmel til at  

 modregne et sådant bidrag, når det ikke var blevet pålagt af statsamtet.
Der henvistes til, at Socialministeriet tidligere havde udtalt, at der  

 kunne fratrækkes barselsfærdsbidrag i underholdshjælpen, hvilket blev  

 begrundet med fordele ved fælles husførelse - jf.
Socialministeriets  

 cirkulære af 16. december 1986, punkt 17.
 Efter ændringerne i bistandsloven, der trådte i kraft 1. juli 1987, samt  

 Socialministeriets vejledning af 5. marts 1987, punkt 6 a, 1o, 3. afsnit,  

 skal der ikke foretages fradrag i hjælpen på grund af fordele ved fælles  

 husførelse.
 K var på baggrund heraf af den opfattelse, at der ikke var hjemmel i  

 bistandsloven til at fratrække et tænkt barselsfærdsbidrag.
 AFGØRELSEN, DER KLAGES OVER:
 Amtsankenævnet fandt ikke grundlag for at ændre det sociale udvalgs  

 afgørelse.
Nævnet begrundede afgørelsen med, at det var i overensstemmelse med  

 gældende praksis, jf.
SM 0-6-83, at det sociale udvalg ved udmålingen af  

 hjælpen tog hensyn til størrelsen af det bidrag, der kunne være fastsat, jf.  

 bistandslovens § 8, stk. 2, og at K's behov for kontanthjælp derfor måtte  

 antages at være påvirket heraf.
Kommunen var således berettiget til at  

 nedsætte hjælpen i den omhandlede periode.
 KLAGEN TIL ANKESTYRELSEN:
 Afgørelsen blev anket af K.
 Antaget til principiel behandling:
 Ankestyrelsen antog sagen til principiel behandling til afklaring af, om  

 der efter ændringen af bistandsloven pr. 1. juli 1987 fortsat kunne foretages  

 fradrag i kontanthjælp svarende til et fiktivt barselsfærdsbidrag.
 LOVGRUNDLAG:
 Bistandslovens § 6, § 8 og § 37.
 ANKESTYRELSENS AFGØRELSE:
 Ifølge lov om børns retsstilling § 19, stk. 1, kan statsamtet pålægge  

 faderen at udrede bidrag til udgifterne ved fødslen og moderens underhold 2  

 måneder før og 1 måned efter fødslen.
 Efter statsamtets sædvanlige praksis fastsættes der i tilfælde, hvor  

 moderen i tiden omkring fødslen bor sammen med faderen til barnet ikke bidrag  

 til moderens underhold efter ovennævnte bestemmelse, idet faderens  

 bidragspligt anses for opfyldt gennem hans ydelser til den fælles  

 husholdning.
 Ankestyrelsen lagde til grund, at K i tiden omkring fødslen boede sammen  

 med faderen til det barn, hun ventede.
 Ankestyrelsen fandt, at det sociale udvalg havde været berettiget til at  

 foretage fradrag i kontanthjælpen 2 måneder før forventet fødsel og 1 måned  

 efter.
 Ankestyrelsen lagde herved vægt på, at faderen til K's barn måtte anses  

 for at have bidraget til hendes underhold, således at behovet for  

 kontanthjælp i tiden omkring fødslen havde været nedsat med et beløb svarende  

 til det af det sociale udvalg fastsatte.
 Ankestyrelsen tiltrådte således amtsankenævnets afgørelse.
 (* 1) Denne SM erstatter SM 0-6-1983, der vil blive udtaget ved  

 førstkommende revision.
