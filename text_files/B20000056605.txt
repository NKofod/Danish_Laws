Bekendtgørelse om  

 arbejdsløshedskassernes inddrivelse af tilbagebetalingskrav I medfør af § 86, stk. 10, i lov om  

 arbejdsløshedsforsikring m.v., jf. lovbekendtgørelse nr. 592 af  

 14. juli 1999, som ændret ved lov nr. 1004 af 29. december 1999, lov  

 nr. 334 af 17. maj 2000, lov nr. 397 af 31. maj 2000 og lov nr. 398 af 31.  

 maj 2000, fastsættes efter forhandling med Landsarbejdsrådet:
Anvendelsesområde § 1. Reglerne anvendes på tilbagebetaling af  

 dagpenge og andre ydelser, der er udbetalt af en a-kasse, bortset fra  

 kursusgodtgørelse, og som skal betales tilbage efter  

 arbejdsløshedsforsikringslovens § 86, stk. 1 eller 2.
 Stk. 2. Reglerne anvendes ligeledes på tilbagebetaling  

 af en skattefri præmie efter lovens § 74 k eller § 75 c,  

 stk. 10-12, eller efterlønsbidrag efter lovens § 77 a, hvis  

 beløbet skal betales tilbage af modtageren efter lovens § 86,  

 stk. 15.
 Stk. 3. Reglerne anvendes endelig på  

 dagpengegodtgørelse, der er udlagt efter lovens § 84,  

 stk. 6, 3. pkt., hvis beløbet skal betales tilbage efter lovens  

 § 86, stk. 1.
 Stk. 4. I de tilfælde, hvor a-kassen ikke har krav  

 på refusion fra statskassen, skal reglerne, bortset fra §§ 2, 10  

 og 11, alene betragtes som vejledende for a-kassens administration.
Renter af tilbagebetalingskrav § 2. Hvis tilbagebetalingsbeløbet er  

 større end højeste dagpenge for 4 uger på  

 opgørelsestidspunktet, skal skyldneren betale renter af beløbet  

 fra udbetalingstidspunktet og indtil tilbagebetalingen har fundet sted.  

 Renten er den aktuelt gældende morarente efter rentelovens  

 § 5.
Arbejdsløshedskassens inddrivelsespligt § 3. A-kassen skal inddrive tilbagebetalingskravet  

 snarest muligt.
Stk. 2. Kravet skal inddrives uanset, om sagen er indbragt for  

 en højere instans.
A-kassen kan dog undlade at anlægge sag eller  

 at begære udlæg, indtil ankesagen er afgjort, medmindre kravet  

 derved forældes.
 Stk. 3. A-kassen skal påse, at kravet ikke  

 forældes.
 Stk. 4. Der bør kun gives henstand, hvis der er  

 særlige omstændigheder, som taler for det.
Den almindelige fremgangsmåde § 4. Hvis det skyldige beløb, under hensyn  

 til beløbets størrelse, skyldnerens økonomiske forhold  

 og de nærmere omstændigheder ved gældens opståen,  

 ikke bør kræves betalt med det samme, skal a-kassen søge  

 at opnå et frivilligt forlig, der kan være grundlag for  

 tvangsfuldbyrdelse.
Det skal fremgå af forliget, at misligholdelse kan  

 medføre slettelse som medlem af a-kassen, jf.  

 arbejdsløshedsforsikringslovens § 86, stk. 9.
 § 5. Hvis skyldneren ikke har betalt det skyldige  

 beløb efter påkrav, og a-kassen ikke kan opnå et  

 frivilligt forlig, skal den anmode Finansstyrelsen om at inddrive kravet, jf.  

 § 8, eller anlægge retssag mod medlemmet.
 § 6. Hvis skyldneren ikke overholder betalingen  

 efter et frivilligt forlig, et retsforlig eller en dom, skal a-kassen anmode  

 Finansstyrelsen om at inddrive kravet, jf. § 8, eller begære  

 udlæg for gælden.
 § 7. Hvis et tilbagebetalingskrav, bortset fra de  

 krav der er nævnt i § 8, forgæves er søgt inddrevet  

 ad retslig vej, eller hvis det i øvrigt skønnes, at yderligere  

 inddrivelsesskridt for tiden må anses for formålsløse, kan  

 a-kassen midlertidigt stille inddrivelsen i bero.
Finansstyrelsen § 8. Hvis a-kassen har et tilbagebetalingskrav og  

 samtidig har ret til refusion fra statskassen, skal a-kassen, hvis  

 betingelserne i §§ 5 eller 6 er opfyldt, straks anmode Finansstyrelsen  

 om at inddrive kravet efter arbejdsløshedsforsikringslovens § 86,  

 stk. 11.
Stk. 2. A-kassens anmodning skal være skriftlig og  

 bilagt dokumentation for kravets størrelse og det hidtidige  

 inddrivelsesforløb samt direktoratets eller ankenævnets  

 afgørelse om tilbagebetalingen.
Hvis a-kassen har opnået forlig  

 eller dom, skal dette eksekutionsgrundlag sendes med i original.
 § 9. Hvis en a-kasse efter, at sagen er overgivet  

 til Finansstyrelsen modtager afdrag på gælden eller foretager  

 modregning efter §§ 10 og 11, skal beløbet straks  

 overføres til Finansstyrelsen.
 Stk. 2. A-kassen er forpligtet til at give Finansstyrelsen  

 alle oplysninger af betydning for inddrivelsen.
Stk. 3. Ved årets afslutning skal Finansstyrelsen give  

 a-kassen oplysning om afdrag i årets løb, eventuelt beregnede  

 renter, og restgældens størrelse.
A-kassen skal registrere  

 oplysningerne i regnskabet for det forløbne år.
 Stk. 4. Finansstyrelsen skal samtidig sende direktoratet en  

 specifikation opdelt på a-kasser og overføre de indkomne  

 beløb til direktoratet.
Modregning § 10. Hvis skyldneren ikke har betalt efter  

 påkrav, skal a-kassen foretage modregning i den løbende  

 udbetaling af ydelser, der er nævnt i § 1, samt i andre krav,  

 skyldneren har mod a-kassen.
Der kan også foretages modregning for  

 renter og de omkostninger ved inddrivelsen, som skyldneren hæfter for.  

 Beløbene anvendes først til afskrivning på renter,  

 herefter hovedfordringen og til sidst til dækning af omkostninger.
Stk. 2. Hvis der er indgået forlig om en afdragsordning  

 mellem a-kassen og skyldneren, jf. § 4, kan gælden afdrages ved  

 delvis modregning.
Modregning skal i øvrigt altid ske således,  

 at der levnes tilstrækkelige midler til skyldnerens underhold.
 Stk. 3. Modregning kan også ske, hvis Finansstyrelsen er  

 blevet anmodet om at inddrive kravet.
 § 11. Optages (eller overflyttes) et medlem, der  

 har tilbagebetalingspligtig gæld til en a-kasse, i en anden a-kasse,  

 skal sidstnævnte foretage modregning i den løbende udbetaling af  

 ydelser, jf. § 10, samt i andre krav, medlemmet har mod a-kassen.
 Stk. 2. Den a-kasse, medlemmet er flyttet fra, skal give den  

 a-kasse, medlemmet er flyttet til, de nødvendige oplysninger om  

 kravets opståen, om tilbagebetalingens hidtidige forløb og om  

 indholdet af et eventuelt forlig.
Stk. 3. Den a-kasse, medlemmet er flyttet til, skal  

 løbende indbetale de modregnede beløb til den a-kasse,  

 medlemmet er flyttet fra.
Indbetalingerne registreres og bogføres  

 på sædvanlig måde hos den a-kasse, medlemmet er flyttet  

 fra.
 Stk. 4. Hvis Finansstyrelsen er blevet anmodet om at inddrive  

 kravet, skal beløbet dog overføres til Finansstyrelsen, jf.  

 § 9.
Gældssanering § 12. I gældssaneringssager, hvor  

 tilbagebetalingskravet er opstået på grund af skyldnerens  

 svigagtige forhold over for a-kassen, skal der gives møde i henhold  

 til skifterettens indkaldelse.
Hvis Finansstyrelsen har overtaget  

 inddrivelsen, skal indkaldelsen straks oversendes dertil, og a-kassen skal  

 ikke give møde i skifteretten.
 Stk. 2. På mødet skal det gøres  

 gældende, at tilbagebetalingskravet er pådraget ved svig, og at  

 dette bør være til hinder for en sanering af denne del af  

 gælden.
 Stk. 3. Hvis skifteretten på trods heraf afsiger  

 kendelse om gældssanering, skal a-kassen, hvis tilbagebetalingskravet  

 overstiger et beløb svarende til 30 gange maksimale dagpenge (brutto)  

 for fuldtidsforsikrede, forelægge for direktoratet, om kære til  

 landsretten kan undlades.
Afskrivning § 13. Hvis tilbagebetalingskravet er ophørt  

 helt eller delvist ved forældelse, tvangsakkord, gældssanering  

 eller i forbindelse med skyldnerens død, kan a-kassen afskrive den del  

 af kravet, der er ophørt.
 Stk. 2. Der kan ikke i andre tilfælde foretages  

 afskrivning af tilbagebetalingskrav.
Renter og omkostninger § 14. Renter skal indbetales til staten sammen med  

 de øvrige tilbagebetalingspligtige beløb.
Dette gælder  

 dog ikke, hvis a-kassen i medfør af  

 arbejdsløshedsforsikringslovens § 86, stk. 4, har betalt  

 refusionsbeløbet tilbage.
 Stk. 2. Udgifter til inddrivelse af gælden bæres  

 af a-kassen, såfremt de ikke inddrives hos skyldneren.
Arbejdsløshedskassens ansvar § 15. Hvis en a-kasse har forsømt sin pligt  

 til at inddrive et tilbagebetalingskrav eller ikke har overholdt sin  

 oplysningspligt i henhold til §§ 9, stk. 2, og 11, stk. 2, er  

 a-kassen ansvarlig for beløbets tilbagebetaling.
 Stk. 2. A-kassens ansvar bortfalder dog i det omfang, det  

 godtgøres, at inddrivelse af kravet ikke ville have været  

 mulig.
 Stk. 3. I det omfang a-kassen er ansvarlig for  

 tilbagebetalingen, har a-kassen ikke krav på refusion fra statskassen,  

 og udbetalte refusionsbeløb skal derfor indbetales til staten.
 Vejledning og ikrafttræden m.v.
§ 16. Bekendtgørelsen træder i kraft  

 den 1. juli 2000, § 1, stk. 3, dog først den 21. august  

 2000.1) Stk. 2. Bekendtgørelsen anvendes på alle  

 uafsluttede tilbagebetalingssager.
 Stk. 3. § 2 anvendes dog kun på beløb,  

 der er udbetalt den 1. juli 2000 eller senere.
 Stk. 4. Samtidig ophæves bekendtgørelse nr. 492  

 af 21. juni 1999 om arbejdsløshedskassernes inddrivelse af  

 tilbagebetalingskrav.
Direktoratet for Arbejdsløshedsforsikringen,  

 den 22. juni 2000 Lisbeth Lollike /Morten Bergulf 1)   Der udarbejdes  

 en vejledning til bekendtgørelsen.
