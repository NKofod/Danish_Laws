Skriftlig fremsættelse (31. marts 2020) Miljøministeren (Lea Wermelin):
 Herved tillader jeg mig for Folketinget at fremsætte:
Forslag til lov om ændring af lov om naturbeskyttelse (Forbud mod sprøjtning, gødskning og omlægning af § 3-beskyttede arealer) (Lovforslag nr.
L 164) Med dette lovforslag ønsker regeringen at indføre et generelt forbud mod sprøjtning, gødskning og omlægning af naturarealer, der er beskyttet af naturbeskyttelseslovens § 3. Formålet med lovforslaget er at give naturen bedre vilkår på den del af de beskyttede naturarealer, der i dag lovligt kan sprøjtes, gødskes og/eller omlægges.
Med forbuddet skabes der bedre levesteder og livsbetingelser for vilde dyr, planter og svampe på disse arealer, hvilket vil styrke biodiversiteten.
 Lovforslaget følger op på den politiske forståelse mellem Socialdemokratiet, Radikale Venstre, SF og Enhedslisten, Retfærdig retning for Danmark (juni 2019).
 Samtidig er lovforslaget en udmøntning af Socialdemokratiets et-årsplan Danmarks skal igen være en grøn stormagt (maj 2019), hvori det er anført, at Socialdemokratiet med et kommende regeringsansvar vil indføre et forbud mod sprøjtning og gødskning af § 3-beskyttede arealer.
 Det foreslåede forbud mod sprøjtning, gødskning og omlægning vil gælde for alle arealer, der er omfattet af naturbeskyttelseslovens § 3, stk. 2 og 3.
Der foreslås dog en undtagelse fra forbuddet mod sprøjtning, gødskning og omlægning af § 3-beskyttede arealer, når disse tiltag foretages af hensyn til Forsvarets trænings-, uddannelses-, øvelses- eller missionsaktiviteter.
Det foreslås desuden at give kommunalbestyrelsen mulighed for at dispensere til anvendelse af bekæmpelsesmidler mod bl.a. invasive arter samt i forbindelse med pleje af beskyttede fortidsminder for at hindre eller forebygge skader.
Forbuddet har efter Miljø- og Fødevareministeriets samlede vurdering karakter af generel, erstatningsfri regulering, der er begrundet i væsentlige, naturbeskyttelsesmæssige interesser.
Hvis det konkret vurderes, at gennemførelse af forbuddet udgør et ekspropriativt indgreb, foreslås det, at miljøministeren har adgang til enten at ekspropriere råderetten over den pågældende ejendom eller at dispensere fra forbuddet.
Det foreslås, at forbuddet træder i kraft den 1. juli 2022, således at lodsejerne får mulighed for at indrette driften af de berørte § 3-beskyttede arealer i overensstemmelse med forbuddet.
For § 3-beskyttede arealer, der er omfattet af eksisterende tilsagn om økologisk arealtilskud, foreslås det, at forbuddet mod sprøjtning først vil finde anvendelse fra den 1. september 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
