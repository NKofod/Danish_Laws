Skriftlig fremsættelse (13. marts 2003) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
 Forslag til lov om  

 ændring af lov om kommunernes styrelse med flere love (Forbedring af  

 muligheder  

 for indsigt i den kommunale administration, tilsynsreform m.v.).
(Lovforslag nr.
L 188).
Lovforslaget vedrører for det første forslag til ændringer i  

 den kommunale styrelseslov med henblik på en forbedring af mulighederne for  

 indsigt i den kommunale administration.
Forslagene er en udmøntning af de  

 forslag til lovændringer, som den ekspertgruppe, der havde professor, dr.  

 jur.,  

 Jens Peter Christensen som formand, fremkom med i betænkning nr. 1425 fra  

 december 2002.
Det er regeringens opfattelse, at der med gennemførelsen af  

 de i alt 13 forslag, Ekspertgruppen i enighed har foreslået, som kræver  

 lovændringer, skabes et godt grundlag for, at navnlig det enkelte  

 kommunalbestyrelsesmedlem og de kommunale tilsynsmyndigheder kan få forbedret  

 mulighederne for indsigt i den kommunale administration og i kommunernes  

 økonomiske forhold.
En gennemførelse vil betyde en svækkelse af borgmesterens  

 mulighed for egenhændigt at administrere kommunens forhold i strid med  

 lovgivningen og kommunalbestyrelsens beslutninger.
Forslagene vil sikre, at  

 det  

 enkelte kommunalbestyrelsesmedlem har de fornødne værktøjer til at udøve det  

 grundlæggende medansvar, vedkommende har for den kommunale administration og  

 økonomi, og forslagene vil forbedre revisionens, kommunaltilsynets og  

 Indenrigs- og Sundhedsministeriets muligheder for at udfylde deres  

 kontrollerende funktioner.
Efter regeringens opfattelse sikrer de fremsatte  

 forslag samtidig en sund balance mellem på den ene side hensynet til det  

 enkelte kommunalbestyrelsesmedlems adgang til indsigt i den kommunale  

 administration og på den anden side kommunernes frihed til selv at  

 tilrettelægge procedurerne for den kommunale administration og tildele de  

 ressourcer, der er nødvendige herfor.
I lovforslaget fremsættes for det andet en række forslag til  

 en tilsynsreform med henblik på en effektivisering af det almindelige  

 kommunale  

 tilsyns organisation og opgaver.
Forslagene fremsættes på baggrund af  

 overvejelserne fra det såkaldte Klagereformudvalg, der fremkom med sin  

 betænkning nr. 1395 om statens tilsyn med kommunerne i december 2000.  

 Forslagene vil betyde en ændring af tilsynets organisation, således at  

 tilsynet  

 med kommuner og amtskommuner fremover skal varetages af fem statsamtmænd.  

 Herved samles ekspertisen hos færre, mere robuste, myndigheder med henblik på  

 en faglig oprustning af tilsynet.
Forslagene vil samtidig sikre, at  

 politikere  

 fremover ikke deltager som medlemmer af tilsynsrådene i udøvelsen af det  

 kommunale tilsyn, som hovedsageligt er en rent juridisk vurdering af  

 kommunernes overholdelse af lovgivningen.
Den foreslåede organisering af tilsynet i første instans  

 foregriber ikke de videre overvejelser om eventuelle ændringer i den  

 kommunale  

 struktur.
Der er alene tale om at opruste kommunaltilsynet fagligt og dermed  

 gøre kommunaltilsynet mere effektivt her og nu.
Det er regeringens opfattelse, at det ikke er  

 hensigtsmæssigt at udsætte en nødvendig reform af kommunaltilsynet som følge  

 af  

 nedsættelsen af Strukturkommissionen.
Såfremt der på baggrund af  

 Strukturkommissionens arbejde måtte ske ændringer i den kommunale struktur,  

 vil  

 det blive vurderet, om der som konsekvens af en sådan strukturændring vil  

 skulle ske ændringer i organiseringen af tilsynet i første instans.
Med lovforslaget bevares indenrigs- og sundhedsministeren  

 som overordnet tilsynsmyndighed.
Regeringen finder det vigtigt, at den  

 overordnede udøvelse af tilsynet varetages af indenrigs- og  

 sundhedsministeren  

 under parlamentarisk ansvar over for Folketinget.
Forslagene vil endvidere betyde en præcisering af tilsynets  

 beføjelser og reaktionsmuligheder og af forholdet mellem det almindelige  

 kommunale tilsyn og andre tilsyns- og klageveje.
Regeringen har bl.a. på  

 baggrund af et ønske fra de kommunale parter ikke fundet tilstrækkeligt  

 grundlag for at ændre den hidtidige retstilstand, hvorefter det er en  

 betingelse for anvendelse af annullation og tvangsbøder, at den kommunale  

 disposition strider mod lovgivningen med den fornødne klarhed.
De nævnte  

 sanktioner kan således ikke anvendes, hvis der er berettiget tvivl om  

 ulovligheden af den kommunale disposition.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 hurtige  

 og velvillige behandling.
