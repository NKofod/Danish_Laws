Offererstatningslovens § 1  personskade, nævnets j.nr. 19-520-04238 Fire skadevoldere udsatte ansøger for afpresning, trusler, hærværk og databedrageri, idet de truede ansøger til at hæve 20.000 kr. fra forskellige bankkonti.
Derudover smadrede de en rude på ansøgers bil og forsøgte at oprette flere lån i ansøgers navn.
Nævnet anmodede ansøger om dokumentation for, at han havde lidt en personskade som følge af hændelserne, idet nævnet ikke havde modtaget lægelig dokumentation herfor.
Nævnet modtog efterfølgende en lægeerklæring, hvoraf det fremgik, at ansøger som følge af hændelserne havde været sygemeldt, men ikke at ansøger havde en personskade.
 Nævnet fandt herefter, at offererstatningslovens § 1 var opfyldt, idet nævnet efter en samlet vurdering fandt, at hændelserne var egnet til at give ansøger en personskade af psykisk karakter, ligesom at lægen erklærede i lægeerklæringen, at ansøger havde været sygemeldt som følge af hændelsen.
