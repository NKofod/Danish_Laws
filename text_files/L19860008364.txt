 I henhold til kgl. resolution af 5. juli 1982 har Danmark ratificeret en i  

 Bern den 19. september 1979 undertegnet konvention om beskyttelse af Europas  

 vilde dyr og planter samt naturlige levesteder.
 Konventionen og fire dertil knyttede lister har følgende ordlyd:
KONVENTION OM BESKYTTELSE AF EUROPAS VILDE DYR OG PLANTER SAMT NATURLIGE  

 LEVESTEDER Præambel Europarådets medlemsstater og de andre stater, som har underskrevet denne  

 konvention, som tager i betragtning, at det er Europarådets mål at knytte sine  

 medlemmer nærmere sammen, som tager i betragtning, at det er Europarådets ønske at samarbejde med  

 andre stater om naturbeskyttelse, som erkender, at vilde dyr og planter udgør en naturarv af æstetisk,  

 videnskabelig, kulturel, rekreativ, økonomisk og selvstændig værdi, som bør  

 bevares og overleveres til fremtidige generationer, som erkender den væsentlige rolle, vilde dyr og planter spiller i  

 opretholdelsen af biologisk balance, som bemærker sig, at talrige vilde dyre- og plantearter er i stærk  

 tilbagegang, og at nogle af dem trues af udryddelse, som er klare over, at beskyttelse af naturlige levesteder er et  

 uundværligt element i beskyttelsen af vilde dyr og planter, som erkender, at beskyttelsen af det vilde dyre- og planteliv bør indgå i  

 regeringernes overvejelser omkring deres nationale målsætninger og  

 programmer, og at der bør tilvejebringes et internationalt samarbejde for  

 især at beskytte de migrerende arter, som erindrer sig de omfattende opfordringer til fælles handling, som er  

 blevet fremsat af regeringer eller af internationale organer, navnlig de  

 opfordringer, som blev fremsat på De forenede Nationers konference om det  

 menneskelige miljø i 1972, og af Europarådets rådgivende forsamling, som på området beskyttelse af vilde dyr og planter navnlig ønsker at følge  

 de rekommandationer, som gives i resolution nr. 2 fra den anden europæiske  

 ministerkonference om miljøet, er blevet enige om følgende:
Almindelige bestemmelser Artikel 1 1. Formålet med denne konvention er at beskytte vilde  

 dyr og planter samt deres naturlige levesteder, navnlig de arter og  

 levesteder, hvis beskyttelse nødvendiggør flere staters samarbejde, og at  

 fremme et sådant samarbejde.
 2. Særlig vægt er lagt på truede og sårbare arter,  

 herunder truede og sårbare migrerende arter.
Artikel 2 De kontraherende parter skal træffe de nødvendige foranstaltninger for at  

 opretholde bestanden af vilde dyr og planter på, eller at tilpasse den til,  

 et niveau, som svarer til de særlige økologiske, videnskabelige og kulturelle  

 behov, idet der samtidig tages hensyn til de økonomiske og rekreative behov  

 og behov hos underarter, geografiske racer eller former, som trues lokalt.
Artikel 3 1. Hver kontraherende part skal i overensstemmelse med  

 bestemmelserne i denne konvention træffe foranstaltninger for at fremme den  

 nationale politik vedrørende beskyttelse af vilde dyr, vilde planter og  

 naturlige levesteder, under særlig hensyntagen til truede og sårbare arter,  

 navnlig arter, som er endemiske, og til truede levesteder.
 2. Hver kontraherende part forpligter sig til i sin  

 planlægnings- og egnsudviklingspolitik og i sine foranstaltninger mod  

 forurening at tage hensyn til beskyttelsen af vilde dyr og planter.
 3. Hver kontraherende part skal fremme undervisning og  

 udbrede almindelig oplysning om nødvendigheden af at beskytte arter af vilde  

 dyr og planter samt deres levesteder.
Beskyttelse af levesteder Artikel 4 1. Hver kontraherende part skal træffe passende og  

 nødvendige lovgivningsmæssige og administrative foranstaltninger for at sikre  

 beskyttelsen af levesteder for vilde dyre- og plantearter, navnlig de i liste  

 I og II anførte, og beskyttelsen af truede naturlige levesteder.
 2. De kontraherende parter skal i deres planlægnings-  

 og egnsudviklingspolitik tage hensyn til beskyttelsesbehovene i de områder,  

 som skal beskyttes i henhold til stk. 1, således at man undgår eller så vidt  

 muligt begrænser en hvilken som helst forringelse af sådanne områder.
 3. De kontraherende parter forpligter sig til at tage  

 særligt hensyn til beskyttelsen af områder, som er af betydning for de  

 migrerende arter, der er anført i liste II og III, og som har en passende  

 beliggenhed i forhold til migrationsruter som overvintringsområder,  

 rastepladser, fourageringspladser, yngleområder eller fældningsområder.
 4. De kontraherende parter påtager sig i passende grad  

 at samordne deres bestræbelser for at beskytte de naturlige levesteder, som  

 er omtalt i denne artikel, når de er beliggende i grænseområder.
Beskyttelse af arter Artikel 5 Hver kontraherende part skal træffe passende og nødvendige  

 lovgivningsmæssige og administrative foranstaltninger for at sikre en særlig  

 beskyttelse af de vilde plantearter, som er anført i liste I.
Forsætlig  

 plukning, indsamling, afskæring eller oprivning af sådanne planter skal  

 forbydes.
Hver kontraherende part skal, når det er hensigtsmæssigt, forbyde  

 besiddelse eller salg af disse arter.
Artikel 6 Hver kontraherende part skal træffe passende og nødvendige  

 lovgivningsmæssige og administrative foranstaltninger for at sikre en særlig  

 beskyttelse af de vilde dyrearter, som er anført i liste II.
Navnlig skal der  

 i forbindelse med disse arter være forbud mod følgende:
-a.- alle former for forsætlig indfangning og fangenskabshold samt  

 forsætlig ihjelslagning, -b. forsætlig skade på eller ødelæggelse af yngle- og rastepladser, -c.- forsætlig forstyrrelse af vilde dyr, i særdeleshed i perioder, når de  

 yngler, udviser ynglepleje og overvintrer, for så vidt som forstyrrelsen  

 måtte være væsentlig i forbindelse med denne konventions målsætninger, -d. forsætlig ødelæggelse eller fjernelse af æg i naturen eller opbevaring  

 af disse æg, også når de er tomme, -e. besiddelse af og indenlandsk handel med disse dyr, levende eller døde,  

 herunder udstoppede dyr og alle let erkendelige dele eller produkter heraf,  

 for så vidt som dette kan bidrage til effektiviteten af bestemmelserne i  

 denne artikel.
Artikel 7 1. Hver kontraherende part skal træffe passende og  

 nødvendige lovgivningsmæssige og administrative foranstaltninger for at sikre  

 beskyttelse af de vilde dyrearter, som er anført i liste III.
 2. Enhver udnyttelse af de vilde dyrearter, som er  

 anført i liste III, skal under hensyntagen til bestemmelserne i artikel 2  

 reguleres med henblik på at forebygge, at bestandene bliver truet.
 3. De foranstaltninger, som træffes, skal omfatte:
a. fredningstider og/eller andre fremgangsmåder til regulering af  

 udnyttelsen, b. i egnede tilfælde midlertidigt eller lokalt forbud mod udnyttelse med  

 henblik på at genoprette tilfredsstillende bestandstørrelser, c. passende regulering af salg, opbevaring, transport eller udbud med salg  

 for øje af levende og døde vilde dyr.
Artikel 8 I forbindelse med indfangning eller ihjelslagning af de vilde dyrearter,  

 som er anført i liste III, og i tilfælde af benyttelsen af undtagelser i  

 medfør af artikel 9 på de arter, som er anført i liste II, skal de  

 kontraherende parter forbyde anvendelsen af ikke-selektive fangst- og  

 drabsmetoder og af alle midler, som vil kunne medføre, at bestande af en art  

 forsvinder i et lokalt område eller forstyrres alvorligt, samt navnlig  

 anvendelsen af de midler, som er opregnet i liste IV.
Artikel 9 1. Hver kontraherende part kan gøre undtagelser fra  

 bestemmelserne i artiklerne 4, 5, 6 og 7, og fra forbudet mod anvendelse af  

 de midler, der er nævnt i artikel 8, hvis der ikke findes andre  

 tilfredsstillende løsninger, og hvis undtagelsen ikke er til skade for den  

 berørte bestands overlevelse:
- for at beskytte dyr og planter, - for at forhindre alvorlig skade på afgrøder, besætning, skove, fiskeri,  

 vand og andre former for ejendom, - af hensyn til den offentlige sundhed og sikkerhed, sikkerheden for  

 luftfarten eller andre offentlige interesser, der måtte gå forud, - med henblik på forskning og undervisning, genoprettelse af en bestand og  

 for det nødvendige opdræt, - for på strengt kontrollerede betingelser og i selektivt og begrænset  

 omfang at tillade indsamling, fangenskabshold eller anden fornuftig  

 udnyttelse af visse vilde dyr og planter i mindre antal.
 2. De kontraherende parter skal hvert andet år aflægge  

 rapport til det stående udvalg om de undtagelser de har fastsat i henhold til  

 stk. 1. Disse rapporter skal indeholde oplysninger om:
- de bestande, som har været eller er genstand for undtagelser, og, hvis  

 det er praktisk muligt, antallet af berørte individer, - de midler, som er tilladt anvendt ved ihjelslagning eller fangst, - de risikovilkår samt de omstændigheder med hensyn til tid og sted,  

 hvorunder sådanne undtagelser blev meddelt, - den myndighed, som er bemyndiget til at erklære, at disse betingelser er  

 opfyldt, og til at træffe beslutning med hensyn til de midler, der må  

 anvendes, og grænserne herfor, samt de personer, som det pålægges at anvende  

 dem, - de kontrolmetoder, der er benyttet.
Særlige bestemmelser vedrørende migrerende  

 arter Artikel 10 1. De kontraherende parter forpligter sig til ud over  

 de foranstaltninger, der er anført i artiklerne 4, 6, 7 og 8, at samordne  

 deres bestræbelser for at beskytte de migrerende arter, som er anført i liste  

 II og III og hvis udbredelsesområde strækker sig ind over deres landegrænser.
 2. De kontraherende parter skal træffe  

 foranstaltninger for at sikre, at fredningstiderne og/eller de øvrige  

 fremgangsmåder vedrørende regulering af udnyttelse, som er fastsat i henhold  

 til artikel 7, stk. 3 a, er tilrettelagt på fyldestgørende og passende måde  

 med henblik på at tilgodese kravene for de migrerende arter, der er anført i  

 liste III.
Tillægsbestemmelser Artikel 11 1. Ved gennemførelsen af bestemmelserne i denne  

 konvention påtager de kontraherende parter sig:
a. at samarbejde når som helst det er hensigtsmæssigt, og navnlig hvor det  

 kan forbedre effektiviteten af foranstaltninger, der er truffet i medfør af  

 andre artikler i denne konvention, b. at støtte og samordne forskning, som har forbindelse med denne  

 konventions formål.
 2. Hver kontraherende part forpligter sig til:
a. at støtte genindførelsen af naturligt hjemmehørende arter af vilde dyr  

 og planter, når dette vil bidrage til bevaringen af en truet art, forudsat at  

 der først gennemføres en undersøgelse i lyset af de erfaringer, der er gjort  

 af andre kontraherende parter, for at fastslå, om en sådan genindførelse vil  

 være effektiv og acceptabel, b. at føre streng kontrol med indførelsen af ikke naturligt hjemmehørende  

 arter.
 3. Hver kontraherende part skal give det stående  

 udvalg oplysning om de arter, som er totalt fredede inden for landets  

 grænser, og som ikke er anført i liste I og II.
Artikel 12 De kontraherende parter kan indføre strengere foranstaltninger til  

 beskyttelse af vilde dyr og planter samt deres naturlige levesteder end de i  

 denne konvention fastlagte.
Stående udvalg Artikel 13 1. Med henblik på denne konvention skal der nedsættes  

 et stående udvalg.
2. Enhver af de kontraherende parter kan være  

 repræsenteret i det stående udvalg ved en eller flere delegerede.
Hver  

 delegation skal have en stemme.
På de områder, hvor Det europæiske økonomiske  

 Fællesskab har kompetence, udøver dette sin stemmeret med et antal stemmer,  

 der svarer til det antal af dets medlemsstater, som er kontraherende parter i  

 denne konvention; Det europæiske økonomiske Fællesskab udøver ikke sin  

 stemmeret i tilfælde, hvor vedkommende medlemsstater udøver deres, og  

 omvendt.
 3. Enhver stat, som er medlem af Europarådet, men som  

 ikke er kontraherende part i konventionen, kan være repræsenteret i udvalget  

 ved en observatør.
 Det stående udvalg kan ved enstemmig beslutning indbyde en stat, som ikke  

 er medlem af Europarådet, og som ikke er kontraherende part i konventionen,  

 til at blive repræsenteret ved en observatør på et af dets møder.
 Ethvert organ eller enhver organisation, som er teknisk kvalificeret i  

 forbindelse med beskyttelse eller forvaltning af vilde dyr og planter samt  

 deres levesteder, og som tilhører en af følgende kategorier:
a. internationale organisationer eller organer, enten statslige eller  

 ikke-statslige, og nationale statslige organisationer eller organer, b. nationale ikke-statslige organisationer eller organer, som med henblik  

 på dette formål er godkendt af regeringen i den stat, hvori de er beliggende, kan mindst tre måneder inden udvalgets møde give Europarådets  

 generalsekretær meddelelse om sit ønske om at blive repræsenteret på mødet  

 ved observatører.
De skal gives adgang til mødet, medmindre en tredjedel af  

 de kontraherende parter mindst en måned inden mødet har givet  

 generalsekretæren meddelelse om deres indsigelse.
4. Det stående udvalg skal indkaldes til møde af  

 Europarådets generalsekretær.
Dets første møde skal afholdes senest et år  

 efter datoen for konventionens ikrafttræden.
Det skal derefter holde møde  

 mindst hvert andet år og når som helst et flertal af de kontraherende parter  

 anmoder derom.
 5. Det stående udvalg er beslutningsdygtigt, når et  

 flertal af de kontraherende parter deltager i mødet.
 6. Det stående udvalg fastsætter under iagttagelse af  

 bestemmelserne i denne konvention selv sin forretningsorden.
Artikel 14 1. Det stående udvalg er ansvarligt for at følge  

 anvendelsen af denne konvention.
Det kan især:
- løbende gennemgå bestemmelserne i denne konvention, herunder dens  

 lister, og undersøge de ændringer, som måtte være nødvendige, - fremsætte anbefalinger til de kontraherende parter vedrørende  

 foranstaltninger, som bør træffes for så vidt angår denne konvention, - anbefale de foranstaltninger, som er hensigtsmæssige med henblik på at  

 holde offentligheden underrettet om de aktiviteter, som er gennemført inden  

 for rammerne af denne konvention, - fremsætte anbefalinger til ministerudvalget om at indbyde stater, som  

 ikke er medlemmer af Europarådet, til at tiltræde denne konvention, - fremsætte et hvilket som helst forslag til forbedring af denne  

 konventions effektivitet, herunder forslag om, at der med stater, der ikke er  

 kontraherende parter i denne konvention, indgås aftaler, som vil fremme en  

 effektiv beskyttelse af arter eller grupper af arter.
 2. For at udføre sine opgaver kan det stående udvalg  

 på eget initiativ arrangere møder for ekspertgrupper.
Artikel 15 Efter hvert møde skal det stående udvalg til Europarådets ministerudvalg  

 fremsende en rapport om sit arbejde og om konventionens funktion.
Ændringer Artikel 16 1. Enhver ændring af denne konventions artikler, som  

 foreslås af en kontraherende part eller af ministerudvalget, skal meddeles  

 Europarådets generalsekretær og af denne - mindst to måneder inden det  

 stående udvalgs møde - fremsendes til Europarådets medlemsstater, til alle  

 signatarstater, til alle kontraherende parter, til alle stater, som er  

 indbudt til at undertegne denne konvention i overensstemmelse med  

 bestemmelserne i artikel 19, og til alle stater, som i overensstemmelse med  

 bestemmelserne i artikel 20 er indbudt til at tiltræde den.
 2. Enhver ændring, som foreslås i overensstemmelse med  

 bestemmelserne i stk. 1, skal gennemgås af det stående udvalg, som:
a. når det drejer sig om ændringer af artiklerne 1 til 12, skal forelægge  

 den tekst, som er vedtaget med tre fjerdedeles flertal af de afgivne stemmer,  

 for de kontraherende parter til disses accept, b. når det drejer sig om ændringer af artiklerne 13 til 24, skal forelægge  

 den tekst, som er vedtaget med tre fjerdedeles flertal af de afgivne stemmer,  

 for ministerudvalget til godkendelse.
Efter godkendelsen af teksten skal  

 denne fremsendes til de kontraherende parter til disses accept.
 3. Enhver ændring træder i kraft på den tredivte dag  

 efter, at alle de kontraherende parter har meddelt generalsekretæren, at de  

 har accepteret den.
 4. Bestemmelserne i denne artikels stk. 1, 2 a og 3  

 finder tilsvarende anvendelse ved vedtagelse af nye lister til denne  

 konvention.
Artikel 17 1. Enhver ændring af listerne til denne konvention,  

 som foreslås af en kontraherende part eller af ministerudvalget, skal  

 meddeles Europarådets generalsekretær og af denne - mindst to måneder inden  

 det stående udvalgs møde - fremsendes til Europarådets medlemsstater, til  

 alle signatarstater, til alle kontraherende parter, til alle stater, som er  

 indbudt til at undertegne denne konvention i overensstemmelse med  

 bestemmelserne i artikel 19, og til alle stater, som i overensstemmelse med  

 bestemmelserne i artikel 20 er indbudt til at tiltræde den.
2. Enhver ændring, som foreslås i overensstemmelse med  

 bestemmelserne i stk. 1, skal gennemgås af det stående udvalg, som kan  

 vedtage den med to tredjedeles flertal af de kontraherende parter.
Den  

 vedtagne tekst skal fremsendes til de kontraherende parter.
 3. Tre måneder efter, at en ændring er vedtaget af det  

 stående udvalg, og forudsat at der ikke fra en tredjedel af de kontraherende  

 parter er fremsat indsigelser, skal den træde i kraft for de kontraherende  

 parter, som ikke har fremsat indsigelser.
Bilæggelse af tvister Artikel 18 1. Det stående udvalg skal bestræbe sig på at fremme  

 en mindelig løsning af alle vanskeligheder, som måtte opstå ved  

 gennemførelsen af denne konvention.
2. Enhver tvist mellem kontraherende parter vedrørende  

 fortolkningen eller anvendelsen af denne konvention, som ikke er bilagt på  

 grundlag af bestemmelserne i stk. 1 eller efter forhandling mellem de berørte  

 parter, skal, medmindre disse parter træffer anden beslutning, på en af  

 parternes anmodning henvises til voldgift.
Hver af parterne skal udpege en  

 voldgiftsmand, og de to voldgiftsmænd skal udpege en tredje voldgiftsmand.  

 Hvis en af parterne, under henvisning til bestemmelserne i stk. 3 i denne  

 artikel, ikke inden tre måneder efter anmodningen om voldgift har udpeget sin  

 voldgiftsmand, skal denne på den anden parts anmodning udpeges af formanden  

 for Den europæiske Menneskerettighedsdomstol inden for en frist på yderligere  

 tre måneder.
Samme fremgangsmåde skal følges, hvis voldgiftsmændene ikke  

 senest tre måneder efter udpegelsen af de første to voldgiftsmænd kan blive  

 enige om valget af den tredje voldgiftsmand.
3. I tilfælde af en tvist mellem to kontraherende  

 parter, hvoraf den ene er en af Det europæiske økonomiske Fællesskabs  

 medlemsstater, og sidstnævnte selv er en kontraherende part, skal den anden  

 kontraherende part rette anmodningen om voldgift både til medlemsstaten og  

 til Fællesskabet, der sammen, inden to måneder efter modtagelsen af  

 anmodningen, skal oplyse, om medlemsstaten eller Fællesskabet eller  

 medlemsstaten sammen med Fællesskabet skal betragtes som part i tvisten.  

 Såfremt sådan meddelelse ikke gives inden for den nævnte frist, betragtes  

 medlemsstaten og Fællesskabet som en og samme part i tvisten, for så vidt  

 angår anvendelsen af bestemmelserne om voldgiftsrettens nedsættelse og  

 forretningsorden.
Det samme gælder, når medlemsstaten og Fællesskabet sammen  

 optræder som part i tvisten.
4. Voldgiftsdomstolen fastsætter selv sin  

 forretningsorden.
Dens afgørelser træffes ved stemmeflertal.
Dens kendelser  

 er endelige og bindende.
 5. Hver af tvistens parter skal udrede omkostningerne  

 i forbindelse med den voldgiftsmand de har udpeget, og parterne skal dele  

 omkostningerne i forbindelse med den tredje voldgiftsmand samt andre  

 omkostninger ved voldgiften ligeligt imellem sig.
Afsluttende bestemmelser Artikel 19 1. Denne konvention skal stå åben for undertegnelse af  

 Europarådets medlemsstater og af ikke-medlemsstater, som har deltaget i dens  

 udarbejdelse, og af Det europæiske økonomiske Fællesskab.
 Indtil den dato, da konventionen træder i kraft, skal den endvidere stå  

 åben for undertegnelse af enhver anden stat, som opfordres hertil af  

 ministerudvalget.
 Denne konvention skal ratificeres, accepteres eller godkendes.  

 Ratifikations-, accept- eller godkendelsesinstrumenterne skal deponeres hos  

 Europarådets generalsekretær.
 2. Konventionen skal træde i kraft på den første dag i  

 måneden efter udløbet af en periode på tre måneder efter den dato, da fem  

 stater, herunder mindst fire af Europarådets medlemsstater, har samtykket i  

 at blive forpligtet af konventionen i overensstemmelse med bestemmelserne i  

 stk. 1.
 3. For enhver signatarstat eller Det europæiske  

 økonomiske Fællesskab, som derefter samtykker i at blive forpligtet af  

 konventionen, træder den i kraft på den første dag i måneden efter udløbet af  

 en periode på tre måneder efter datoen for deponeringen af ratifikations-,  

 accept- eller godkendelsesinstrumentet.
Artikel 20 1. Efter konventionens ikrafttræden kan Europarådets  

 ministerudvalg efter samråd med de kontraherende parter opfordre enhver stat,  

 som ikke er medlem af rådet, og som, efter at være opfordret til  

 undertegnelse i overensstemmelse med bestemmelserne i artikel 19, endnu ikke  

 har gjort dette, samt enhver anden ikke-medlemsstat, til at tiltræde  

 konventionen.
 2. For enhver tiltrædende stat træder konventionen i  

 kraft på den første dag i måneden efter udløbet af en periode på tre måneder  

 efter datoen for deponeringen af tiltrædelsesinstrumentet hos Europarådets  

 generalsekretær.
Artikel 21 1. Enhver stat kan ved undertegnelsen eller ved  

 deponeringen af sit ratifikations-, accept-, godkendelses- eller  

 tiltrædelsesinstrument nærmere angive det område eller de områder, hvor denne  

 konvention skal gælde.
 2. Enhver kontraherende part kan ved deponeringen af  

 sit ratifikations-, accept-, godkendelses- eller tiltrædelsesinstrument eller  

 på et hvilket som helst senere tidspunkt ved en erklæring stilet til  

 Europarådets generalsekretær udvide denne konventions anvendelse til ethvert  

 andet område, som er nærmere angivet i erklæringen, og for hvis  

 internationale forbindelser den er ansvarlig, eller på hvis vegne den er  

 bemyndiget til at indgå forpligtelser.
3. Enhver erklæring, som er fremsat i henhold til stk.  

 2, kan ved meddelelse stilet til generalsekretæren tilbagekaldes, for så vidt  

 angår ethvert område, der er nævnt i en sådan erklæring.
En sådan  

 tilbagekaldelse træder i kraft den første dag i måneden efter udløbet af en  

 periode på seks måneder efter datoen for generalsekretærens modtagelse af  

 meddelelsen.
Artikel 22 1. Enhver stat kan på tidspunktet for undertegnelsen  

 eller ved deponeringen af sit ratifikations-, accept-, godkendelses- eller  

 tiltrædelsesinstrument tage et eller flere forbehold vedrørende bestemte  

 arter, som er anført i liste I til III og/eller for så vidt angår bestemte  

 arter, som er nævnt i forbeholdet eller forbeholdene, vedrørende bestemte  

 midler eller metoder til ihjelslagning, indfangning og anden udnyttelse, der  

 er opregnet i liste IV.
Der kan ikke tages forbehold af generel karakter.
 2. Enhver kontraherende part, som udvider anvendelsen  

 af denne konvention til et område, der er angivet i den i artikel 21, stk. 2,  

 nævnte erklæring, kan for vedkommende område tage et eller flere forbehold i  

 overensstemmelse med bestemmelserne i stk. 1.
 3. Der kan ikke tages andre forbehold.
4. Enhver kontraherende part, som har taget forbehold  

 i henhold til stk. 1 og 2 i denne artikel, kan helt eller delvis tilbagekalde  

 dette ved en meddelelse stilet til Europarådets generalsekretær.
En sådan  

 ophævelse træder i kraft på den dato, da generalsekretæren modtager  

 meddelelsen.
Artikel 23 1. Enhver kontraherende part kan når som helst opsige  

 denne konvention ved en meddelelse stilet til Europarådets generalsekretær.
 2. En sådan opsigelse træder i kraft på den første dag  

 i måneden efter udløbet af en periode på seks måneder efter den dato, da  

 generalsekretæren har modtaget meddelelsen.
Artikel 24 Europarådets generalsekretær skal underrette Europarådets medlemsstater,  

 enhver signatarstat, Det europæiske økonomiske Fællesskab, hvis det har  

 undertegnet denne konvention, og enhver kontraherende part om:
a. enhver undertegnelse, b. deponeringen af ethvert ratifikations-, accept-, godkendelses- eller  

 tiltrædelsesinstrument, c. enhver ikrafttrædelsesdato for denne konvention i overensstemmelse med  

 artiklerne 19 og 20, d. alle oplysninger, som er fremsendt i henhold til bestemmelserne i  

 artikel 13, stk. 3, e. enhver rapport, som er udarbejdet i henhold til bestemmelserne i  

 artikel 15, f. enhver ændring eller ny liste, som er vedtaget i overensstemmelse med  

 artiklerne 16 og 17, og datoen for ændringens eller den ny listes  

 ikrafttræden, g. enhver erklæring fremsat i henhold til bestemmelserne i artikel 21,  

 stk. 2 og 3, h. ethvert forbehold i henhold til bestemmelserne i artikel 22, stk. 1 og  

 2, i. ophævelse af ethvert forbehold, som er gennemført i henhold til  

 bestemmelserne i artikel 22, stk. 4, j. enhver meddelelse, som er givet i henhold til bestemmelserne i artikel  

 23, og om den dato, på hvilken opsigelsen får virkning.
 Til bekræftelse heraf har undertegnede, der er behørigt bemyndiget dertil,  

 underskrevet denne konvention.
Udfærdiget i Bern den 19. september 1979 på engelsk og fransk, idet begge  

 tekster har samme gyldighed, i et eksemplar, som deponeres i Europarådets  

 arkiv.
Europarådets generalsekretær skal fremsende bekræftede genparter til  

 hver af Europarådets medlemsstater, til hver af signatarstaterne, til Det  

 europæiske økonomiske Fællesskab, hvis det har undertegnet, og til hver af de  

 stater, som er opfordret til at undertegne eller tiltræde denne konvention.
APPENDIX I Konventionen trådte i medfør af artikel 19, stk. 2, i kraft den 1. juni  

 1982.
Danmarks ratifikationsinstrument deponeredes hos Europarådets  

 generalsekretær den 8. september 1982. I henhold til artikel 19, stk. 3,  

 trådte konventionen for Danmarks vedkommende i kraft den 1. januar 1983.  

 Konventionen gælder ikke for Færøerne og Grønland Foruden Danmark har følgende lande ratificeret eller tiltrådt  

 konventionen: Finland, Grækenland, Irland, Italien, Liechtenstein,  

 Luxembourg, Nederlandene, Portugal, Schweiz, Sverige, Storbritannien,  

 Tyrkiet, Forbundsrepublikken Tyskland og Østrig.
 Endvidere har De europæiske Fælleskaber godkendt konventionen.
I henhold til artikel 22, stk. 1, tog Storbritannien i forbindelse med  

 deponeringen af ratifikationsinstrumentet forbehold vedrørende arter anført i  

 liste I til III og vedrørende midler og metoder til ihjelslagning,  

 indfangning og anden udnyttelse opregnet i liste IV.
Nærmere oplysning om  

 forbeholdene kan fås ved henvendelse til fredningsstyrelsen.
