 Rigsadvokatmeddelelsen, afsnittet: Beredskabslovens § 71 samt bekendtgørelse om brandværnsforanstaltninger ved afbrænding, brug af ild, lys, varmekilder m.v.
Revideret 26. juni 2018 1. Overblik og tjekliste Før tiltalerejsning skal du være opmærksom på:
  Hvornår der skal sigtes for overtrædelse af beredskabslovens § 71, og hvornår der skal sigtes for uagtsom brandstiftelse efter straffelovens § 182. Se pkt. 2.1. og pkt. 4.
 Efter dom skal du huske:
 Evt. indsendelse af dom til Vidensbasen.
Se pkt. 6.1.
2. Politiets efterforskning og sagsbehandling 2.1. Hvornår sigtes der for overtrædelse af beredskabslovens § 71 De fleste sager om overtrædelse af beredskabslovens § 71 er tilfælde, hvor der ikke er udvist tilbørlig forsigtighed i forbindelse med madlavning, hvorved kogeplader, gryder med olie eller lignende har forårsaget brand samt tilfælde, hvor der ikke er udvist tilbørlig forsigtighed med stearinlys/fyrfadslys eller cigaretter.
 Uagtsom ildspåsættelse kan efter omstændighederne udgøre en overtrædelse af straffelovens § 182. Se eksempelvis U 1970.930/1Ø og pkt. 4.
3. Forberedelse 4. Jura Uagtsom ildspåsættelse kan efter omstændighederne udgøre en overtrædelse af straffelovens § 182, jf. f.eks. afgørelsen i U 1970.930/1Ø.
I denne sag kastede tiltalte, der var spirituspåvirket, en nylig afrevet tændstik fra sig i sit lejede værelse og forlod værelset et øjeblik.
Der opstod som følge heraf ildebrand og ejendommen led skade for ca. 10.700 kr.
Tiltalte blev straffet for overtrædelse af straffelovens § 182 med 20 dagbøder á 15 kr.
5. Straf og andre retsfølger 5.1. Bødepåstanden ved overtrædelse af beredskabslovens § 71 Efter bestemmelsen i beredskabslovens § 71 er det strafbart ikke at udvise tilbørlig forsigtighed med ild, lys, tændstikker, aske, brandfarlige stoffer, og hvad der i øvrigt kan fremkalde eller befordre brand, eller at undlade at påse, at personer, der hører til den pågældendes husstand eller virksomhed, udviser sådan forsigtighed.
Endvidere straffes den, der som ejer eller bruger af elektriske anlæg eller andre lys-, varme-, kraft- eller maskinanlæg, som kan fremkalde eller befordre brand, benytter sådanne anlæg eller lader dem benytte, uanset at de ikke er i forsvarlig stand.
 Følgende bødetakster / sanktionspåstande anvendes som udgangspunkt i sager om overtrædelse af beredskabslovens § 71:
 Bøde på 1.500 kr. i tilfælde, hvor der kun er forvoldt mindre skader  Bøde på 3.000 kr. ved større skader Bødepåstanden bør forhøjes, når der er forvoldt større skader, og fastsættes under hensyn til skadernes omfang.
 Retningslinjerne for bødetaksterne bygger på lokale retningslinjer for bødetakster, der har været anvendt i bødeforelæg, udeblivelsesdomme mv., idet der dog i retningslinjerne er sket en forhøjelse, der efter Rigsadvokatens opfattelse bringer bødeniveauet i overensstemmelse med løn- og prisudviklingen samt overtrædelsens karakter.
Bøderne nedsættes for unge under 18 år og for personer med særlig lav indtægt i overensstemmelse med ordningen på færdselslovens område.
Det er alderen og indtægtsforholdene på gerningstidspunktet, der er afgørende for spørgsmålet om bødenedsættelse.
 Nærmere retningslinjer, herunder indtægtsgrænser for bødenedsættelse, kan findes i Rigsadvokatmeddelelsen afsnittet om Strafudmåling (§ 80) under punktet straf og andre retsfølger.
 I tilfælde, hvor der foreligger flere overtrædelser til samtidig pådømmelse, må den samlede bødepåstand bero på en konkret vurdering, hvor bødepåstanden bør fastsættes ved modereret kumulation.
 5.2. Bødepåstanden ved overtrædelse af bekendtgørelse om brandværnsforanstaltninger ved afbrænding, brug af ild, lys, varmekilder m.v.
 Efter bekendtgørelsens § 5, stk. 1, kan kommunalbestyrelsen forbyde eller fastsætte nærmere vilkår for enhver påtænkt eller påbegyndt afbrænding, brug af apparater, anvendelse af åben ild og lys m.v., når brandsikkerhedsmæssige forhold taler herfor, f.eks. på grund af tørke eller andre særlige forhold.
 Ved overtrædelse af bekendtgørelsens § 17, stk. 1, nr. 2, jf. § 5, stk. 1, (afbrænding mv. i et område med afbrændingsforbud) skal der som udgangspunkt anvendes en bødetakst på 5.000 kr.
 Bødepåstanden bør forhøjes, når der er forvoldt større skader, og fastsættes under hensyn til skadernes omfang.
Bøderne nedsættes for unge under 18 år og for personer med særlig lav indtægt i overensstemmelse med ordningen på færdselslovens område.
Det er alderen og indtægtsforholdene på gerningstidspunktet, der er afgørende for spørgsmålet om bødenedsættelse.
 Nærmere retningslinjer, herunder indtægtsgrænser for bødenedsættelse, kan findes i Rigsadvokatmeddelelsen afsnittet om Strafudmåling (§ 80) under punktet straf og andre retsfølger.
 I tilfælde, hvor der foreligger flere overtrædelser til samtidig pådømmelse, må den samlede bødepåstand bero på en konkret vurdering, hvor bødepåstanden bør fastsættes ved modereret kumulation.
6. Efter dom 6.1. Domme til Vidensbasen Det skal overvejes, om dommen er egnet til at indgå i anklagemyndighedens Vidensbase.
En dom kan være egnet til Vidensbasen, hvis den belyser strafniveauet eller praksis for rettighedsfrakendelse mv. inden for et sagsområde, eller hvis dommen belyser problemstillinger af generel/principiel betydning for retstilstanden.
Samtidig kan en dom være egnet, hvis den vedrører et område, som ikke allerede er dækket på Vidensbasen.
 Kun endelige domme må indsendes til Vidensbasen.
 Skemaer til indsendelse af domme til Vidensbasen findes i Vidensbasen på AnklagerNet.
7. Love og forarbejder Seneste hovedlov og lovbekendtgørelse  Lovbekendtgørelse nr. 314 af 3. april 2017 - Beredskabsloven  Lov nr. 1054 af 23. december 1992 - Beredskabsloven  Bekendtgørelse om brandværnsforanstaltninger ved afbrænding, brug af ild, lys varmekilder m.v (BEK nr. 1339 af 10. december 2014).
