 Ved lov nr. 553 af 17. december 1971 er der gennemført væsentlige  

 ændringer af reglerne i kildeskatteloven om beskatning af den efterlevende  

 ægtefælle for det indkomstår, hvor denne efter den anden ægtefælles død  

 overtager fællesboet til hensidden i uskiftet bo.
Som et bilag til cirkulæret er de bestemmelser i kildeskatteloven, der  

 således er ændret, optrykt i den ændrede skikkelse.
Det drejer sig om § 13, §  

 37, stk. 4, § 37A, stk. 5, og § 37B, stk. 2.
1. Efter den hidtil gældende regel i kildeskattelovens  

 § 13 er den længstlevende ægtefælle, der i umiddelbar forbindelse med den  

 anden ægtefælles død overtager fællesboet til hensidden i uskiftet bo, blevet  

 beskattet af ægtefællernes indkomst i dødsåret under et, herunder også  

 hustruens særskilte indkomst før dødsfaldet.
Den længstlevende fik efter §  

 37, stk. 4, to personfradrag ved skatteberegningen, og endvidere fik den  

 længstlevende hustru - men ikke den længstlevende mand - et fast  

 hustrufradrag på 2.000 kr. uden hensyn til, om der forelå særskilt  

 hustruindkomst og uanset størrelsen af denne.
2. Efter den ændrede affattelse af § 13 er den  

 længstlevende ægtefælle, der i umiddelbar forbindelse med dødsfaldet  

 overtager fællesboet til hensidden i uskiftet bo, som hidtil  

 indkomstskattepligtig for hele det indkomstår, hvori ægtefællen er død, af al  

 indkomst, ægtefællerne har erhvervet i dette indkomstår.
I de tilfælde, hvor  

 hustruen før dødsfaldet havde særskilt indkomst, sker beskatningen imidlertid  

 på den måde, at der foretages to indkomstansættelser og to skatteberegninger,  

 henholdsvis af den særskilte hustruindkomst før dødsfaldet og af ægtefællernes øvrige samlede indkomst.  

 Har hustruen ikke haft særskilt indkomst, foretages der kun en  

 skatteansættelse og skatteberegning.
 Reglerne er de samme, hvad enten det er manden eller hustruen, der er den  

 længstlevende.
3. Den indkomstansættelse, der eventuelt skal  

 foretages af hustruens særskilte indkomst før dødsfaldet, omfatter hendes  

 indkomst af den i § 4, stk. 2, omhandlede art.
Indkomst af denne art, som  

 erhverves efter dødsfaldet, skal derimod medregnes ved den anden  

 indkomstansættelse, der omfatter ægtefællernes øvrige indkomst.
Hvorvidt en  

 indtægt herefter skal medregnes i den særskilte indkomst eller i den øvrige  

 indkomst afhænger af, hvornår beløbet er blevet skattepligtigt.
For så vidt  

 angår lønindtægter og andre A-indtægter vil det herefter normalt være  

 afgørende, hvornår der er erhvervet endelig ret til ydelsen.
For så vidt angår hustruindtægt, der hidrører fra en selvstændig  

 erhvervsvirksomhed, som videreføres af den længstlevende (mand eller hustru)  

 efter dødsfaldet, vil en opdeling af den herfra hidrørende indtægt på tiden  

 før og efter dødsfaldet kunne være forbundet med praktiske vanskeligheder.
I  

 disse tilfælde kan det ikke kræves, at der foretages en egentlig  

 regnskabsmæssig opgørelse af indtægten fordelt på tiden før og efter  

 dødsfaldet, idet der i så fald sædvanligvis måtte udarbejdes en skattemæssig  

 statusopgørelse på tidspunktet for dødsfaldet.
Det må i almindelighed være  

 tilstrækkeligt, at der udarbejdes sædvanlig regnskabsmæssig opgørelse af  

 indtægten af den selvstændige erhvervsvirksomhed for hele året, og at den  

 således opgjorte indtægt fordeles forholdsmæssigt på tiden før og efter  

 dødsfaldet.
Som led i denne opgørelse beregnes skattemæssige afskrivninger på  

 driftsmidler m.v. og nedskrivning på varelager for hele året, og af- og  

 nedskrivningerne fragår i virksomhedens årsindtægt, forinden denne opdeles.  

 Den herved fremkomne nettoindtægt danner grundlag for den periodemæssige  

 opdeling.
Hvis virksomheden ikke drives i hele året, må den forholdsmæssige  

 fordeling af indtægten ske på grundlag af den samlede periode, virksomheden  

 er i drift.
 4. Med hensyn til overførsel efter ligningslovens § 15  

 af underskud fra tidligere indkomstår gælder de sædvanlige regler, således at  

 underskud i hustruens eller mandens indkomst overføres til fradrag  

 henholdsvis i den særskilte indkomst og den øvrige indkomst efter § 13.  

 Ligeledes udlignes underskud i den ene af disse to ansættelser i videst  

 muligt omfang i den anden ansættelse efter § 26, stk. 2, 2. pkt., medens et  

 herefter resterende underskud, efter omstændighederne underskud i begge  

 ansættelser, overføres til det følgende indkomstår for længstlevende.
5. Hvis der i den særskilte hustruindkomst indgår  

 lønindtægt, indrømmes der lønmodtagerfradrag beregnet på sædvanlig måde.
Det  

 faste fradrag efter § 24, stk. 2, udgør 125 kr. for hver kalendermåned, ved  

 hvis begyndelse hustruen var særskilt indkomstskattepligtig.
Fradraget kan  

 ikke overstige 20 pct. af lønindtægten.
Hvis de faktiske udgifter overstiger  

 det faste fradrag, gives der fradrag for dette større beløb efter § 25.
 Indgår der i ansættelsen af den øvrige indkomst lønindtægt for en af  

 ægtefællerne eller for begge, beregnes der et lønmodtagerfradrag for et helt  

 år vedrørende denne lønindtægt.
 6. Det er den længstlevende, der efter § 13 beskattes  

 af ægtefællernes indkomst i dødsåret, og det er derfor dennes alder, der er  

 afgørende for, om der eventuelt kan indrømmes nedslag i skatteansættelsen for  

 renteindtægter.
Nedslag beregnes i de tilfælde, hvor der foretages to indkomstansættelser  

 efter § 13, på grundlag af hver af disse indkomstansættelser og af de  

 renteindtægter m.v., der indgår i den pågældende indkomstansættelse.
Der sker  

 ikke sammenlægning af renteindtægter m.v. eller af indkomstansættelserne ved  

 beregning af nedslaget, og der kan således efter omstændighederne blive tale  

 om samtidigt nedslag på op til 3.500 kr. i begge skatteansættelser.
7. Ved skatteberegningen indrømmes der den  

 længstlevende to personfradrag.
Dette gælder også, selv om ægtefællerne ikke  

 var sambeskattede, og den ene eller begge før dødsfaldet havde ret til to personfradrag efter § 37B.
Foretages der ansættelse af særskilt hustruindkomst, indrømmes det ene af  

 personfradragene i denne indkomst og det andet i den øvrige indkomst.  

 Endvidere indrømmes der, hvis der har foreligget særskilt hustruindkomst af  

 den i § 4, stk. 2, a)-d), nævnte art, et hustrufradrag på 2.000 kr. i den  

 særskilte indkomst.
Fradraget indrømmes altså kun, hvis der foretages  

 ansættelse af sådan særskilt hustruindkomst, men indrømmes, når denne  

 betingelse er opfyldt, som efter de hidtil gældende regler med et fast beløb  

 på 2.000 kr.
Fradraget indrømmes - til forskel fra den hidtil gældende  

 ordning - også, når det er den længstlevende mand, der beskattes af hustruens  

 særskilte indkomst.
8. Inden skatten beregnes af den særskilte  

 hustruindkomst, omregnes denne efter § 35, stk. 3, til en helårsindkomst,  

 hvori fragår personfradrag og hustrufradrag, samt eventuelt uudnyttede dele  

 af det personfradrag, der indrømmes i den øvrige indkomst, jfr. pkt. 9.  

 Indgår der i den særskilte indkomst en engangsindtægt eller  

 engangsudgift,skal denne ikke indgå i omregningen.
Af den beregnede  

 helårsskat skal længstlevende betale så stor en del, som den særskilte  

 indkomst før omregningen udgør af den beregnede helårsindkomst.
9. Efter § 37, stk. 4, og § 37A, stk. 5, skal der  

 såvel af det personfradrag, der indrømmes ved beregningen af den særskilte  

 indkomst, som af hustrufradraget overføres en forholdsmæssig del til den  

 ansatte øvrige indkomst.
Den forholdsmæssige del af fradragene, der  

 overføres, svarer til fradrag for antallet af hele måneder efter dødsfaldet.  

 Hvis dødsfaldet er sket den 1. i måneden, overføres der således kun fradrag  

 for de efterfølgende måneder.
Herudover kan den resterende del af disse  

 fradrag, altså den del af personfradraget og hustrufradraget, der  

 forholdsmæssigt vedrører tiden til udgangen af den måned, dødsfaldet er sket,  

 i det omfang denne del overstiger den ansatte særskilte indkomst (før dennes  

 omregning til helårsindkomst), overføres til fradrag i den ansatte øvrige  

 indkomst.
Omvendt kan en uudnyttet del af det personfradrag, der indrømmes i  

 ansættelsen af den øvrige indkomst, overføres til fradrag ved  

 skatteberegningen af den særskilte indkomst, efter at denne er omregnet til  

 helårsindkomst.
10. Til belysning af punkterne 7-9 skal anføres nogle  

 eksempler.
Det forudsættes, at den ene af ægtefællerne dør den 1. september  

 1972, og at den længstlevende overtager fællesboet til hensidden i uskiftet  

 bo.
Det forudsættes endvidere, at der ikke indgår engangsindtægter i den  

 særskilte indkomst.
For overskuelighedens skyld er omregning af den særskilte  

 indkomst til helårsindkomst foretaget på grundlag af hele måneder.
Der er  

 således i eksemplerne bortset fra, at en korrekt omregning skal ske efter  

 dageantallet i de respektive perioder.
 Eksempel 1.
 Den særskilte indkomst udgør 24.000 kr. og den øvrige samlede indkomst  

 54.000 kr.
De forholdsmæssige dele af personfradrag og hustrufradrag vedrørende den  

 særskilte indkomst på henholdsvis 1.350 kr. og 500 kr., der kan overføres til  

 fradrag i den øvrige indkomst, kan på grund af dennes ringe størrelse ikke  

 udnyttes.
Dette medfører dog ikke, at de på ny kan tilbageføres til fradrag i  

 skatteberegningen vedrørende den særskilte indkomst.
11. Ved afgørelsen af, om der skal indrømmes  

 forhøjelse af personfradrag efter § 37B, stk. 2, er det den længstlevendes  

 forhold, der er afgørende, således at det kun er, hvis denne ved  

 kalenderårets udgang hører til den personkreds, der er berettiget til en  

 sådan forhøjelse (folkepensionister m.fl.), at der sker forhøjelse af  

 personfradraget.
Forhøjelsen gives i det af personfradragene, der indrømmes i  

 den laveste indkomstansættelse (det vil for den særskilte indkomsts  

 vedkommende sige før omregningen til helårsindkomst), således at også  

 størrelsen af den laveste indkomst er afgørende for, om forhøjelse skal  

 indrømmes med de fulde 3.000 kr. eller med et lavere beløb.
 12. Skatten beregnes af den eller de ansatte  

 indkomster efter personfradrag og hustrufradrag (skalaindkomsten). Reglerne  

 om medhjælpende hustru finder ikke anvendelse på ansættelser efter § 13.
 For så vidt angår de i udskrivningslovens § 3, stk. 4, og § 5 fastsatte  

 maksimumsgrænser for skatten bemærkes, at det er den skalaindkomst,  

 henholdsvis indkomstansættelse, som skatteberegningen vedrører, der skal  

 lægges til grund ved beregningen af maksimumsbeløbet.
13. Den længstlevende skal som hidtil svare formueskat  

 for hele indkomståret af sit særeje og hele fællesboet.
Eventuel nedsættelse  

 af formueskatten efter udskrivningslovens § 11 beregnes på grundlag af den  

 ansatte øvrige indkomst, uanset størrelsen af eventuel særskilt  

 hustruindkomst.
14. Har hustruen i indkomståret haft særskilt særlig  

 indkomst før dødsfaldet, ansættes denne ligeledes for sig.
Særlig indkomst,  

 hun måtte have efter dødsfaldet, medregnes i den øvrige særlige indkomst.  

 Hvis der sker ansættelse såvel af hustruens særskilte særlige indkomst før  

 dødsfaldet som af særlig indkomst iøvrigt, indrømmes der fradrag med 3.000  

 kr. efter § 9, stk. 1, i lov om særlig indkomstskat i hver af disse  

 ansættelser.
Der kan ikke ske overførsel af en eventuel uudnyttet del af et  

 3.000 kr.- fradrag fra den ene ansættelse til den anden.
 15. De beregnede skatter betales af den længstlevende,  

 og denne får til gengæld godskrevet de af afdøde betalte foreløbige skatter.
16. Hvis den længstlevende ægtefælle senere i  

 indkomståret begærer det uskiftede bo skiftet, f.eks. fordi den pågældende  

 indgår nyt ægteskab, overgår skattepligten vedrørende fællesboets indtægter  

 efter § 20B til boet fra det tidspunkt, hvor begæringen om skifte imødekommes  

 af skifteretten.
Formueskattepligten vedrørende boets aktiver overgår til  

 boet fra indkomstårets begyndelse.
Hvis den længstlevende hustru indgår nyt ægteskab, overgår  

 indkomstskattepligten vedrørende hendes indtægter - bortset fra hendes  

 særskilte indkomst efter § 4, stk. 2, - fra indgåelsen af ægteskabet til den  

 nye mand, jfr. § 9. Disse indtægter, i første række formueindtægter, skal  

 således ikke medregnes i den "øvrige" indkomst efter § 13. Derimod  

 skal hendes særskilte indkomst efter indgåelsen af ægteskabet fortsat indgå i  

 denne indkomst.
Formueskattepligten overgår for hele indkomståret til manden.  

 Det forudsættes, at der ikke er tale om indkomst og formue, der er omfattet  

 af boets skattepligt efter § 20B.
 Den længstlevende mand, der indgår nyt ægteskab i samme indkomstår, skal i  

 den »øvrige« indkomst efter § 13 medregne den nye ægtefælles  

 indkomst efter ægteskabets indgåelse bortset fra dennes særskilte indkomst,  

 ligesom han for hele indkomståret formuebeskattes af hendes formue.
Der kan efter omstændighederne ske overførsel af uudnyttede dele af  

 personfradrag og hustrufradrag mellem på den ene side ansættelser efter § 13  

 og på den anden side den nye ægtefælles indkomst.
Den længstlevende ægtefælle  

 bevarer uanset det nye ægteskab to personfradrag og eventuelt hustrufradrag  

 efter de foran beskrevne regler i § 37 og § 37A.
17. De regler, der gælder for hensidden i uskiftet bo,  

 skal fortsat stort set finde tilsvarende anvendelse på den ægtefælle, der får  

 boet udlagt uden skiftebehandling efter skiftelovens § 57, stk. 1. Der er som  

 hidtil den forskel, at formuebeskatningen tillige omfatter de aktiver, der  

 hidrører fra afdødes eventuelle særeje.
Endvidere gælder nu den regel, at  

 overskydende skat ikke blot som hidtil for det indkomstår, hvori dødsfaldet  

 er sket, men også for det forudgående indkomstår, tilfalder længstlevende  

 uden om boet.
Det forudsættes herved, at tilbagebetalingen af overskydende  

 skat for indkomståret forud for dødsfaldet finder sted, efter at skifteretten  

 har truffet beslutning om udlægget.
18. I ændringslovens § 2 er det bestemt, at de nye  

 regler finder anvendelse fra og med indkomståret 1971. Personer, der for 1970  

 er blevet beskattet efter den hidtidige regel i § 13, har dog, når de  

 indgiver begæring herom, ret til at få skatten nedsat.
Nedsættelsen beregnes,  

 således af de, selv om ansættelsen ikke ændres, dog i realiteten stilles, som  

 om de nye regler også havde været gældende for 1970. Begæring skal indgives  

 til vedkommende amtsskatteinspektorat/amtsligningsinspektorat - i København  

 og på Frederiksberg vedkommende skattedirektorat.
Man skal anmode de  

 kommunale ligningsmyndigheder om, i det omfang det er praktisk muligt, at undersøge, om skattepligtige, der for 1970 er blevet beskattet  

 efter § 13, kan have skattemæssig fordel af at få skatten beregnet efter de  

 nye regler, og om i bekræftende fald at henlede de pågældendes opmærksomhed  

 på adgangen til at begære skattenedsættelse.
 Skattedepartementet, den 15. marts 1972.
Hans P.
Gøtrik.
 /Niels Opstrup.
BILAG De ændrede bestemmelser i kildeskatteloven.
§ 13.  Dør en gift person, og overtager den  

 længstlevende ægtefælle i umiddelbar forbindelse med dødsfaldet fællesboet  

 til hensidden i uskiftet bo, er længstlevende indkomstskattepligtig for hele  

 det indkomstår, hvori dødsfaldet har fundet sted, af al indkomst, som  

 ægtefællerne har erhvervet i dette indkomstår.
Har hustruen haft indkomst af  

 den i § 4, stk. 2, omhandlede art i tiden indtil dødsfaldet, foretages der  

 dels en ansættelse af denne indkomst og dels en ansættelse af ægtefællernes  

 øvrige indkomst.
Der beregnes indkomstskat på grundlag af hver af de nævnte  

 ansættelser, og længstlevende svarer derefter skat med summen af de beregnede  

 skattebeløb.
Længstlevende er desuden formueskattepligtig for hele det nævnte  

 indkomstår af sit særeje og hele fællesboet.
De foreløbige indkomst- og  

 formueskattebeløb, der er betalt inden dødsfaldet, godskrives længstlevende.
Stk. 2.  Udlægges et bo uden skiftebehandling til  

 længstlevende efter skiftelovens § 57, stk. 1, anvendes bestemmelserne i stk.  

 1, dog således at længstlevendes formueskattepligt tillige omfatter de  

 aktiver, der hidrører fra afdødes eventuelle særeje.
Overskydende skat for  

 det indkomstår, hvori dødsfaldet har fundet sted, og for det forudgående  

 indkomstår tilfalder længstlevende uden om boet.
§ 37,  stk. 4. Ved beskatningen af længstlevende for  

 det indkomstår, hvori ægtefællens dødsfald har fundet sted, indrømmes to  

 personfradrag.
Reglerne i stk. 2, 1.-3.pkt., anvendes ikke.
Foretages der  

 efter § 13 skatteberegning på grundlag såvel af en hustrus særskilte indkomst  

 som af ægtefællernes øvrige indkomst, indrømmes et personfradrag ved hver af  

 skatteberegningerne.
I det omfang et personfradrag ikke kan udnyttes ved den  

 ene skatteberegning, overføres det til fradrag ved den anden skatteberegning.  

 Af det personfradrag, der indrømmes i den særskilte indkomst, overføres dels  

 et forholdsmæssigt beløb svarende til antallet af hele måneder efter  

 dødsfaldet og dels det beløb, hvormed den øvrige del af personfradraget  

 overstiger den ansatte særskilte indkomst.
Hvis skifte af afdødes bo er  

 påbegyndt i umiddelbar forbindelse med dødsfaldet, og længstlevende ved  

 udløbet af det nævnte indkomstår er sambeskattet med en ny ægtefælle,  

 indrømmes der dog kun et personfradrag for den længstlevende.
§ 37A, stk. 5. Hvor der efter § 13 foretages ansættelse såvel af en  

 hustrus særskilte indkomst som af ægtefællernes øvrige indkomst, indrømmes  

 der ved beregning af skatten af den ansatte særskilte indkomst fradrag efter  

 § 37A, stk. 1, med 2.000 kr.
Kan fradraget ikke udnyttes i denne indkomst,  

 overføres den ikke udnyttede del til fradrag i ansættelsen af den øvrige  

 indkomst.
Reglen i § 37, stk. 4, 5. pkt., finder tilsvarende anvendelse.
Hvis  

 den længstlevende mand er skattepligtig efter § 13, anvendes reglerne i §  

 37A, stk. 2, ikke.
§ 37B, stk. 2. For de i stk. 1, 1. pkt., omhandlede skattepligtige  

 forhøjes personfradraget med 3.000 kr.
For personer, der ved indkomstårets  

 udløb ikke er sambeskattet med en ægtefælle, og for sambeskattede ægtefæller,  

 der begge er omfattet af stk. 1, 1. pkt., udgør den samlede forhøjelse af  

 personfradragene 3.000 kr.
Forhøjelsen nedsættes med 30 pct. af det beløb,  

 hvormed den skattepligtige indkomst overstiger 17.000 kr.
En gift kvinde, der ansættes  

 særskilt til skat efter § 4, stk. 2, får kun den nævnte forhøjelse af  

 personfradraget, hvis ægtefællen ikke har krav på en forhøjelse af mindst  

 samme størrelse.
Hvor den gifte kvinde herefter har ret til forhøjet  

 personfradrag, forhøjes ægtefællens personfradrag ikke.
Hvor der efter § 13  

 foretages ansættelse såvel af en hustrus særskilte indkomst som af  

 ægtefællernes øvrige indkomst, forhøjes det af personfradragene, der  

 indrømmes i den laveste indkomstansættelse.
Forhøjelsen af personfradraget  

 skal ikke pristalsreguleres efter § 4 i lov om udskrivning af indkomst- og  

 formueskatten til staten.
 Ikrafttrædelsesreglen i ændringslovens § 2 har følgende ordlyd:
 § 2.  Bestemmelserne i § 1, nr. 1-4, har virkning fra  

 og med indkomståret 1971.
 Stk. 2.  En person, der for indkomståret 1970 er  

 beskattet efter kildeskattelovens § 13 i den hidtidige affattelse, kan begære  

 skattebeløbene nedsat til beløb beregnet i overensstemmelse med reglerne i  

 nærværende lovs § 1, nr. 1-4. Begæring må være fremsat over for vedkommende  

 amtsskatteinspektorat/amtsligningsinspektorat - i København og på  

 Frederiksberg vedkommende skattedirektorat - inden udgangen af 1972.
