De Danske Handelsforeningers Fællesorganisation klagede over, at  

 Monopoltilsynet ikke havde fundet, at Metro var omfattet af  

 prismærkningsloven og derfor ikke var forpligtet til at prismærke  

 virksomhedens varer inkl. moms.
Monopolankenævnet tog klagen til følge og  

 omgjorde Monopoltilsynets beslutning De danske Handelsforeningers Fællesorganisation ctr. monopoltilsynet År 1986, den 11. april, blev i sagen j.nr. 12/85, De danske  

 Handelsforeningers Fællesorganisation ctr. monopoltilsynet, afsagt sålydende KENDELSE I skrivelse af 28. januar 1985 har højesteretssagfører E.
Groth- Andersen  

 som advokat for De danske Handelsforeningers Fællesorganisation klaget over  

 en af monopoltilsynet truffet afgørelse, hvorved tilsynet har fundet, at  

 Metro Selvbetjenings Engros-Lager K/S (Metro) ikke er omfattet af  

 prismærkningslovens § 1.
 Klagerne har nedlagt påstand om, at monopoltilsynet tilpligtes at  

 anerkende, at Metro og de til selskabet knyttede forretningssteder er  

 omfattet af prismærkningslovens § 1.
 Monopoltilsynet har påstået afgørelsen stadfæstet.
 Metro er ved advokat Jan-Erik Svensson indtrådt i sagen til støtte for  

 monopoltilsynet og har udtalt sig for nævnet.
 Sagen har været behandlet på nævnets møder den 25. marts og 10. april  

 1986. På det første møde var parterne repræsenteret og udtalte sig.
Den påklagede afgørelse er indeholdt i sålydende skrivelse af 20. november  

 1984 fra monopoltilsynet til De danske Handelsforeningers Fællesorganisation:  

 Ved skrivelse af 1. maj 1984 har organisationen på vegne af Danmarks  

 Isenkræmmerforening gjort gældende, at Metro Selvbetjenings Engros Lager K/S  

 overtræder bestemmelserne i § 1 i prismærkningsloven af 8. juni 1977. Ifølge  

 denne bestemmelse skal varer, udbudt i detailsalg, mærkes eller skiltes med  

 pris inklusive moms.
Det er organisationens opfattelse, at der fra Metros  

 forretningssteder reelt foregår detailsalg, hvorfor den af selskabet  

 benyttede mærkning og skiltning med pris eksklusive moms er i strid med  

 lovens § 1.
I denne anledning skal man meddele, at spørgsmålet har været behandlet i  

 monopolrådets møde den 14. november 1984. Rådet fandt, at Metro  

 Selvbetjenings Engros Lager K/S ikke kan anses for omfattet af  

 prismærkningslovens § 1. Vedrørende grundlaget for rådets afgørlse henvises  

 til vedlagte af direktoratet udarbejdede referat af 8. november 1984. I  

 referatet er i overensstemmelse med praksis udeladt direktoratets  

 indstilling.
Endvidere er oplysninger om omsætning og kundetal slettet.
 Det bemærkes, at klage over monopoltilsynets afgørelser behandles af  

 monopol-ankenævnet, jf. monpolovens § 18. Fremgangsmåden er, at klage  

 indsendes til tilsynet, der videresender klagen til ankenævnet.
Formålet med Metros virksomhed er efter det af selskabet oplyste at drive  

 selvbetjeningssalg til erhvervskunder d.v.s. forretninger inden for alle  

 detailbrancher samt en række servicefag, for så vidt angår varer til  

 videresalg og forarbejdning i kundens virksomhed.
Der mærkes i den  

 forbindelse med priser eksklusive moms, således som det er sædvanligt, hvor  

 varer udstilles for erhvervskunder med ledsagende prisoplysninger.
Man sigter  

 på at være et alternativ til den traditionelle grossist, især for supplerende  

 mindre indkøb.
Med hensyn til lokaleindretning, betjeningsform og  

 varesortiment svarer Metros forretninger stort set til velassorterede  

 supermarkeder i detailhandelen, bortset fra forekomsten af enkelte varetyper  

 uden brugsværdi for den private forbruger.
Metro har iværksat  

 kontrolforanstaltninger for at sikre, at Metro-forretninger kun benyttes af  

 erhvervskunder som led i deres forretningsvirksomhed.
For at kunne handle i  

 Metro skal kunderne således være i besiddelse af et Metropas, som kun  

 udstedes til momsregistrerede virksomheder inden for handel og industri samt  

 enkelte storkunder .
Af flere grunder ønsker Metro ikke at mærke og skilte varerne inklusive  

 moms.
Metros kunder er som erhvervsvirksomheder vant til at få oplyst  

 indkøbspriser eksklusive moms.
Metro finder det påkrævet for kunderne at  

 kunne gå ud fra denne pris, når de foretager orienterende kalkulationer i  

 forbindelse med indkøbene.
Desuden påføres Metro urimelige meromkostninger,  

 hvis der skal skiltes med pris såvel inklusive som eksklusive moms, idet det  

 nuværende prismærkningsudstyr i så fald skal kasseres.
 Selskabet anser sig i det hele ikke omfattet af prismærkningsloven og har  

 derfor ikke villet søge dispensation efter prismærkningslovens § 3, stk. 3,  

 da selskabet mener, at det ikke er omfattet af lovens § 1.
 Klagerne har til støtte for deres påstand anført:
Klagerne finde det bl.a. ved højesretsdom af 27. juni 1977 (UfR 1977/670)  

 og Østre Landsrets dom af 22. juni 1983 godtgjort, at Metro udøver detailsalg  

 (salg til privat forbrug). Det primære spørgsmål under disse sager var,  

 hvorvidt Metro driver detailhandel og dermed er omfattet af  

 lukkelovgivningen.
I Østre Landsret dom hedder det i præmisserne, at det er  

 godtgjort, at der såvel i som uden for den almindelige butikstid på Metropas  

 til næringsdrivende og storforbrugere er solgt i ikke ubetydeligt omfang til  

 privat forbrug, herunder endeligt brug i den virksomhed, køber repræsenterede  

 .
Klagerne finder ikke belæg for, at begrebet detailsalg skal forstås  

 forskelligt i henholdsvis lukkeloven (nu. lov om butikstid) og  

 prismærkningsloven.
De to love er kommet med kun godt 1 års mellemrum.
En  

 eventuel sondring skulle i givet fald fremgå af selve lovteksten.
Efter klagernes opfattelse har forholdene ikke ændret sig siden disse  

 dommes afsigelse.
Der foregår stadig tilsigtet salg til privatforbrug i  

 Metro.
Klagerne henviser til støtte herfor bl.a. til de brochurer, der  

 udsendes til tusinder af landbrugere.
Brochurerne bærer efter klagernes  

 opfattelse tydeligt præg af, at kundernes behov for privat indkøb også dækkes  

 ud fra Metros klare hensigt herom.
I en brochure udsendt til Metros kunder  

 udtaler f.eks. en landmandsfamilie følgende: Vi har handlet i over 3 år her  

 hos vores lokale Metro - og køber stort set alle vore dagligvarer hos dem.
 Vi synes de er vældig flinke og hjælpsomme.
 Man fået et Hej - og et venligt smil - siger Herdis Jakobsen.
 Som landbofamile sætter man pris på at kunne supplere med kvalitetsvarer  

 til den rigtige pris.
 Ud fra de nævnte domme, samt i øvrigt Metros almindelige markedsføring og  

 prismærkningslovens forarbejder, må det efter klagernes opfattelse anses for  

 godtgjort, at der finder detailsalg sted, således at prismærkningsloven skal  

 finde anvendelse.
Af motiverne til prismærkningsloven fremgår, at sigtet med loven er at  

 fastsætte et obligatorisk prismærknings- og skiltningsprincip for  

 varer i detailsalg med undtagelser og dispensationsmuligheder.  

 Prismærkningslovens undtagelsesbestemmelser i § 3, stk. 1 og 2, er ikke  

 aktuelle i det foreliggende tilfælde, ligesom dispensationsreglen i § 3, stk.  

 3, ikke er bragt i anvendelse.
Efter klagernes opfattelse bør dispensation  

 heller ikke gives, da det ikke vil frembyde store vanskeligheder at prismærke  

 incl. moms, og da der ikke er tale om et ubetydeligt detailsalg.
Klagerne konkluderer, at der efter alt foreliggende handles både en gros  

 og en detail i betydeligt omfang i Metro, og at detailsalget sker i direkte  

 konkurrence med den øvrige detailhandel, hvorfor prismærkningen også må følge  

 de almindlige regler for den samlede detailhandel.
Kravene i  

 prismærkningslovens § 1 er ikke mere byrdefulde for Metro end for andre, der  

 udbyder varer i detailsalg, og prismærkning som fastlagt i lovens § 1 har  

 relevans for Metros målgruppe, der includerer kunder, der foretager indkøb af  

 varer til privat brug.
 Monopoltilsynet har til støtte for deres påstand anført:
 Tilsynet har ikke taget stilling til en eventuel adgang til dispensation  

 efter prismærkningslovens § 3, stk. 3, men alene, om prismærkningslovens § 1  

 finder anvendelse på den foreliggende virksomhed.
 Tilsynet mener ikke, at der er tale om detailsalg under henvisning til de  

 kontrolforanstaltninger Metro håndhæver for at undgå misbrug - udstedelse af  

 Metropas udelukkende til momsregistrerede virksomheder.
Til påstanden om, at anvendelsesområdet for lukkeloven/lov om butikstid må  

 være identisk med prismærkningslovens i relation til afgrænsning af  

 detailsalg, anfører tilsynet, at de to love varetager forskellige formål.  

 Butiksloven sigter på at afveje erhvervsmæssige hensyn over for  

 personalehensyn m.v., mens sigtet med prismærkningsloven alene er  

 forbrugerbeskyttelse.
Det er ikke relevant at varetage dette  

 forbrugerbeskyttelseshensyn i det foreliggende tilfælde, dels mangler  

 prisoplysningerne i Metro relevans for prismærkningslovens målgruppe, den  

 almindelige private forbruger , og dels må prisoplysninger i overensstemmelse  

 med bestemmelserne i prismærkningsloven anses for urimeligt byrdefulde for  

 virksomhederne.
 Til det således foreliggende skal nævnet udtale:
Metro mener at have tilrettelagt sin virksomhed alene som  

 engrosforretning, og Metro forsøger at sikre, at der kun købes til  

 erhvervsmæssigt formål i forretningen ved kontrolforanstaltninger.
Metro har  

 derfor ikke søgt om dispensation fra prismærkningslovens § 1, der ifølge  

 bemærkningerne til loven bl.a. kan gives, når krav om prismærkning ikke står  

 i rimeligt forhold til de byrder en mærkning vil påføre erhvervslivet, eller  

 når virksomhedens butiksomsætning kun i ubetydeligt omfang vedrører  

 detailhandel med forbrugere, medens hovedvægten ligger på engroshandel eller  

 handel med andre erhvervsdrivende.
Ved de tidligere nævnte domme er det lagt til grund, at Metro i et ikke  

 uvæsentligt omfang har solgt til privat forbrug.
Det for ankenævnet fremlagte  

 markedsføringsmateriale lader sig endvidere meget vanskeligt forstå på anden  

 måde, end at virksomheden tillige tilsigter salg af varer til anvendelse i de  

 indkøbendes private forbug.
 Som følge af det anførte finder ankenævnet, at Metro er omfattet af  

 prismærkningsloven.
 Herefter bestemmes:
 Monopoltilsynet bør behandle klagen fra De danske Handelsforeningers  

 Fællesorganisation ud fra den forudsætning, at Metro er omfattet af  

 prismærkningsloven.
