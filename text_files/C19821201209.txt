 Ved skattedepartementets cirkulære af 4. oktober 1982 om ændring af  

 cirkulære nr. 34 af 22. februar 1973 om pensionsbeskatningsloven er  

 bestemmelsen i pkt.47 ændret således, at bestemmelsen ikke mere udelukker  

 ansatte i folkekirken fra at etablere kapitalforsikring i pensionsøjemed  

 eller opsparing i pensionsøjemed.
 1. For ansatte i folkekirken, hvad enten der er tale om tjenestemænd,  

 overenskomstansatte eller ansatte på andre vilkår, er der herefter almindelig  

 adgang til at oprette kapitalpensionsordninger eller opsparingsordninger i  

 pensionsøjemed efter bestemmelserne i lov om beskatning af pensionsordninger  

 m.v.
 2. Kapitalpensionsordninger skal hvile på aftale mellem arbejdstageren og  

 arbejdsgiveren om, at arbejdsgiveren ved hver lønudbetaling tilbageholder et  

 beløb i den ansattes løn som indbetaling til kapitalforsikring eller  

 opsparing i pensionsøjemed, der oprettes under iagttagelse af bestemmelserne  

 i lov om beskatning af pensionsordninger m.v.
 Kapitalpensionsordningen skal oprettes før arbejdstagerens fyldte 60. år.
Arbejdsgiveren kan ikke indbetale til ordningen med skattemæssig virkning,  

 før der foreligger en gyldig aftale med arbejdstageren.
Indbetalinger kan  

 således tidligst begynde i det indkomstår, hvori aftalen er indgået.
Aftalen må ikke indeholde forhåndsaftale om, at arbejdstageren kan  

 disponere over policen ved overdragelse, belåning eller genkøb, eller at han  

 kan forlange pensionsordningen frigivet ved fratræden.
Tilsvarende gælder  

 opsparing i pensionsøjemed.
 3. Aftale som omtalt i pkt. 2 indgås for så vidt angår præster mellem  

 præsten og stiftsøvrigheden og for så vidt angår kirkefunktionærer mellem  

 kirkefunktionæren og menighedsrådet (kirkegårdsbestyrelsen).
4. Som indbetaling til en kapitalpensionsordning kan højst anvendes 15% -  

 for ansatte, der er fyldt 45 år ved årets begyndelse, dog 20%- af den  

 fastsatte løn inklusive dyrtids- og taktreguleringstillæg.
Iøvrigt henvises  

 til de i henhold til pensionsbeskatningsloven fastsatte maksimumsbeløb.
 Indbetaling sker efter den ansattes anvisning til et livs- eller  

 pensionsforsikringsselskab, henholdsvis en bank eller sparekasse.
5 . Om indgåede aftaler, jfr. pkt. 2, med kirkefunktionærer gives der af  

 vedkommende menighedsråd meddelelse til provstiudvalget.
Provstiudvalget  

 påser ved revisionen af vedkommende kirkekasse, at aftalen er opfyldt.
 Nærværende cirkulære bedes bekendtgjort for provstiudvalg og menighedsråd.
Kirkeministeriet, den 25.november 1982 P.M.V.
 E.B.
