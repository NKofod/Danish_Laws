Resumé Familieretsdirektoratet havde afslået en ansøgning om tilladelse  

 til at ændre navnet Allesen de Fine Bunkeflod til Allesen.
Direktoratet  

 henviste til, at et forbeholdt, flerleddet efternavn på samme måde som et  

 bindestregsefternavn ikke er opsplitteligt, medmindre der foreligger en  

 sådan særlig tilknytning til det ønskede navn, at det efter navneloven kan  

 tillades som selvstændigt efternavn.
Ombudsmanden udtalte, at navneloven og de hensyn, den bygger på,  

 efter hans mening ikke gav tvingende grunde til at afslå navneønsket i et  

 tilfælde som det foreliggende.
Ombudsmanden anførte herved, at det for  

 personer, der bar et flerleddet efternavn, som havde været i familien gennem  

 generationer, måtte forekomme uforståeligt, at tilknytningen til navnets  

 enkelte led ikke kunne betegnes som "ganske særlig", jf.  

 navnelovens  

 § 8, nr. 5. Det blev efter ombudsmandens opfattelse ikke mere forståeligt,  

 når  

 myndighederne som forklaring henviste til, at indehaverne af de forbeholdte  

 sammensatte navne, hvori Allesen indgik, herunder den pågældendes egen  

 familie,  

 havde krav på navnebeskyttelse også over for personer, der i forvejen bar  

 navnet som en del af deres efternavn.
 Ombudsmanden henstillede til Civilretsdirektoratet at overveje  

 sagen på ny i lyset af de af ham anførte betragtninger. (J.nr. 1988-1353-69).
 Navnebevis til en del af et flerleddet efternavn som  

 selvstændigt efternavn.
 Et statsamt og Familieretsdirektoratet  

 (nu Civilretsdirektoratet) havde afslået en ansøgning om tilladelse til at  

 føre navnet Allesen som efternavn.
 Det fremgik af sagens akter,  

 at ansøgeren var døbt Allesen de Fine Bunkeflod til efternavn (navnet er  

 gengivet med tilladelse fra ansøgeren). Allesen (alene) havde været anvendt  

 som efternavn i ansøgerens slægt i perioden fra ca. 1500 til ca. 1740, men  

 ikke senere.
 I skrivelse af 7. januar 1988  

 afslog statsamtet at meddele ansøgeren tilladelse til at føre efternavnet  

 Allesen.  

 Statsamtet henviste til, at navnet ikke havde været båret af den personkreds,  

 der er angivet i navnelovens § 8, nr. 1, ligesom statsamtet ikke havde fundet  

 grundlag for at tillade navnet efter navnelovens § 8, nr. 5.
I skrivelse af 29. september  

 1988 tiltrådte Familieretsdirektoratet statsamtets afgørelse og begrundelse  

 herfor.
Direktoratet anførte:
 "...
 Et sammensat forbeholdt  

 efternavn er ikke opsplitteligt, medmindre der foreligger en sådan  

 tilknytning  

 til det ønskede navn, at det efter loven kan tillades som et selvstændigt  

 efternavn.
 Der kan som af statsamtet  

 nævnt ifølge navnelovens § 8, nr. 1, meddeles tilladelse til at føre et navn  

 som efternavn, såfremt navnet - uden at være erhvervet ved ægteskab - bæres  

 eller har været båret som efternavn af en af ansøgers forældre,  

 bedsteforældre  

 eller oldeforældre.
 De opfylder ikke  

 betingelserne i denne bestemmelse for at få navnet Allesen.
 Efter navnelovens § 8, nr. 5,  

 kan der gives navnebevis på et efternavn, som ansøgeren "i øvrigt  

 påviser  

 en ganske særlig tilknytning til". Efter fast praksis er den  

 tilknytning,  

 som De har til navnet, ikke tilstrækkelig til at give Dem navnebevis efter  

 denne bestemmelse, hvorfor De ikke kan opnå navnet som efternavn.
..." I forbindelse med min  

 behandling af sagen anmodede jeg Familieretsdirektoratet om en nærmere  

 redegørelse for afslaget på at meddele ansøgeren tilladelse til at føre  

 navnet  

 Allesen som efternavn.
Direktoratets udtalelse forelå i skrivelse af 1.  

 september 1989. Heri er anført:
 "... adgangen til at  

 anmelde forbehold for sammensatte efternavne og bindestregsnavne blev indført  

 ved lov nr. 89 af 22. april 1904, hvor der i § 2, litra a, blev adgang til  

 for  

 danske statsborgere at anmelde slægtsnavne som forbeholdte slægtsnavne og  

 således, at forbeholdet tillige var gældende for sammensatte navne og disses  

 bestanddele.
 Adgangen til at opretholde  

 forbehold for de i henhold til denne bestemmelse anmeldte efternavne er  

 gentaget i § 7 i navneloven af 17. maj 1961 og i § 7 i navneloven af 29.  

 april  

 1981.
Bestemmelserne i navneloven  

 tilsigter blandt andet at yde bestående slægtsnavne en effektiv beskyttelse,  

 jf. betænkning nr. 254/1960 om en ny lovgivning om personnavne, s.10. Den  

 omstændighed, at en person har ret til at føre et navn, der har en lighed med  

 et forbeholdt navn, vil i almindelighed ikke i sig selv kunne medføre, at der  

 gives ham navnebevis på det forbeholdte navn.
Dette gælder efter praksis  

 uanset, om forskellen mellem de 2 navne består i afvigelser i stavemåden, i,  

 at  

 det forbeholdte navn - før navneloven af 1961 - er erhvervet som mellemnavn,  

 eller i, at det ene af de 2 navne - med eller uden bindestreg - indgår som en  

 del af det andet navn.
 Synspunktet er således det,  

 at indehaveren af et forbeholdt navn har et vist krav på beskyttelse, ikke  

 blot over for personer, der ønsker at antage dette eller et lignende navn,  

 jf.  

 navnelovens § 6, nr. 1 og 3, men også over for personer, der med rette fører  

 et  

 lignende navn, og som nu ønsker at antage det forbeholdte navn.
Justitsministeriet og  

 Civilretsdirektoratet har ved administrationen af de skiftende navnelove  

 sidestillet flerleddede efternavne og bindestregsnavne med hensyn til  

 adgangen  

 til at opsplitte navnet i dets enkelte bestanddele.
Denne praksis har fundet  

 udtryk i de til de enkelte navnelove udstedte cirkulærer, senest  

 Justitsministeriets  

 cirkulære af 1. marts 1982, § 6, stk. 2.
 Tilsvarende hensyn tages  

 efter praksis i de øvrige ovennævnte situationer, hvor der efter cirkulærets  

 §  

 22 kræves forelæggelse for Justitsministeriet.
..." Jeg udtalte følgende i en  

 skrivelse til klageren:
 ...
 Efter § 6 i navneloven (lov  

 nr. 193 af 29. april 1981 om personnavne) kan navnebevis på et nyt efternavn  

 udfærdiges, medmindre navnet er forbeholdt eller har en sådan lighed med et  

 forbeholdt navn, at forveksling let kan ske (nr. 1 og nr. 3).
Allesen er ikke optaget  

 selvstændigt på den af Justitsministeriet udgivne fortegnelse over  

 forbeholdte  

 navne.
Navnet må dog alligevel anses som forbeholdt, idet det indgår som en  

 bestanddel af de forbeholdte navne Allesen-Vernø, Allesen-Holm og Allesen de  

 Fine Bunkeflod.
Jeg henviser til § 2a i lov nr. 89 af 22. april 1904 om  

 navneforandring, hvorefter de forbeholdte slægtsnavne indbefatter såvel  

 enkelte  

 navne som sammensatte navne og disses bestanddele.
Bestemmelsen er videreført  

 i  

 § 7 i navnelovene af 1961 og 1981.
 Efter navnelovens § 8 kan der  

 - uanset § 6 - udfærdiges navnebevis på et efternavn, som bæres eller har  

 været  

 båret af en af ansøgerens forældre, bedsteforældre eller oldeforældre (nr. 1)  

 eller som ansøgeren i øvrigt påviser en ganske særlig tilknytning til (nr.  

 5).
 Allesen har været anvendt som  

 selvstændigt efternavn i Deres slægt, men ikke af den personkreds, der er  

 nævnt  

 i § 8, nr. 1. Den slægtsmæssige tilknytning til Allesen kan derfor ikke  

 begrunde tilladelse efter denne bestemmelse.
 Spørgsmålet er herefter, om  

 der på andet grundlag er eller bør være mulighed for, at indehavere af et  

 sammensat efternavn kan få tilladelse til at bære en del af det sammensatte  

 navn som selvstændigt efternavn.
Familieretsdirektoratet har  

 lagt til grund, at efternavne bestående af flere selvstændige led  

 (flerleddede  

 efternavne), må sidestilles med bindestregsefternavne.
For disse navne er i  

 Justitsministeriets cirkulære nr. 30 af 1. marts 1982, § 6, stk. 2, bestemt  

 følgende:
"Der kan ... ikke  

 meddeles navnebevis på det ene navn i et bindestregsefternavn, medmindre der  

 foreligger en sådan tilknytning til det ønskede navn, at der efter loven kan  

 udfærdiges navnebevis herpå som et selvstændigt efternavn." Om baggrunden for denne  

 bestemmelse, der udtrykker en praksis, som har været fulgt længe, har  

 Civilretsdirektoratet i udtalelsen af 1. september 1989 anført:
 "...
Bestemmelserne i navneloven  

 tilsigter blandt andet at yde bestående slægtsnavne en effektiv beskyttelse,  

 jf. betænkning nr. 254/1960 om en ny lovgivning om personnavne s. 10. Den  

 omstændighed, at en person har ret til at føre et navn, der har en lighed med  

 et forbeholdt navn, vil i almindelighed ikke i sig selv kunne medføre, at der  

 gives ham navnebevis på det forbeholdte navn.
Dette gælder efter praksis  

 uanset,  

 om forskellen mellem de 2 navne består i afvigelser i stavemåden, i, at det  

 forbeholdte navn - før navneloven af 1961 - er erhvervet som mellemnavn,  

 eller  

 i, at det ene af de 2 navne - med eller uden bindestreg - indgår som en del  

 af  

 det andet navn.
 Synspunktet er således det,  

 at indehaveren af et forbeholdt navn har et vist krav på beskyttelse, ikke  

 blot over for personer, der ønsker at antage dette eller et lignende navn,  

 jf.  

 navnelovens § 6, nr. 1 og 3, men også over for personer, der med rette fører  

 et  

 lignende navn, og som nu ønsker at antage det forbeholdte navn.
..." I den konkrete sag indebærer  

 Familieretsdirektoratets standpunkt, at indehaverne af de sammensatte navne  

 Allesen-Holm, Allesen-Vernø og Allesen de Fine Bunkeflod antages at have et  

 sådant krav på beskyttelse af disse navne, at en person, der som medlem af en  

 af de nævnte familier i forvejen bærer (bl.a.) navnet Allesen ikke kan få  

 navnebevis på Allesen som selvstændigt efternavn.
 Særligt hvor det ønskede navn  

 er en del af et flerleddet efternavn, som i dette tilfælde, kan der efter min  

 mening rejses spørgsmål om holdbarheden af Familieretsdirektoratets  

 standpunkt.
 Jeg bemærker i den  

 forbindelse, at selv om reale grunde kan tale for sidestilling af flerleddede  

 navne med bindestregsnavne, er der dog den ikke uvæsentlige forskel, at der  

 gennem lang tid har været fastsat en udtrykkelig regel om bindestregsnavne,  

 jf.  

 navnecirkulærets § 6, stk. 2, og forud herfor navnecirkulæret nr. 237 af 13.  

 november 1974, § 6, stk. 2. Hertil kommer den rent sproglige forskel,  

 hvorefter  

 de enkelte led i bindestregsefternavne i højere grad er knyttet sammen til et  

 hele, end tilfældet er i de flerleddede navne; en indskrænkning af navnet til  

 enkelte af dets led er derfor alt andet lige mindre nærliggende ved  

 bindestregsefternavne  

 end ved flerleddede navne.
 For personer, der med rette  

 bærer et flerleddet efternavn, som har været i familien igennem generationer,  

 må det forekomme uforståeligt, at tilknytningen til navnets enkelte led ikke  

 kan betegnes som "ganske særlig", jf. navnelovens § 8, nr. 5. Det  

 bliver efter min opfattelse ikke mere forståeligt, når myndighederne som  

 begrundelse henviser til, at indehaverne af de forbeholdte, sammensatte  

 navne,  

 herunder den pågældendes egen familie, har krav på beskyttelse også over for  

 personer, der i forvejen bærer navnet (som en del af et flerleddet navn).
 Navneloven og de hensyn, den  

 bygger på, giver efter min mening ikke tvingende grunde til at afslå  

 navneønsket i sådanne tilfælde.
Når der herefter skal  

 foretages en afvejning mellem på den ene side hensynet til ansøgeren og på  

 den  

 anden side hensynet til indehaverne af de forbeholdte navne, må det spille en  

 rolle, om der i det konkrete tilfælde foreligger særlige momenter, som taler  

 for eller imod imødekommelse af ansøgningen.
Efter min opfattelse taler det i  

 denne sag  

  

 for  

 en imødekommelse af ansøgningen, at navneønsket indebærer  

 tilpasning af et noget fremmedartet og vidtløftigt efternavn til sædvanlig  

 dansk navnebrug (jf. reglen i navnelovens § 8, nr. 3). Det må endvidere  

 spille  

 en vis rolle, at navnet Allesen ikke er selvstændigt forbeholdt, men alene er  

 forbeholdt i kraft af reglen i navneloven fra 1904 om, at forbeholdet for  

 sammensatte navne også omfatter navnets enkelte bestanddele.
Hertil kommer,  

 at  

 ønsket er i overensstemmelse med praksis gennem mange år om ikke at anerkende  

 (nye) flerleddede efternavne.
 Jeg har henstillet til  

 Civilretsdirektoratet at overveje sagen på ny i lyset af de ovenfor anførte  

 betragtninger.
