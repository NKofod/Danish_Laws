Bilag 1 Om samspillet mellem kommuner og A-kasser i forbindelse med personer, der ansøger om eller ansættes i seniorjob.
Til samtlige kommuner og jobcentre Den 1. januar 2008 træder lov nr. 1543 af 20. december 2006 om seniorjob som bekendt i kraft.
 Vedlagt følger til orientering Arbejdsdirektoratets rundskrivelse nr. 69/07 af 20. december 2007, der informerer om procedurerne for samspillet mellem A-kasser og kommuner i forbindelse med seniorjobordningen.
 For at være berettiget til et seniorjob er det bl.a. en betingelse, at personen bevarer medlemskab af en arbejdsløshedskasse og fortsat indbetaler efterlønsbidrag og dermed bevarer retten til at kunne gå på efterløn.
 Det er derfor vigtigt, at der er den fornødne korrespondance mellem kommunerne og A-kasserne både for så vidt angår personer, der ansøger om et seniorjob, og for personer der skal ansættes eller er ansat i et seniorjob.
 Vi skal bede kommunerne notere sig indholdet af Arbejdsdirektoratets rundskrivelse, og herunder vigtigheden af, at kommunen retter henvendelse til A-kassen for at få oplyst, om en person opfylder betingelserne for ansættelse i seniorjob, og at kommunen orienterer A-kassen, når en person ansættes eller ophører i et seniorjob.
 Det er ligeledes vigtigt, at kommunen er opmærksom på, hvornår efterlønsalderen indtræder for personer, der er ansat i seniorjob, idet seniorjobbet længst kan bevares indtil dette tidspunkt.
Med venlig hilsen Kim Svendsen-Tune Kontorchef Arbejdsmarkedsstyrelsen, den 19. december 2007 Arbejdsmarkedsstyrelsen, den 19. december 2007 Kim Svendsen-Tune Bilag 1 Arbejdsdirektoratets rundskrivelse nr. 69/07 20. december 2007 Oplysninger fra a-kasserne til kommunerne om personer, der ønsker eller er i seniorjob Den 1. januar 2008 træder lov nr. 1543 af 20. december 2006 om seniorjob i kraft.
 Det følger af loven, at en person har ret til ansættelse i et seniorjob, når følgende betingelser er opfyldt:
 Personen er medlem af en arbejdsløshedskasse,  personen er ledig,  personens dagpengeperiode, jf. § 55, stk. 1, i lov om arbejdsløshedsforsikring m.v., er udløbet,  personens dagpengeperiode udløber tidligst 5 år før efterlønsalderen, jf. § 74 i lov om arbejdsløshedsforsikring m.v. - dvs. personen pt. skal være fyldt 55 år, når dagpengeperioden er udløbet, og  personen skal ved fortsat medlemskab af og indbetaling af efterlønsbidrag til en arbejdsløshedskasse kunne opfylde anciennitetskravet for efterløn, når pågældende når efterlønsalderen.
Kommunen har pligt til at ansætte personer, der opfylder de nævnte betingelser, i et seniorjob i kommunen.
Det er en forudsætning, at personen selv anmoder om et seniorjob.
 Kommunerne har imidlertid ikke grundlag for at afgøre, om en person opfylder betingelserne for at have ret til ansættelse i seniorjob eller om betingelserne fortsat er opfyldt under ansættelsen.
 Det følger af bemærkningerne til lov om seniorjob, at pågældende arbejdsløshedskasse skal give meddelelse til kommunen, såfremt en person på grund af manglende indbetaling af medlems- eller efterlønsbidrag bliver meldt ud af arbejdsløshedskassen eller af efterlønsordningen.
 På denne baggrund skal direktoratet efter aftale med Arbejdsmarkedsstyrelsen meddele følgende procedure i samspillet mellem a-kasse og kommune, når en person bliver berettiget til seniorjob:
 Når en person ansøger kommunen om seniorjob, retter kommunen henvendelse til a-kassen, der i givet fald bekræfter, at personen (stadig) opfylder betingelserne for ret til ansættelse i et seniorjob.
 Når personen ansættes i seniorjob, får a-kassen besked herom fra kommunen.
 Denne oplysning skal a-kassen notere sig.
 Hvis personen på et tidspunkt under ansættelsen ikke længere opfylder betingelserne for seniorjobbet (fx ikke længere betaler efterlønsbidrag), skal a-kassen give kommunen besked herom.
 Hvis personen af andre årsager stopper i sit seniorjob (fx siger op) skal kommunen give a-kassen besked herom, så a-kassen er klar over, at den ikke længere behøver at orientere kommunen, hvis personen ikke længere opfylder betingelserne for ansættelse i seniorjob.
 Til orientering vedlægges Arbejdsmarkedsstyrelsens brev af 19. december 2007 til kommunerne om samspillet mellem kommuner og A-kasser i forbindelse med personer, der ansøger om eller ansættes i seniorjob.
 Direktoratet skal for god ordens skyld også henvise til § 23 i bekendtgørelse nr. 11 af 19. februar 2007 om en a-kasses pligt til at vejlede mv., hvoraf det fremgår, at a-kassen skal vejlede et medlem om betingelserne, mulighederne og fristerne for et seniorjob samt om, at det er muligt at overgå til efterløn fra et seniorjob, og at medlemmet skal stå til rådighed for formidlet ordinært arbejde under ansættelsen i et seniorjob.
