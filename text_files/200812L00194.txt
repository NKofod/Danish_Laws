Fremsat den 22. april 2009 af beskæftigelsesministeren (Inger Støjberg) Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Forhøjelse af pensionstillæg m.v.) § 1 I lov om social pension, jf. lovbekendtgørelse nr. 484 af 29. maj 2007, som ændret bl.a. ved § 1 i lov nr. 445 af 9. juni 2008 og senest ved § 1 i lov nr. 1345 af 19. december 2008, foretages følgende ændringer:
 1. § 31, stk. 2, affattes således:
 »Stk. 2. Pensionstillæg nedsættes med en fast procent af indtægtsgrundlaget, jf. § 29. Nedsættelsen sker med følgende procentsatser:
 1) 30,9 pct. for enlige pensionister.
 2) 32,0 pct. for pensionister, hvis ægtefælle eller samlever ikke har ret til social pension.
 3) 16,0 pct. for pensionister, hvis ægtefælle eller samlever også har ret til social pension.
4) 32,0 pct. for samlevende pensionister, der betragtes som enlige, jf. § 29, stk. 2.« 2. § 49, stk.1, nr. 3, affattes således:
»3) Pensionstillæg efter § 12 udgør for enlige 53.112 kr. årligt og for gifte og samlevende 25.668 kr. årligt.« 3. § 72 c, stk. 1, affattes således:
»Til folkepensionister, som den 1. januar er bosiddende i kommuner, hvor summen af kommune- og kirkeskatteprocenten overstiger 25,0 pct., udbetales et tillæg, der årligt udgør 59 kr. for enlige og 34 kr. for gifte og samlevende for hver 0,1 procentpoint, som summen af de nævnte skatteprocenter efter afrunding til en decimal overstiger 25,0 pct.
Tillæg oprundes til nærmeste kronebeløb, der er deleligt med 50. Tillæg udbetales ikke, hvis det før oprunding udgør mindre end 250 kr. for enlige og 150 kr. for gifte og samlevende.« § 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret senest ved § 2 i lov nr. 1345 af 19. december 2008, foretages følgende ændringer:
 1. § 29, stk. 2, affattes således:
 »Stk. 2. Pensionstillæg nedsættes med en fast procent af indtægtsgrundlaget, jf. § 26. Nedsættelsen sker med følgende procentsatser:
 1) 30,9 pct. for enlige pensionister.
 2) 32,0 pct. for pensionister, hvis ægtefælle eller samlever ikke har ret til social pension.
 3) 16,0 pct. for pensionister, hvis ægtefælle eller samlever også har ret til social pension.
4) 32,0 pct. for samlevende pensionister, der betragtes som enlige, jf. § 26, stk. 2.« 2. § 48, stk.1, nr. 3, affattes således:
»3) Pensionstillæg efter § 13 udgør for enlige 56.292 kr. årligt og for gifte og samlevende 27.204 kr. årligt.« 3. § 62, stk. 1, affattes således:
»Til førtidspensionister, som den 1. januar er bosiddende i kommuner, hvor summen af kommune- og kirkeskatteprocenten overstiger 25,8 pct., udbetales et tillæg, der årligt udgør 59 kr. for enlige og 34 kr. for andre for hver 0,1 procentpoint, som summen af de nævnte skatteprocenter efter afrunding til en decimal overstiger 25,8 pct.
Tillæg oprundes til nærmeste kronebeløb, der er deleligt med 50. Tillæg udbetales ikke, hvis det før oprunding udgør mindre end 250 kr. for enlige og 150 kr. for andre.« § 3 Loven træder i kraft den 1. januar 2010.
Bemærkninger til lovforslaget Almindelige bemærkninger 1. Lovforslagets baggrund og formål Lovforslaget fremsættes som led i udmøntningen af aftalen mellem regeringen (Venstre og Det Konservative Folkeparti) og Dansk Folkeparti om Forårspakke 2.0.
 For at forbedre vilkårene for folkepensionister og førtidspensionister, der modtager førtidspension efter lov om højeste, mellemste, forhøjet almindelig og almindelig førtidspension m.v. (gammel ordning), har regeringen og Dansk Folkeparti aftalt at forhøje pensionstillægget med 2.000 kr., samtidig med at de nuværende bortfaldsgrænser for pensionstillægget fastholdes.
Med lovforslaget forhøjes pensionstillægget derfor med 2.000 kr. (2009-niveau) med virkning fra den 1. januar 2010. Forhøjelsen foreslås indført for pensionstillæg, uanset pensionistens civilstatus.
For at sikre at de nuværende bortfaldsgrænser for pensionstillægget fastholdes, forhøjes aftrapningsprocenten for indtægtsregulering af pensionstillægget.
 Med forslaget om forhøjelse af pensionstillægget vil ca. 900.000 pensionister helt eller delvist få forhøjet den sociale pension svarende til forhøjelsen af pensionstillægget.
 Herudover foreslås en konsekvensændring som følge af at sundhedsbidraget udfases i perioden 2012 til 2019, jf. aftalen om forårspakke 2.0.
Efter de gældende pensionslove udbetales et tillæg til folkepensionister og førtidspensionister efter gammel ordning bosiddende i kommuner, hvor summen af beskatningsprocenten for sundhedsbidrag, kommune- og kirkeskatteprocent overstiger 36,2 pct. i 2009. Den samlede beskatningsprocent, der udløser tillæg, forhøjes efter gældende regler årligt med 0,4 procentpoint.
Ordningen er dermed under udfasning.
Det foreslås, at undtage sundhedsbidraget, der er fastsat til 8 pct., fra at indgå i summen af beskatningsprocenten og samtidig nedsætte grænsen for den samlede beskatningsprocent med 8 procentpoint, før der kan udbetales tillæg.
Da sundhedsbidraget er fastsat til 8 pct., vil den foreslåede konsekvensændring ikke have betydning for hverken pensionister eller det offentlige.
 Lovforslaget foreslås at træde i kraft den 1. januar 2010.
2. Gældende regler 2.1. Pensionstillæg Efter gældende ret udgør pensionstillægget årligt 63.468 kr. for enlige og 29.640 kr. for gifte eller samlevende.
 Pensionstillægget bliver sat ned, hvis pensionisten og dennes ægtefælle eller samlever har supplerende indkomster ud over pensionen, der indgår i indtægtsgrundlaget for beregning af pensionstillæggets størrelse.
Nedsættelsen af pensionstillægget påbegyndes, hvis indtægtsgrundlaget overstiger et fradragsbeløb.
Fradragsbeløbet er 59.100 kr. for enlige og 118.600 kr. for gifte eller samlevende.
Pensionstillægget nedsættes med 30 pct. af indtægtsgrundlaget.
Hvis pensionistens ægtefælle eller samlever også har ret til social pension, nedsættes pensionstillægget dog med 15 pct.
Pensionstillægget nedsættes med 30 pct. for pensionister, der lever i et samlivsforhold, hvor den ene eller begge har modtaget pension før den 1. marts 1999, da de betragtes som enlige i forhold til opgørelsen af indtægtsgrundlaget, med mindre de indleder et nyt samlivsforhold efter den 1. marts 1999. Der er her tale om en overgangsordning.
Med de gældende aftrapningsprocenter vil pensionstillægget være bortreguleret ved supplerende indkomster på 270.660 kr. for enlige, 217.400 kr. for pensionister, der er gift eller samlevende med en ikke-pensionist, 316.200 kr. for pensionister, der er gift eller samlevende med en pensionist og 157.900 kr. for en pensionist, der er omfattet af overgangsordningen.
Disse bortfaldsgrænser fremgår ikke direkte af lovgivningen, men er et beregningsmæssigt resultat af reglerne om pensionstillæggets størrelse, fradragsbeløb og aftrapningsprocent.
 De ovenfor nævnte beløb er angivet i 2009-niveau.
2.2. Tillæg ved højt kommunalt beskatningsgrundlag Efter de gældende regler udbetales et tillæg til folkepensionister og førtidspensionister efter den gamle ordning, som den 1. januar er bosiddende i kommuner, hvor summen af beskatningsprocenten for sundhedsbidrag, kommune- og kirkeskatteprocenten overstiger 36,2 pct. (2009). Beskatningsprocenten for sundhedsbidrag er fastsat til 8 pct.
Den samlede beskatningsprocent, der medfører udbetaling af tillæg, forhøjes hvert år med 0,4 procentpoint.
Ordningen blev oprindeligt indført som følge af en stor skattestigning fra 1994 til 1995. Udfasningen af ordningen blev påbegyndt med virkning fra 1. januar 2000.
3. Lovforslagets indhold 3.1. Pensionstillæg Det foreslås, at pensionstillægget forhøjes med 2.000 kr. (2009 niveau) med virkning fra 1. januar 2010. Forhøjelsen på 2.000 kr. foreslås at gælde for pensionstillæg til både enlige, gifte og samlevende.
 Samtidig fremgår det af aftalen mellem regeringen og Dansk Folkeparti, at de nuværende bortfaldsgrænser for pensionstillægget fastholdes.
Med henblik på at fastholde bortfaldsgrænserne foreslås det, at aftrapningsprocenterne for beregning af pensionstillæg ændres, således at det forhøjede pensionstillæg vil være nedsat fuldt ud ved de bortfaldsgrænser, der er resultatet efter de gældende regler.
Det betyder, at aftrapningsprocenten for pensionstillæg fastsættes til:
 30,9 pct. for en enlig pensionist,  32,0 pct. for en pensionist, der er gift eller samlevende med en ikke-pensionist,  16,0 pct. for en pensionist, der er gift eller samlevende med en pensionist og  32,0 pct. for en samlevende pensionist, der er omfattet af overgangsordningen.
Forslaget vil betyde, at det forhøjede pensionstillæg vil blive aftrappet med en marginalt højere procent end efter de gældende regler, og at pensionstillægget vil blive aftrappet inden for det samme indtægtsinterval som efter de gældende regler.
Dermed vil alle pensionister, som efter de gældende regler kan modtage pensionstillæg, modtage forhøjelsen helt eller delvist.
Pensionister, der ikke kan modtage pensionstillæg efter gældende regler, vil ved uændret indkomst ikke kunne modtage forhøjelsen.
3.2. Tillæg ved højt kommunalt beskatningsgrundlag Det foreslås, at undtage sundhedsbidraget, der er fastsat til 8 pct., fra at indgå i summen af beskatningsprocenten og samtidig nedsætte grænsen for den samlede beskatningsprocent med 8 procentpoint, før der kan udbetales tillæg for højt kommunalt beskatningsgrundlag.
Da sundhedsbidraget er fastsat til 8 pct., vil den foreslåede konsekvensændring ikke medføre konsekvenser for hverken pensionister eller det offentlige.
4. Økonomiske og administrative konsekvenser for det offentlige Lovforslaget betyder, at folkepensionister og førtidspensionister, der er berettigede til pensionstillæg, fra 2010 vil få pensionstillægget beregnet med en sats, der forhøjes med 2.000 kr. i 2009-prisniveau fra og med 2010. Rent teknisk sker forhøjelsen ved, at basisårets satser, som de fremgår af gældende regler (2001-niveau for folkepensionister og 2003-niveau for førtidspensionister efter gammel ordning), forhøjes, således at satsen efter regulering fra 2009 bliver 2.000 kr. højere.
Da pensionsbeløb altid afrundes til hele månedlige beløb, ender forhøjelsen på 2.004 kr.
Forslaget skønnes i 2010-priser at medføre offentlige merudgifter til sociale pensioner på 1.691 mio. kr. og - som afledt effekt af de forhøjede pensioner - mindreudgifter til boligydelse på 72 mio. kr.
Hvis der tages højde for skat, skønnes forslaget at medføre merudgifter på omkring 1 mia. kr.
Merudgifterne til folkepension stiger i 2011 og frem i takt med den demografiske udvikling, som betyder flere ældre, mens udgiften til førtidspensionister tilkendt efter reglerne frem til 1. januar 2003 omvendt falder, fordi der vil være færre førtidspensionister på den gamle ordning.
Økonomiske konsekvenser af forhøjelsen af pensionstillægget i 2010 Kommunernes andel af udgifterne til førtidspension udgør enten 0 pct., 35 pct. eller 50 pct. af den samlede pensionsudbetaling afhængigt af tilkendelsestidspunktet og gennemsnitligt knap 33 pct. ifølge refusionsanmodningerne i 2008.
 Forslaget om at undtage sundhedsbidraget fra at indgå i summen af beskatningsprocenten og samtidig nedsætte grænsen for den samlede beskatningsprocent med 8 procentpoint, før der kan udbetales tillæg for høj kommunalt beskatningsgrundlag, har ikke udgiftsmæssige konsekvenser.
 Forslaget skønnes ikke at medføre administrative konsekvenser for det offentlige.
 Lovforslagets økonomiske konsekvenser skal forhandles med kommunerne.
5. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ikke administrative konsekvenser for borgerne.
7. Miljømæssige konsekvenser Lovforslaget har ikke miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Hørte myndigheder og organisationer Lovforslaget har været sendt i høring hos:
 Ankestyrelsen, Statsforvaltningsdirektørerne, Finansrådet, Forsikring og Pension, Foreningen af jurister ved statsforvaltningerne, KL, Kommunernes Revision, Danske Handicaporganisationer, Dansk Socialrådgiverforening, Landsforeningen Ældre Sagen, Ældremobiliseringen, Det Centrale Handicapråd og Socialchefforeningen.
Sammenfattende skema over lovforslagets konsekvenser Til § 1 Til nr. 1 Efter de gældende regler aftrappes pensionstillægget med 30 pct. af indtægtsgrundlaget efter lovens § 29, dog med 15 pct., hvis pensionistens ægtefælle eller samlever også har ret til social pension.
 Efter forslaget aftrappes pensionstillægget med 30,9 pct. for enlige pensionister, 32,0 pct. for pensionister, hvis ægtefælle eller samlever ikke har ret til social pension, 16 pct. for pensionister, hvis ægtefælle eller samlever også har ret til social pension og 32,0 pct. for pensionister, der betragtes som enlige efter lovens § 29, stk. 2, det vil sige for personer, der lever i et samlivsforhold etableret før 1. marts 1999, og hvor den ene eller begge har modtaget pension fra før 1. marts 1999.
Med de foreslåede aftrapningsprocenter fastholdes de bortfaldsgrænser for pensionstillæg, der er resultatet af de gældende regler.
Pensionstillægget aftrappes herefter med en højere procent, men inden for det samme indtægtsinterval som hidtil.
 Der henvises i øvrigt til de almindelige bemærkninger pkt. 3.1.
Til nr. 2 Det foreslås, at pensionstillægget til både enlige, gifte og samlevende forhøjes med 2.004 kr. (2009-niveau), hvilket svarer til, at det samlede pensionstillæg i 2001-niveau årligt udgør 53.112 kr. for enlige og 25.668 kr. for gifte og samlevende.
Beløbene i lov om social pension er angivet i 2001-niveau.
Det forhøjede pensionstillæg vil blive reguleret 1. januar 2010 med satsreguleringsprocenten efter de gældende regler.
 Der henvises i øvrigt til de almindelige bemærkninger pkt. 3.1. og 4.
Til nr. 3 Det foreslås, at sundhedsbidraget udgår af summen af beskatningsprocent for sundhedsbidrag, kommune- og kirkeskatteprocenten, som udløser tillæg for højt kommunalt beskatningsgrundlag.
Samtidig foreslås det, at grænsen for den samlede beskatningsprocent nedsættes med 8 procentpoint før, der udbetales tillæg.
Da beskatningsprocenten for sundhedsbidraget også er fastsat til 8 pct., vil den foreslåede konsekvensændring ikke få betydning for hverken pensionister eller det offentlige.
 Efter de gældende regler udgør grænsen for udbetaling af tillæg, defineret som summen af beskatningsprocenten for sundhedsbidrag, kommune- og kirkeskatteprocenten, 36,2 pct. i 2009. Efter forslaget defineres grænsen som summen af kommune- og kirkeskatteprocenten, og grænsen er 28,2 pct. (i 2009) samt en forhøjelse på 0,4 procentpoint fra 1. januar 2010. Det vil sige, at grænsen for udbetaling af tillæg pr. 1. januar 2010 er 28,6 pct.
Til § 2 Til nr. 1 Efter de gældende regler aftrappes pensionstillægget med 30 pct. af indtægtsgrundlaget efter lovens § 26, dog med 15 pct., hvis pensionistens ægtefælle eller samlever også har ret til social pension.
 Efter forslaget aftrappes pensionstillægget med 30,9 pct. for enlige pensionister, 32,0 pct. for pensionister, hvis ægtefælle eller samlever ikke har ret til social pension, 16 pct. for pensionister, hvis ægtefælle eller samlever også har ret til social pension og 32,0 pct. for pensionister, der betragtes som enlige efter lovens § 26, stk. 2, det vil sige for personer, der lever i et samlivsforhold etableret før 1. marts 1999, og hvor den ene eller begge har modtaget pension fra før 1. marts 1999.
Med de foreslåede aftrapningsprocenter fastholdes de bortfaldsgrænser for pensionstillæg, der er resultatet efter de gældende regler.
Pensionstillægget aftrappes herefter med en højere procent, men inden for det samme indtægtsinterval som hidtil.
 Der henvises i øvrigt til de almindelige bemærkninger pkt. 3.1.
Til nr. 2 Det foreslås, at pensionstillægget til både enlige, gifte og samlevende forhøjes med 2.004 kr. (2009-niveau), hvilket svarer til, at det samlede pensionstillæg i 2003-niveau årligt udgør 56.292 kr. for enlige og 27.204 kr. for gifte og samlevende.
Beløbene i lov om højeste, mellemste, forhøjet almindelig og almindelig førtidspension m.v. er angivet i 2003-niveau.
Det forhøjede pensionstillæg vil blive reguleret 1. januar 2010 med satsreguleringsprocenten efter de gældende regler.
 Der henvises i øvrigt til de almindelige bemærkninger pkt. 3.1. og 4.
Til nr. 3 Det foreslås, at sundhedsbidraget udgår af summen af beskatningsprocent for sundhedsbidrag, kommune- og kirkeskatteprocenten, som udløser tillæg for højt kommunalt beskatningsgrundlag.
Samtidig foreslås det, at grænsen for den samlede beskatningsprocent nedsættes med 8 procentpoint før, der udbetales tillæg.
Da beskatningsprocenten for sundhedsbidraget også er fastsat til 8 pct., vil den foreslåede konsekvensændring ikke få betydning for hverken pensionister eller det offentlige.
 Efter de gældende regler udgør grænsen for udbetaling af tillæg, defineret som summen af beskatningsprocenten for sundhedsbidrag, kommune- og kirkeskatteprocenten, 36,2 pct. i 2009. Efter forslaget defineres grænsen som summen af kommune- og kirkeskatteprocenten, og grænsen er 28,2 pct. (i 2009) samt en forhøjelse på 0,4 procentpoint fra 1. januar 2010. Det vil sige, at grænsen for udbetaling af tillæg pr. 1. januar 2010 er 28,6 pct.
Til § 3 Til stk. 1 Det foreslås, at loven træder i kraft den 1. januar 2010.
