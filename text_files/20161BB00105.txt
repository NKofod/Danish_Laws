Fremsat den 29. marts 2017 af Lisbeth Bech Poulsen (SF), Holger K.  Nielsen (SF) og Josephine Fock (ALT) Forslag til folketingsbeslutning om at forøge udviklingsbistanden i 2017 Folketinget pålægger regeringen at forøge udviklingsbistanden for 2017 med det beløb, der i 2016 manglede, for at udviklingsbistanden udgjorde 0,71 pct. af BNI.
Bemærkninger til forslaget For andet år i træk brugte Danmark i 2016 langt mindre på udviklingsbistand end bevilget og mindre end det mål på 0,71 pct. af BNI, som er fastsat af regeringen og vedtaget på finansloven for 2016.
Mindreforbruget skyldes fejlskøn, når det gælder antal asylansøgere og størrelsen af BNI.
Begge dele kunne være undgået, hvis der i forbindelse med den ekstrabevilling (aktstykke 40), som blev tiltrådt af Finansudvalget i midten af december 2016 var brugt opdaterede skøn frem for gamle tal fra august 2016. Opdaterede skøn ville uden tvivl have vist, at bevillingen til udviklingsbistand ikke ville blive forbrugt, og at den faktiske BNI-vækst nødvendiggjorde en forøgelse af udviklingsbistanden for at nå det fastsatte mål på 0,71 pct. af BNI.
SF, Alternativet og mange organisationer var tidligt ude at gøre opmærksom på, at asyltilstrømningen i 2016 blev langt mindre end forventet ved finanslovens vedtagelse.
Selv om regeringen i december nedjusterede det forventede antal af asylansøgere i 2016 fra 25.000 til 10.000, var det stadig en utilstrækkelig justering, da det allerede på det tidspunkt var forventet, at det reelle tal ikke ville komme over ca. 6.000 asylansøgere.
 I 2015, da regeringen ved udgangen af året manglede penge til flygtningemodtagelse, fordi der kom flere asylansøgere end forventet til Danmark, var der ingen problemer med at tilpasse skønnet og tage pengene fra udviklingsbistanden, som således blev skåret ned med kort frist.
Når vi ser, at situationen i de mange brændpunkter i verden forværres og flere millioner oplever hungersnød, er det altafgørende, at et velhavende land som Danmark ikke giver med den ene hånd for blot at tage tilbage med den anden.
Hvis Danmark end ikke lever op til OECDs mindstemål om 0,7 pct. af BNI, mister vi definitivt vores tidligere position som et foregangsland på området og dermed international indflydelse og mulighed for at påvirke andre lande til at overholde målet.
 SF og Alternativet foreslår, at udviklingsbistanden i 2017 øges med det beløb (anslået omkring 800 mio. kr.), som udviklingsbistanden i 2016 manglede for at udgøre 0,71 pct. af BNI i 2016. Det vil også markere, at manglende vilje eller evne til at lave retvisende skøn har konsekvenser, og at det påhviler regeringen at sikre, at finanslovens vedtagne mål for BNI-procent opfyldes.
Pengene ligger i statskassen, men brug af dem kan komme i konflikt med budgetloven.
Forslagsstillerne påpeger dog, at der på finansloven for 2017 er afsat store reserver, herunder til skattelettelser, og forslaget kan modsvares af nedskrivning af disse reserver.
Skriftlig fremsættelse Lisbeth Bech Poulsen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forøge udviklingsbistanden i 2017.
(Beslutningsforslag nr.
B 105) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
