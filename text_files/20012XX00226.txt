Skriftlig fremsættelse (21. marts  

 2002) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 værdipapirhandel m.v. og lov om Erhvervsankenævnet  

 (Insiderregister, integrering af forbrugerhensyn, kompetencefordelingen  

 på børsområdet og skærpelse af insiderregler).
(Lovforslag nr.
L 172).
Der er behov for en klar og entydig kompetencefordeling  

 på området for god værdipapirhandelsskik.
Lovforslaget  

 indebærer, at kompetencen til at fastsætte regler om god  

 værdipapirhandelsskik fremover skal ligge hos økonomi- og  

 erhvervsministeren.
Med den fornødne klarhed på området,  

 skal modellen være med til at sikre en bedre forbrugerbeskyttelse  

 på værdipapirhandelsområdet.
Herudover foreslås det at indføre et  

 insiderregister, hvor personer, der i kraft af deres stilling må  

 formodes at være i besiddelse af intern viden om selskabet, skal  

 offentliggøre deres besiddelser af aktier, som de har erhvervet i  

 selskabet. Ændringer i besiddelser skal ligeledes  

 offentliggøres.
Registret vil skabe større gennemsigtighed  

 på værdipapirmarkedet og må forventes at have en  

 forebyggende effekt i forbindelse med misbrug af intern viden.
 Endvidere foreslås det at udvide forbuddet mod  

 insiderhandel til også at omfatte handel med investeringsbeviser i  

 unoterede investeringsforeninger.
Desuden sker der en præcisering af kompetencen  

 på værdipapirområdet, så det bliver klarere, hvilke  

 kompetencer, der varetages henholdsvis af Finanstilsynet, Fondsrådet og  

 markedsvirksomhederne.
I den forbindelse præciseres det, at  

 Erhvervsankenævnet også har kompetence til at behandle klager  

 over afgørelser truffet af markedsvirksomheder efter delegation fra  

 Fondsrådet.
 Endelig foretages en ændring i relation til  

 afvikling af værdipapirer, nærmere bestemt vedrørende  

 pantsætning af værdipapirer under den såkaldte  

 sikkerhedsret, dvs. en metode hvorefter der kan etableres sikkerhed for  

 kortvarige lån.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til det høje Tings velvillige behandling.
