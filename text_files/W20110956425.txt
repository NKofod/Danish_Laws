Påbud om mekanisk ventilation ved synshal Resumé Ved et tilsyn på en virksomhed som udførte biltilsyn, konstaterede Arbejdstilsynet, at synslokalet var på 72 m², og at der i lokalet foregår både selve bilsynene og det efterfølgende administrative arbejde.
Synene foregår på en lift cirka 4 meter inde i lokalet, og det administrative arbejde foregår cirka 3-4 meter fra liften.
Bilerne kører til og fra liften ved egen motorkraft.
Der synes dagligt cirka 10 biler.
Der er tale om både dieseldrevne og benzindrevne biler.
Porten til lokalet lukker med en forsinkelse, så porten er åben et kort tidsrum efter, at bilmotoren er standset.
I sommerhalvåret er porten åben hele tiden.
 Arbejdstilsynet gav virksomheden påbud om effektiv mekanisk ventilation i synslokalet.
 Ifølge reglerne i arbejdsmiljøloven og reglerne om arbejdets udførelse skal arbejdet udføres sikkerheds- og sundhedsmæssigt fuldt forsvarligt, og unødig påvirkning af stoffer og materialer skal undgås.
 Ifølge reglerne om arbejdsstedets indretning skal arbejdsstedet indrettes sikkerheds- og sundhedsmæssigt fuldt forsvarligt, og hvis det ikke kan hindres, at der ved en arbejdsproces sker en luftforurening, skal der etableres mekanisk udsugning, der så vidt muligt fjerner forureningen, hvor den udvikles.
 Et enigt Arbejdsmiljøklagenævn fastholdt Arbejdstilsynets påbud, således at virksomheden skal etablere effektiv ventilation i synslokalet, samt sikre at den mekaniske ventilation er så tæt på udviklingsstedet som muligt, således at den unødige påvirkning fra udstødningsgas undgås.
 Nævnet lagde vægt på, at der ikke var nogen form for udsugning i lokalet, og at køretøjer kørte ind i lokalet ved egen motorkraft, hvorved udstødningsgas spredtes i lokalet.
 Nævnet lagde desuden vægt på, at udstødningsgas fra diesel- og benzinmotorer er sundhedsskadelig, og at de ansatte både ved synet og det administrative arbejde opholder sig i lokalet.
[Adressat udeladt] Arbejdsmiljøklagenævnet har på møde den 30. august 2011 behandlet [navn udeladt]'s klage over Arbejdstilsynets afgørelse af 11. juni 2010, hvorved virksomheden på arbejdsstedet [adresse udeladt], fik påbud om at etablere effektiv mekanisk ventilation i synslokalet.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets påbud, således at virksomheden skal etablere effektiv mekanisk ventilation i synslokalet, samt sikre at den mekaniske ventilation er så tæt på udviklingsstedet som muligt, således at unødig påvirkning fra udstødningsgas, herunder dieselos, undgås.
 Virksomheden skal efterkomme nævnets afgørelse senest den 1. februar 2012.
 Virksomheden skal senest den 8. februar 2012 give Arbejdstilsynet en tilbagemelding om, at påbuddet er efterkommet.
B E G R U N D E L S E Arbejdsmiljøklagenævnet finder, at der ved arbejdet med bilsyn på adressen [adresse udeladt], er risiko for sundhedsskadelig påvirkning af ansatte, der foretager bilsynet.
 Arbejdsmiljøklagenævnet lægger herved vægt på, at Arbejdstilsynet ved tilsynsbesøg den 12. april 2010 konstaterede, at der ikke var etableret nogen form for udsugning i synslokalet, og at de køretøjer, der skulle synes, kørte ind i synslokalet ved egen motorkraft, hvorved der slap udstødningsgas ud i synslokalet.
 Arbejdsmiljøklagenævnet lægger desuden vægt på, at udstødningsgas indeholder partikler, der er sundhedsskadelige, dette gælder både udstødningsgas fra dieselmotorer og fra benzinmotorer.
 Arbejdsmiljøklagenævnet lægger endeligt vægt på, at ansatte både i forbindelse med synet og i forbindelse med det lettere administrative arbejde i forbindelse med synet opholder sig i synslokalet.
 Det fremgår af arbejdsmiljølovens regler om arbejdets udførelse, at arbejdet skal planlægges, tilrettelægges og udføres således, at det er sikkerheds- og sundhedsmæssigt fuldt forsvarligt, og at anerkendte normer eller standarder, som har sikkerheds- eller sundhedsmæssig betydning, skal følges.
 Det fremgår endvidere af arbejdsmiljølovens regler om arbejdsstedets indretning, at det skal indrettes således, at det er sikkerheds- og sundhedsmæssigt fuldt forsvarligt.
Endvidere fremgår det af reglerne om arbejdets udførelse, at unødig påvirkning fra stoffer og materialer skal undgås.
Påvirkningen fra stoffer og materialer under arbejde skal derfor nedbringes så meget, som det er rimeligt under hensyntagen til den tekniske udvikling.
 Endeligt fremgår det af reglerne om arbejdsstedets indretning, at hvis det ikke kan hindres, at der ved en arbejdsproces sker luftforurening, skal der etableres mekanisk udsugning, der så vidt muligt fjerner forureningen på det sted, hvor den udvikles.
 På den baggrund finder Arbejdsmiljøklagenævnet, at der er grundlag for Arbejdstilsynets påbud om, at virksomheden skal etablere effektiv mekanisk ventilation i synslokalet, samt sikre, at den mekaniske ventilation er så tæt på udviklingsstedet som muligt, således at unødig påvirkning fra udstødningsgas, herunder dieselos, undgås.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18 marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008.
 Om arbejdets udførelse:
 § 38, stk. 1, i lov om arbejdsmiljø. jf. lovbekendtgørelse nr. 268 af 18. marts 2005  § 16, i bekendtgørelse nr. 559 af 17. juni 2004 om arbejdets udførelse.
 Om arbejdsstedets indretning:
 § 42, stk. 1, i lov om arbejdsmiljø, jf. lovbekendtgørelse nr. 268 af 18. marts 2005  § 35, stk. 1, i bekendtgørelse nr. 96 af 13. februar 2001 om faste arbejdssteders indretning med de ændringer, der følger af bekendtgørelse nr. 721 af 22. juni 2006.
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til:
 [navn udeladt]  [navn udeladt] Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
Stk. 2 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
Stk. 2 Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Stk. 2 Bekendtgørelse nr. 559 af 17. juni 2004 om arbejdets udførelse.
Kapitel 3 Arbejdets udførelse Særlige krav § 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
Bekendtgørelse nr. 96 af 13. februar 2001 om faste arbejdssteders indretning med de ændringer, der følger af bekendtgørelse nr. 721 af 22. juni 2006 Kapitel 8 Ventilation § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
