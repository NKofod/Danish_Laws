Ligebehandlingsnævnets afgørelse om etnisk oprindelse, hudfarve og race - øvrige - ej medhold J.nr. 2016-6811-14455 Klager, der er af dansk oprindelse, blev efter en ordveksling bortvist fra et værested.
Klager gjorde gældende, at han var blevet udsat for forskelsbehandling på grund af sin etniske oprindelse.
Ligebehandlingsnævnet vurderede, at allerede fordi der ikke var påvist faktiske omstændigheder, der gav anledning til at formode, at klager havde været udsat for forskelsbehandling, fik klager ikke medhold.
 Klagen drejer sig om påstået forskelsbehandling på grund af etnisk oprindelse i forbindelse med, at klager blev bortvist fra et værested.
Ligebehandlingsnævnets afgørelse Det var ikke i strid med forskelsbehandlingsloven, at klager blev bortvist fra indklagede værested den 6. marts 2016.
Sagsfremstilling Klager, der er af dansk oprindelse, blev efter en ordveksling bortvist fra et værested den 6. marts 2016.
 Af værestedets hjemmeside fremgår følgende:
[Indklagede] er et anonymt aktivitetsog samværssted for mennesker som er psykisk sårbare.
I [indklagede] er det vigtigt, at skabe nogle trygge rammer for folk, der har brug for et sted at være i hverdagen.
Her sætter vi samværet med andre højt og alle højtider året rundt bliver fejret.
Vi har åbent alle dage hele året rundt.
I vores café sælges der hver dag smørrebrød og et par gange om ugen er der varm mad til rimelige priser.
Vi har mange forskellige aktiviteter i huset og der er som bruger mulighed for at få indflydelse på fx. idrætsaktiviteter, madlavning og cafédriften.
Vi har computerrum, værksted, stillerum og fjernsynsstue.
Derudover er der til huset tilknyttet [] skolen, med undervisning i mange forskellige fag.
 [Indklagede værested] er egnet for kørestolsbrugere.
 Særligt om stedets café fremgår følgende:
I huset er det store trækplaster caféen.
Her bliver der talt, grinet, strikket, spillet backgammon, læst avis, drukket kaffe og meget mere.
Der er altid gratis kaffe og te til rådighed i caféen.
Derudover er det i tidsrummet 11-13 og 16-20 (11-13 og 15-17 i weekender og helligdage) muligt at købe smørrebrød og boller til billige penge.
Det forventes ikke, at man køber noget for at kunne være i caféen.
I caféen er der altid personale tilstede, som er klar til en snak om mere eller mindre alvorlige emner, som berører brugeren.
Hver torsdag serveres der billig varm aftensmad, som er lavet i samarbejde mellem bruger og personale.
Maden serveres kl. 17.30 og indtages samlet omkring et stort fælles bord. Ønsker nogle brugere ikke at spise sammen med andre, accepteres dette fuldt ud, og det er muligt at spise andre steder i huset.
Hver søndag formiddag serveres der billig brunch.  Indklagede værested er en del af et fællesskab (organisation) af sociale tilbud, der gennem en længere årrække har arbejdet med hjemløse og udsatte.
Af den overordnede organisations hjemmeside fremgår, at fællesskabet som sådan drives dels for offentlige tilskud og kommunale driftsoverenskomster, dels ved bidrag fra enkeltpersoner, virksomheder og menigheder.
Bidrag til organisationen er fradragsberettigede efter skattelovgivningens regler.
 Organisationen er registreret som en forening/fond med sygdomsbekæmpende, sociale og velgørende formål.
 Af vedtægterne for organisationen fremgår under formål og hjemsted blandt andet:
 [] bygger på et kristent menneskesyn, hvor alle mennesker har samme værd og er noget særligt og ukrænkeligt. [] vil:
 Skabe forståelse for hjemløse og udsatte menneskers situation  Arbejde for at hjemløse og udsatte mennesker får mulighed for at fungere som borgere ved at erkende og anvende egne ressourcer For at opfylde formålet vil []:
 Tilbyde hjælp, omsorg, ophold, samtaler og social støtte til hjemløse og udsatte mennesker  Deltage aktivt i samfundets institutioner og civilsamfundet for at forebygge hjemløshed og udstødelse samt tilsikre ressourcer til arbejdet for hjemløse og udsatte.
 []s formål søges realiseret gennem:
1. [] 2. [] 3. Væresteder og opsøgende arbejde 4. Kommunikation og indsamlingsarbejde Det fremgår videre af vedtægterne, at organisationen ledes af en bestyrelse, og at dens udgifter søges afholdt ved indtægter fra gaver og indsamlinger af forskellig art.
Parternes bemærkninger Klager gør gældende, at han er blevet udsat for forskelsbehandling på grund af sin etniske oprindelse i forbindelse med, at han blev bortvist fra værestedets café den 6. marts 2016.
Han henviser i den forbindelse blandt andet til, at en mand fra Portugal har sunget en sang, der kunne opfattes racistisk, uden at dette blev påtalt af personalet.
Der er også en russer, der kommer på stedet, som er kommet med racistiske udtalelser om danskere, uden at personalet er gået videre med dette.
 Klager kom med nogle bemærkninger om, at han mener, at etniske danske står dårligere på jobmarkedet i relation til en række bestemte stillinger  set i forhold til personer med anden etnisk oprindelse end dansk.
Den pågældende dag fik han ikke lejlighed til at forklare sig, men fik bare besked på at forlade stedet, da man ikke måtte tale om politik og udlændinge.
Han blev derfor frataget sin ytringsfrihed, hvilket han finder diskriminerende for etniske danskere.
Han hævede ganske rigtig stemmen i forbindelse med episoden, men blev på intet tidspunkt fysisk i forhold til personalet.
Det er der vidner på.
Han tabte en kaffekop, før han forlod stedet  han smed den ikke.
Indklagede gør gældende, at klager ikke er blevet udsat for forskelsbehandling på grund af sin etnisk danske oprindelse.
Han blev bortvist den pågældende dag med henvisning til de generelt gældende husregler og anvisningspligten til de øvrige aktivitetsog samværstilbud i København.
 Af husreglerne fremgår det, at en bruger kan bortvises, hvis han eller hun udviser en stødende eller krænkende adfærd, der virker generende og/eller truende på andre i tilbuddet.
Klager udviste den pågældende dag på caféen en sådan adfærd med de ting han sagde  ikke blot over for etniske minoriteter generelt, men i høj grad over for alle tilstedeværende i centeret den pågældende dag.
Klager både råbte og trængte en medarbejder op af væggen og skubbede hende imod en radiator.
Klager har ikke siden episoden henvendt sig hos indklagede, hvilket indklagede beklager.
Hvis klager i fremtiden har et ønske om at besøge stedet igen, står indklagedes medarbejdere til rådighed for en samtale  dels for at løse den nuværende konflikt, dels for at aftale en ramme, der gør det muligt for klager at deltage på lige fod med de øvrige brugere hos indklagede.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling uden for arbejdsmarkedet efter lov om etnisk ligebehandling.
 Lov om etnisk ligebehandling har til formål at forhindre forskelsbehandling og fremme ligestilling af alle uanset etnisk oprindelse.
 Allerede fordi der ikke er påvist faktiske omstændigheder, der giver anledning til at formode, at klager har været udsat for forskelsbehandling, får klager ikke medhold.
