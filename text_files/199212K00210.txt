Nr LSF 210 Forslag til Lov om erhvervsdrivende andelsvirksomheder Fremsat af Rahbæk Møller (SF) Tommy Dinesen (SF) Gade (SF) Birthe Hansen  

 (SF) den 25. februar 1993 Lovens anvendelsesområde § 1. Denne lov gælder for erhvervsdrivende andelsforeninger og for  

 erhvervsdrivende andelsselskaber.
Andelsvirksomheder, som i hvert af de tre  

 seneste afsluttede regnskabsår har haft en omsætning på under 1 mio. kr.  

 såvel som en egenkapital på under 1 mio. kr., er ikke forpligtet af §§ 3, 4,  

 5, 10, 11, 13 og 14. Virksomheder, der tidligere har indsendt årsregnskab til  

 Andelsregisteret, men nu ikke længere er forpligtet hertil i kraft af 2.  

 pkt., skal meddele dette skriftligt til Andels-registeret.
 Stk. 2. Ved erhvervsdrivende andelsforeninger og erhvervsdrivende  

 andelsselskaber forstås erhvervsdrivende andelsvirksomheder, hvis formål er  

 at virke til fremme af medlemmernes fælles interesser gennem deres deltagelse  

 i andelsvirksomheden som leverandører, aftagere eller på anden lignende måde,  

 hvor andelsvirksomhedens afkast - bortset fra normal forrentning af en  

 indskudt kapital - enten fordeles blandt medlemmerne i forhold til deres  

 andel i omsætningen eller forbliver indestående i andelsvirksomheden, og hvor  

 hver andelshaver ved alle valg og afstemninger har samme stemmevægt.
 Stk. 3. Loven omfatter ikke andelsboligforeninger og andre særlige  

 andelsvirksomheder, hvis organisation eller afsætning er undergivet anden  

 særlig lovgivning.
Navn § 2. De af denne lov omfattede erhvervsdrivende andelsvirksomheder  

 er pligtige og eneberettigede til i deres navn at benytte betegnelsen  

 erhvervsdrivende andelsforening eller erhvervsdrivende andelsselskab og som  

 forkortelse heraf betegnelsen e.a. eller, såfremt hæftelsen ikke er  

 personlig, a.m.b.a.
Stk. 2. Erhvervsdrivende andelsvirksomheders navne skal tydeligt  

 adskille sig fra hinanden.
Navnet må ikke være egnet til at vildlede, og der  

 må ikke i navnet optages slægtsnavn, firma, særegent navn på fast ejendom,  

 varemærke, forretningskendetegn og lignende, som ikke tilkommer  

 andelsvirksomheden, eller noget, som kan forveksles hermed.
Stk. 3. I øvrigt finder bestemmelserne i stk. 1 og 2 tilsvarende  

 anvendelse på erhvervsdrivende andelsvirksomheders binavne.
Benyttes et  

 binavn, skal hovednavnet tilføjes i parentes.
Registrering § 3. En erhvervsdrivende andelsvirksomhed, herunder  

 andelsvirksomhedens adresse, skal anmeldes til registrering i  

 Andelsregisteret inden 1 måned efter andelsvirksomhedens stiftelse.
Med  

 anmeldelsen skal følge et eksemplar af andelsvirksomhedens vedtægter.
Stk. 2. Ændring af vedtægterne eller af adresse skal ligeledes  

 anmeldes til registrering.
Anmeldelse af ændringen skal indsendes til  

 Andelsregisteret inden 1 måned efter, at den er vedtaget.
 Stk. 3. Andelsregisteret kan kræve sig meddelt de oplysninger, som  

 er nødvendige til afgørelse af, om en andelsvirksomhed er omfattet af loven.
Vedtægt § 4. Vedtægterne skal indeholde bestemmelser om:
1) andelsvirksomhedens navn og eventuelle binavne, 2) den kommune her i landet, hvor andelsvirksomheden skal have hjemsted  

 (hovedkontor), 3) andelsvirksomhedens formål, 4) hæftelsen for andelsvirksomhedens forpligtelser, herunder, om  

 medlemmerne hæfter for forpligtelserne, samt om denne hæftelse er begrænset  

 eller ubegrænset, og om, hvordan hæftelsen kan gøres gældende, 5) valg af andelsvirksomhedens bestyrelse, 6) af hvem andelsvirksomheden kan forpligtes ved retshandel (tegningsret), 7) andelsvirksomhedens regnskabsår og godkendelse af dens årsregnskab, 8) valg af en eller flere revisorer og om revisorernes valgperiode, 9) betingelser for medlemskab, herunder adgangen til indtræden i og  

 indtræden af andelsvirksomheden, 10) ændring af vedtægterne og om 11) andelsvirksomhedens ophør.
Andelsvirksomhedens ledelse § 5. De personer, som er valgt til bestyrelsen eller udnævnt til  

 direktør (forretningsfører), skal anmeldes til Andelsregisteret med fulde  

 navn, stilling og bopæl inden 1 måned efter valget eller udnævnelsen.
Det  

 samme gælder andelsvirksomhedens revisorer og prokurister.
 Stk. 2. Valg af bestyrelse og godkendelse af årsregnskab sker på  

 en generalforsamling, delegeretmøde eller lignende medlemsrepræsentation, og  

 således at hver andelshaver har samme stemmevægt.
 § 6. En retshandel, der er indgået på andelsvirksomhedens vegne af  

 nogen, der efter vedtægterne har tegningsret, forpligter andelsvirksomheden,  

 medmindre:
1) den eller de tegningsberettigede har tilsidesat bestemmelser i  

 vedtægterne om, at bestemt angivne retshandler skal forelægges medlemmerne  

 til godkendelse, eller 2) retshandelen falder uden for andelsvirksomhedens formål og  

 andelsvirksomheden godtgør, at tredjemand vidste dette, eller at det ikke  

 kunne være ham ubekendt.
Ret til medlemskab § 7. En andelsvirksomhed kan ikke nægte at optage en person som  

 medlem, hvis denne har en erhvervsmæssig interesse heri af mere end  

 bagatelagtig karakter og erhvervet udøves inden for virksomhedens normale  

 geografiske område.
Minioritetsbeskyttelse § 8. Andelsvirksomheden ledes efter de i vedtægterne fastsatte  

 regler i overensstemmelse med andelsvirksomhedens formål og under rimeligt  

 hensyn til alle medlemmernes interesser.
Stk. 2. Et medlem kan udtræde uden at iagttage vedtægternes  

 bestemmelser om opsigelse, såfremt der gennemføres ændringer af vedtægterne,  

 som kan føre til indgribende forandringer af medlemmets forhold til  

 andelsvirksomheden.
Andelsvirksomheden yder et medlem, som udtræder på grund  

 af indgribende forandringer, et beløb, der fastsættes i overensstemmelse med  

 regler i vedtægterne herom.
I mangel af sådanne regler kan der tillægges den  

 udtrædende et beløb opgjort i overensstemmelse med sædvane i  

 andelsvirksomheder af tilsvarende art.
Medarbejderrepræsentation § 9. I andelsvirksomheder, der i de sidste 3 år har beskæftiget  

 gennemsnitlig mindst 35 medarbejdere, har virksomhedens medarbejdere ret til  

 af deres midte at vælge et antal repræsentanter til bestyrelse,  

 repræsentantskab, delegeretmøde og andre besluttende organer, dog ikke  

 generalforsamlinger og lignende, og suppleanter for disse.
Stk. 2. Antallet af repræsentanter i stk. 1 fastsættes som en  

 brøkdel af det antal, der vælges på anden vis.
Såfremt dette ikke udgør et  

 helt tal, afrundes opad.
Antallet fastsættes dog altid til mindst 2.  

 Brøkdelen kan enten være en halv eller forholdet mellem antallet af  

 medarbejdere og antallet af andelshavere.
Metoden fastlægges for hvert enkelt  

 besluttende organ af andelshaverne.
 Stk. 3. I virksomheder, der ikke omfattes af stk. 1, kan  

 vedtægterne for hvert besluttende organ tillægge virksomhedens medarbejdere  

 ret til at vælge 2 eller flere medlemmer.
 Stk. 4. Bestemmelserne i §§ 176 og 177 i lov om aktieselskaber og  

 regler fastsat i kraft heraf finder også anvendelse for så vidt angår  

 medarbejderrepræsentation i andelsvirksomheder.
Årsregnskab og revision § 10. Erhvervsdrivende andelsvirksomheder skal for hvert  

 regnskabsår udarbejde et årsregnskab og en årsberetning.
Stk. 2. Årsregnskabet skal revideres af en eller flere revisorer  

 valgt af medlemmerne efter reglerne i vedtægterne herom.
Mindst en af  

 revisorerne skal være statsautoriseret eller registreret revisor.
Revisionen  

 skal foretages i overensstemmelse med god revisionsskik.
 Stk. 3. Det reviderede årsregnskab og årsberetningen indsendes en  

 måned efter godkendelsen og senest syv måneder efter regnskabsårets udløb til  

 Andelsregisteret tillige med en udskrift af godkendelsen og eventuelle  

 ændringer eller beslutninger om tillæg til regnskabsåret. Årsregnskabet og  

 årsberetningen offentliggøres i overensstemmelse med de i medfør af § 64,  

 stk. 1, i lov om visse selskabers aflæggelse af årsregnskab m.v.  

 (årsregnskabsloven) fastsatte regler.
Stk. 4. Bestemmelserne i årsregnskabsloven om indhold af  

 årsregnskab og årsberetning og bestemmelserne i aktieselskabslovens kapitel  

 11 om revision og granskning finder med de fornødne tilpasninger tilsvarende  

 anvendelse i erhvervsdrivende andelsvirksomheder.
De i aktieselskabslovens §  

 82, stk. 2, og § 95, stk. 2, nævnte stemmetal af 10 og 25 pct. beregnes i  

 overensstemmelse med reglerne i vedtægterne om medlemmernes eller deltagernes  

 stemmeret.
 § 11. Hvis en erhvervsdrivende andelsvirksomhed opfylder kravene  

 til at være et moderselskab i henhold til aktieselskabslovens § 2, anses  

 denne for at være en andelskoncernvirksomhed og skal aflægge et  

 koncernregnskab.
Stk. 2. Koncernregnskabet skal revideres af en eller flere  

 revisorer valgt af medlemmerne efter reglerne i vedtægterne herom.
Mindst en  

 af revisorerne skal være statsautoriseret eller registreret revisor.  

 Revisionen skal foretages i overensstemmelse med god revisionsskik.
Stk. 3. Det reviderede koncernregnskab indsendes en måned efter  

 godkendelsen og senest syv måneder efter regnskabsårets udløb til  

 Andelsregisteret tillige med en udskrift af godkendelsen og eventuelle  

 ændringer eller beslutninger om tillæg til regnskabsåret.
Koncernregnskabet  

 offentliggøres i overensstemmelse med de i årsregnskabsloven fastsatte  

 regler.
Stk. 4. Bestemmelserne i årsregnskabsloven om indhold af  

 koncernårsregnskab og bestemmelserne i aktieselskabslovens kapitel 11 om  

 revision og granskning finder med de fornødne tilpasninger tilsvarende  

 anvendelse i erhvervsdrivende andelskoncernvirksomheder.
De i  

 aktieselskabslovens § 82, stk. 2, og § 95, stk. 2, nævnte stemmetal af 10 og  

 25 pct. beregnes i overensstemmelse med reglerne i vedtægterne om  

 medlemmernes eller deltagernes stemmeret.
Ansvar § 12. Den, der er medlem af bestyrelsen, er direktør eller  

 beklæder andet lignende hverv eller stilling, er pligtig at erstatte den  

 skade, som han uagtsomt eller forsætligt forvolder under udførelsen af  

 hvervet eller stillingen.
Stk. 2. Bestemmelsen i stk. 1 finder tilsvarende anvendelse med  

 hensyn til revisorer.
Er et revisionsselskab valgt til revisor, er både  

 revisionsselskabet og den revisor, hvem revisionen er overdraget,  

 erstatningsansvarlige.
 Stk. 3. Erstatningen kan nedsættes, når dette findes rimeligt  

 under hensyn til skyldgraden, skadens størrelse og omstændighederne i øvrigt.
 Stk. 4. Sag med påstand om erstatning efter denne bestemmelse kan  

 anlægges ved retten på det sted, hvor andelsvirksomheden har sit hjemsted.
Bekendtgørelse § 13. Registreringer og modtagelse af årsregnskaber skal straks  

 bekendtgøres i Statstidende.
Registreringer og anmeldelser med bilag er  

 offentligt tilgængelige.
 Stk. 2. Det, som er blevet bekendtgjort i Statstidende, anses for  

 at være kommet til tredjemands kundskab.
Stk. 3. Så længe bekendtgørelse i Statstidende ikke har fundet  

 sted, kan ændringer, der skal anmeldes og bekendtgøres, ikke gøres gældende  

 imod tredjemand, medmindre det bevises, at han har haft kundskab herom.
Den  

 omstændighed, at et sådant forhold endnu ikke er bekendtgjort, hindrer ikke  

 tredjemand i at gøre forholdet gældende.
 Stk. 4. I tilfælde af uoverensstemmelse mellem indholdet af  

 bekendtgørelsen i Statstidende og indholdet af registeret kan  

 andelsvirksomheden ikke gøre den bekendtgjorte tekst gældende mod tredjemand.  

 Denne kan derimod gøre den bekendtgjorte tekst gældende over for  

 andelsvirksomheden, medmindre det bevises, at han kendte registerets indhold.
 Stk. 5. Andelsregisteret føres som en afdeling af Registeret for  

 Selskaber og Foreninger.
 § 14. På erhvervsdrivende andelsvirksomheders breve og andre  

 forretningspapirer skal angives andelsvirksomhedens navn, hjemsted  

 (hovedkontor) samt det registreringsnummer, hvorunder den er indført i  

 Andelsregisteret.
 § 15. Industriministeren kan fastsætte nærmere regler om indholdet  

 og indgivelse af anmeldelser, indsendelse af årsregnskaber m.v.,  

 registrering, udskrifter og bekendtgørelser samt om afgifter.  

 Andelsregisteret har udpantningsret for afgifterne.
§ 16. Spørgsmålet om slettelse af en registrering på grund af  

 krænkelse af nogens ret hører under domstolene.
Sag herom skal anlægges mod  

 andelsvirksomheden senest 6 måneder efter bekendtgørelsen af registreringen i  

 Statstidende.
Stk. 2. Andre afgørelser, der træffes af Andelsregisteret, kan  

 inden en måned indbringes for industriministeren.
Sag om prøvelse af  

 afgørelser truffet af Andelsregisteret eller af industriministeren skal  

 anlægges inden seks måneder.
 § 17. Bestemmelserne i lov nr. 23 af 1. marts 1889 om  

 handelsregistre, firma og prokura om anmeldelse til handelsregistrene og i  

 lov nr. 100 af 31. marts 1926 om Forenings-Registeret finder ikke anvendelse  

 på erhvervsdrivende andelsvirksomheder, der er optaget i Andelsregisteret i  

 overensstemmelse med bestemmelserne i denne lov.
 Stk. 2. Erhvervsdrivende andelsvirksomheder, der optages i  

 Andelsregisteret, slettes af Handels-Registeret eller Forenings-Registeret,  

 og dokumenter vedrørende en sådan forening overføres til Andelsregisteret.
Straffebestemmelser § 18. Overtrædelser af §§ 2, 3, 5, 10, 11 og 14 straffes med bøde.  

 På samme måde straffes medlemmer af bestyrelse, repræsentantskab og lignende  

 forsamlinger, direktør og revisor, hvis de ubeføjet røber, hvad de under  

 udførelsen af deres hverv har fået kundskab om.
 Stk. 2. Undlader ledelsen af en erhvervsdrivende andelsvirksomhed  

 at efterkomme de pligter, der påhviler den i forhold til Andelsregisteret i  

 medfør af denne lov eller regler, hvortil denne lov henviser, kan  

 Overregistrator pålægge de pågældende daglige eller ugentlige bøder som  

 tvangsmiddel.
Ikrafttrædelsesbestemmelser § 19. Loven træder i kraft den 1. juli 1993. Bestående  

 erhvervsdrivende andelsvirksomheder skal oprette vedtægter og indgive  

 anmeldelse til Andelsregisteret i overensstemmelse med §§ 3-5 inden 12  

 måneder efter lovens ikrafttræden.
 Stk. 2. Erhvervsdrivende andelsvirksomheder skal aflægge regnskab  

 efter reglerne i denne lov for regnskabsår, der begynder 12 måneder efter  

 lovens ikrafttræden.
 Stk. 3. Loven gælder ikke for Færøerne og Grønland, men kan ved  

 kongelig anordning sættes i kraft for disse landsdele med de ændringer, der  

 følger af de særlige færøske og grønlandske forhold.
Bemærkninger til lovforslaget + Almindelige bemærkninger Andelsformen er meget udbredt i landbruget; den anvendes i betydelig  

 udstrækning i butikshandelen (brugsforeninger) og benyttes også i et vist  

 omfang af andre virksomheder.
Andelsformen adskiller sig på afgørende måde  

 fra andre virksomhedsformer.
Karakteristisk for andelsforeninger og  

 -selskaber er, at andelsvirksomheden udøves i et samarbejde mellem  

 deltagerne.
Andelsvirksomheder er foreninger, der har enten leverandører  

 eller aftagere som medlemmer.
Det præger retsstillingen på afgørende måde.  

 Andelsvirksomheden drives som hovedregel som en demokratisk forening, hvor  

 hvert medlem har samme ret og i almindelighed een stemme.
SF har en positiv holdning til andelsbevægelsen.
Den er udsprunget af  

 bønders og andres ønske om at have størst mulig indflydelse på egen dagligdag  

 og økonomi og er baseret på grundlæggende demokratiske principper.
Den  

 stemmer godt overens med SF's tanker om selvforvaltning og demokratisk  

 socialisme.
Men ikke alt er idyl.
Dels er det ikke alle andelsvirksomheder, der reelt  

 er baseret på andelstanken.
Dels er der nogle egentlige andelsvirksomheder,  

 der ikke fuldt lever op til de høje principper, som bevægelsen af baseret på.
SF mener, at andelsbevægelsen ikke er tjent med, at disse vildskud får lov  

 at fortsætte.
En vis regulering vil ikke skabe problemer for de  

 »gode« andelsvirksomheder og vil kunne bidrage til at forbedre  

 bevægelsens image - der ofte er under angreb i dele af pressen.
En vej til at luge ud i vildskuddene ville være at give  

 andelsvirksomhederne præcis den samme skattemæssige behandling som  

 aktieselskaber m.fl.
Men det ville medføre en stor risiko for at smide barnet  

 ud med badevandet; dvs. for at langt de fleste andelsvirksomheder blev  

 omdannet til aktie- eller anpartselskaber, fordi de sidstnævnte har lettere  

 ved at skaffe ny egenkapital.
Det ville for SF at se være en dybt beklagelig  

 udvikling.
Derimod er det fornuftigt at justere skattereglerne for at undgå  

 misbrug af andelsvirksomhedsformen til egentlig skattetænkning, jf. f.eks.  

 forslagene i rapporten fra det andelsvirksomhedsbeskatningsudvalg, som blev  

 nedsat på bl.a.
SF's initiativ.
Den rette vej er i stedet at sikre en regulering gennem en  

 andelsvirksomhedslov.
I betænkning nr. 1071 om lovgivning om andelsselskaber  

 fra april 1986 er spørgsmålet om en regulering af andelsvirksomhedsformen  

 behandlet.
 Udvalgets flertal gik ind for en ganske detaljeret regulering, hvor mange  

 bestemmelser direkte blev lån fra aktieselskabslovgivningen.
Udvalgets mindretal, der bl.a. omfattede repræsentanter for  

 andelsbevægelsen, var afvisende over for tanken om en lovregulering i det  

 hele taget og mente subsidiært, at reguleringen i givet fald skulle være  

 mindre detaljeret.
Argumentationen herfor var følgende:
Hver andelsvirksomhed har hidtil haft frihed til at finde frem til de  

 regler, der passer bedst, og vedtægterne for de eksisterende  

 andelsvirksomheder viser derfor en broget mangfoldighed af ordninger både med  

 hensyn til organisation, med hensyn til afholdelse af møder i de forskellige  

 organer og disses kompetencer, med hensyn til afstemninger (quorum, majoritet  

 etc.) og med hensyn til det økonomiske mellemværende mellem medlemmer og  

 andelsvirksomhed.
Den frihed, der hidtil har hersket i andelsbevægelsen, har  

 givet plads for initiativ og for respekt for den enkelte andelsvirksomheds  

 egenart.
Friheden er et centralt og værdifuldt led i andelstanken.
Den organiserede andelsbevægelse har den opfattelse, at de  

 andelsvirksomheder, der ønsker det, bør kunne fortsætte som  

 andelsvirksomheder og drive deres virksomhed på lige fod med virksomheder,  

 der har valgt en anden virksomhedsform.
Dette kan kun ske, dersom  

 andelsvirksomhederne ikke presses ind under en organisationsform, som unødigt  

 begrænser den hidtidige frihed, og som er uforenelig med det princip, at  

 medlemsforholdet og ikke investering af kapital er andelsvirksomhedernes  

 livsnerve.
Konkurrence på lige vilkår mellem andelsvirksomheder og andre  

 virksomheder forudsætter, at andelsvirksomhederne undergives en lov, der  

 respekterer deres organisatoriske særpræg.
Meningsforskelle om skattespørgsmålet bør ikke føre til, at  

 andelsvirksomhederne skal skæres over samme læst som aktieselskaberne.
En  

 uniformering af andelsvirksomhederne vil tilføje denne sektor af dansk  

 erhvervsliv ubodelig skade.
SF kan tilslutte sig denne argumentation.
Det, der er behov for, er en  

 relativt lidt detaljeret lovgivning.
Derfor mener SF, at det lovudkast som  

 Danske Andelsselskabers sekretariatschef H.
Hasle-Nielsen fra mindretallet  

 fremlagde i andelsudvalget, er meget anvendeligt som udgangspunkt.
Men på to  

 områder er der strammet op:
- princippet om stemme efter hoveder er knæsat, - regler om medarbejderrepræsentation er skærpet.
 Der henvises til bemærkningerne til lovforslagets §§ 1, 7 og 9.
SF har overvejet, om der skulle laves regler på endnu et punkt, nemlig en  

 præcisering af, at en andelsvirksomheds formue tilhører foreningen og dermed  

 dem, der til enhver tid er medlemmer af foreningen.
Formuen skal derfor ikke  

 uden begrænsninger kunne udbetales til dem, der på et bestemt tidspunkt er  

 medlemmer af foreningen.
Det har imidlertid vist sig problematisk at udforme  

 regler, der på den ene side sikrer dette princip, og som på den anden side  

 ikke får uhensigtsmæssige bivirkninger i form af et reduceret incitament til  

 egenkapitaldannelse i andelsvirksomhederne.
 SF har derfor afstået fra at foreslå sådanne regler, men forbeholder sig  

 ret til at vende tilbage til problemstillingen, såfremt den aktualiseres.
Bemærkninger til lovforslagets enkelte bestemmelser Til § 1 Lovforslaget anvender følgende terminologi: Alle virksomheder i andelsform  

 kaldes for andelsvirksomheder.
Lovforslaget gælder kun de andelsvirksomheder,  

 der udøver et erhverv, og omfatter ikke »ideelle foreninger«.
Mange andelsvirksomheder betegnes naturligt som foreninger, og her bruger  

 lovudkastet benævnelsen andelsforeninger.
Andre virksomheder bl.a. de  

 kooperative virksomheder har traditionelt betegnet sig som selskaber og  

 frembyder også på nogle punkter en betydelig lighed med andre selskaber.
Her  

 anvendes benævnelsen erhvervsdrivende andelsselskaber.
Lovforslaget er tænkt  

 at omfatte både erhvervsdrivende andelsforeninger og andelsselskaber.
Definitionen i § 1, stk. 2, stemmer overens med angivelserne i  

 aktieselskabslovens og anpartsselskabslovens § 1 af, hvilke virksomheder der  

 som andelsvirksomheder, herunder de kooperative virksomheder, er undtaget fra  

 disse selskabslove.
Herudover præciseres det grundlæggende princip i  

 andelsbevægelsen, nemlig at der stemmes efter hoveder.
Det er dog formuleret  

 på den måde, at alle andelshavere skal have samme stemmevægt.
Formuleringen  

 muliggør, at hver andelshaver får to eller flere stemmer.
En andelsvirksomhed  

 kan således bestemme, at hver andelshaver får to stemmer, sådan som det  

 anbefales i den norske andelsbevægelse.
Det muliggør f.eks., at mand og kone  

 på en bondegård kan dele stemmeretten mellem sig, hvilket SF anser for en god  

 ting ud fra en ligestillingstankegang.
 Andelsvirksomheder uanset størrelse er omfattet af loven, men mindre  

 virksomheder undtages fra de »administrative« forpligtelser i  

 loven, f.eks. pligten til at aflægge regnskaber efter årsregnskabsloven.  

 Disse bestemmelser skal kun gælde for virksomheder, som har enten en  

 egenkapital eller en omsætning på mere end 1 mio. kr.
 Fordelen ved, at også de små virksomheder er omfattet af loven - med de  

 anførte undtagelser - er, dels at de derved bevarer retten til at kalde sig  

 andelsvirksomheder (jf. § 2), dels at de fortsat er forpligtet på princippet  

 om en-mand-en-stemme.
Nogle andelsvirksomheder såsom andelskasser, andelsboligforeninger og  

 gensidige forsikringsselskaber er underkastet særlige bestemmelser i anden  

 lovgivning.
Det vil være uhensigtmæssigt tillige at undergive sådanne  

 andelsvirksomheder bestemmelserne i lovforslaget.
Heller ikke kraft- eller  

 varmeværker, som er undergivet lovene om elforsyning eller om varmeforsyning,  

 er omfattet af lovforslaget.
Til § 2 Bestemmelsen i § 2 giver regler om beskyttelse af andelsvirksomheders  

 navne og stiller krav om, at andelsvirksomhedernes navne tydeligt skal  

 adskille sig fra hinanden.
Bestemmelsen svarer til navnereglerne i aktie- og  

 anpartsselskabslovene.
 Som forkortelse foreslås brug af e.a. (erhvervsdrivende andelsforening  

 eller erhvervsdrivende andelsselskab) eller, såfremt medlemmerne ikke hæfter  

 personligt for andelsvirksomhedens gæld, a.m.b.a. (andelsforening eller  

 andelsselskab med begrænset ansvar).
 I de fleste moderne andelsvirksomheder er medlemmernes hæftelse begrænset,  

 men begrænsningen kan antage mange forskelligartede former, men er hæftelsen  

 i en eller anden form begrænset, skal dette meddeles omverdenen udførligt og  

 nøjagtigt i vedtægterne, jf. herom nedenfor om § 4, nr. 4, og i kort form i  

 navnet gennem den indarbejdede, almindeligt kendte forkortelse a.m.b.a.
Til § 3 Det foreslås, at erhvervsdrivende andelsvirksomheder skal anmeldes til  

 registrering i Andelsregisteret inden 1 måned efter stiftelsen.
Mindre  

 erhvervsdrivende andelsvirksomheder er dog undtaget for denne forpligtelse i  

 kraft af § 1. Disse har dog ret til, hvis de ønsker det, at anmelde sig til  

 Andelsregisteret eller (som hidtil) til Handels- eller Foreningsregisteret,  

 jf. § 17 i lovudkastet.
Overtrædelse af pligt til at anmelde sig til Andels-Registeret kan  

 straffes med bøde, jf. § 18 i lovforslaget.
En virksomheds stiftelse og dens  

 vedtægter er imidlertid gældende uanset manglende registrering.
Undladelse af  

 at anmelde vedtægtsændring kan ligeledes straffes med bøde.
 Lovforslaget benytter om registeret benævnelsen Andelsregisteret, jf. § 13  

 i lovforslaget.
 Fristen for anmeldelser og meddelelser til registeret foreslås i alle  

 tilfælde fastsat til 1 måned.
Til § 4 Vedtægterne har hidtil været det grundlæggende dokument i en  

 andelsvirksomhed.
Dette foreslås opretholdt.
For at sikre, at vedtægterne  

 indeholder de bestemmelser, der i praksis har vist sig at være behov for,  

 opregnes i denne bestemmelser i 11 punkter emner, som skal være reguleret i  

 vedtægterne for en andelsvirksomhed.
Enhver, der ønsker det, kan gøre sig  

 bekendt med vedtægterne i Andelsregisteret.
Hæftelsen for andelsvirksomhedens  

 forpligtelser skal være nøjagtigt beskrevet i vedtægterne.
Vedtægterne skal  

 tage stilling til, om der hæftes ud over forenings- eller selskabsformuen, og  

 til hvordan i bekræftende fald denne hæftelse kan gøres gældende, dvs. om  

 medlemmerne, som det nu er almindeligt, alene hæfter over for virksomheden,  

 eller således at hæftelsen er direkte, dvs. at virksomhedens kreditorer kan  

 gøre deres krav gældende direkte mod det enkelte medlem, så langt hans  

 hæftelse i øvrigt rækker.
Bestemmelsen om hæftelsen i vedtægterne må ud over  

 spørgsmålet om direkte eller indirekte hæftelse tage stilling til, om  

 hæftelsen er ubegrænset eller, som det som oftest er tilfældet, er begrænset  

 og i så fald på hvilken måde.
Hvor ikke andet er bestemt, er hæftelsen  

 direkte, personlig og ubegrænset.
Vedtægterne skal desuden indeholde bestemmelser om valg af  

 andelsvirksomhedens bestyrelse.
Der tænkes her på medlemmernes valg af  

 bestyrelse, idet medarbejdernes valg af medlemmer til andelsvirksomhedens  

 bestyrelse og eventuelt repræsentantskab eller lignende sker i  

 overensstemmelse med § 9. Der skal desuden være bestemmelser i vedtægterne om  

 betingelserne for medlemskab og om, hvordan indtræden i eller udtræden af  

 foreningen finder sted.
Lovforslaget tager ikke stilling til det almindelige  

 erhvervsretlige spørgsmål, der kan opstå både i erhvervsdrivende  

 andelsvirksomheder og i andre foreninger og selskaber om, hvorvidt der findes  

 et retskrav på at opnå medlemskab.
Vedtægterne kan indeholde bestemmelser om at enhver kan blive medlem, at optagelse af nye medlemmer beror på bestyrelsens skøn, eller at det kræver vedtagelse på et repræsentantskabsmøde eller  

 lignende.
 Det ville være forkert at give almindelige lovregler om dette spørgsmål på  

 grund af forskelligheden af virksomheder organiseret i andelsform ud over de  

 regler om ret medlemskab, der er indeholdt i § 7.
Bestemmelserne i vedtægterne om andelsvirksomhedens ophør overlader det  

 til medlemmerne at træffe bestemmelse om, hvordan der skal forholdes med en  

 eventuel nettoformue efter ophøret.
Vedtægterne kan f.eks. bestemme, at  

 formuen skal overgå til en andelsvirksomhed, der driver beslægtet virksomhed,  

 til almennyttige formål eller fordeles blandt andelshaverne.
Herom gælder  

 igen, at andelsvirksomhedernes forskellighed gør det uhensigtsmæssigt at  

 fastsætte generelle regler.
Vedtægterne skal indeholde bestemmelser om, hvordan bestyrelsen vælges, og  

 af hvem årsregnskab skal godkendes.
Dette skal som udtrykkelig nævnt i § 5,  

 stk. 2, ske på en generalforsamling, et delegeretmøde eller lignende.
Der bør  

 være mulighed for forskellige bestemmelser og praksis for andelsvirksomheder,  

 f.eks. om afholdelse af generalforsamling (kongres) hvert år, hvert andet  

 eller tredje år.
Godkendelsen af årsregnskabet foretages, såfremt  

 generalforsamlingen ikke mødes hvert år, af et andet organ f.eks. et  

 repræsentantskab eller en delegeretforsamling, uanset at generalforsamlingen  

 (kongressen) er andelsvirksomhedens højeste myndighed.
Til § 5 Pligten til at anmelde personer i andelsvirksomhedens ledelse til  

 Andelsregisteret omfatter kun medlemmer af bestyrelsen og den eller de  

 egentlige forretningsmæssige ledere, en direktør eller forretningsfører eller  

 medlemmerne af en direktion.
Andre ledende medarbejdere skal ikke anmeldes.
I stk. 2 er foreskrevet, at bestyrelsen vælges af generalforsamlingen  

 eller et delegeretmøde eller lignende medlemsrepræsentation f.eks. en  

 regionsforsamling.
Regnskabet godkendes af medlemmerne eller en  

 repræsentation for disse efter de nærmere regler herom i vedtægterne.
Til § 6 Det er hensigtsmæssigt, at vedtægterne indeholder en bestemmelse om  

 tegningsret, og en bestemmelse herom er derfor indsat som § 4, nr. 6. I § 6  

 foreslås en nærmere regel om indholdet af tegningsretten, en regel, der  

 stemmer overens med reglen i aktieselskabslovens § 61.
Til § 7 Det sikres, at ingen kan nægtes adgang til at indtræde som andelshaver i  

 en virksomhed alene med den begrundelse, at den pågældendes (forventede)  

 økonomiske samkvem med virksomheden er for lille, undtaget, hvis det har  

 bagatelagtig karakter.
Bestemmelsen skal sikre, at en landmand med en normal  

 produktion af f.eks. æg ikke nægtes adgang til et andelsægpakkeri, eller at  

 en forbruger ikke nægtes adgang til en brugsforening.
Bestemmelsen er derimod  

 ikke til hinder for, at f.eks. en landmand med en enkelt høne kan nægtes  

 adgang til andelsægpakkeriet (idet der er tale om bagatelagtig produktion)  

 eller for at helt andre begrundelser for nægtelse af optagelse kan være  

 rimelig (f.eks. hvis ansøgeren bor og producerer et helt andet sted i landet,  

 eller der er tale om en sluttet kreds uden nogen dominerende  

 markedsproduktion på hverken køber- eller sælgerside i området). Bestemmelsen  

 er i overensstemmelse med hidtidig retspraksis, men dens rækkevidde vil i  

 praksis skulle fortolkes af domstolene.
Til § 8 Spørgsmålet om minoritetsbeskyttelse er væsentligt både i  

 andelsvirksomheder og i virksomheder organiseret i andre former.
Forholdene  

 er imidlertid forskellige i andelsvirksomheder og f.eks. i aktieselskaber,  

 fordi stemmeretten i andelsvirksomhederne som oftest ikke er, og efter  

 lovforslaget ikke må være, afhængig af omfanget af samhandel med  

 andelsvirksomheden eller af eventuelle indeståender på andelshaverkonti eller  

 lignende, men - som almindeligt i foreninger - er ens for alle, hvert medlem  

 ens stemmevægt.
Forholdene er også forskellige, fordi medlemmernes interesse  

 i andelsvirksomheden ikke som en aktionærs er at få udbytte og fordel i kraft  

 af kursstigninger, tegningsrettigheder og lignende, men at blive betjent  

 bedst muligt som samarbejdspartner, som kunde i en brugsforening, som  

 levarandør til et slagteri etc.
Hertil kommer, at det i årenes løb er  

 lykkedes i retspraksis i de ret få tvister, som er kommet til afgørelse ved  

 domstolene, at finde frem til rimelige og fornuftige løsninger.
Derigennem er  

 der skabt en værdifuld minoritetsbeskyttelse, der er tilpasset forholdene i  

 andelsvirksomhederne.
 Lovforslaget vil med sin formulering af en selvstændig generalklausul i §  

 8, stk. 1, bevare den retstilstand, som domstolene har skabt på dette område.  

 Ordlyden er valgt, således at den i knap form gengiver en hovedlinje i denne  

 retspraksis.
I § 8, stk. 2, foreslås en regel om retsstillingen, hvor en  

 andelsvirksomhed ved vedtægtsændring gennemfører indgribende forandringer.  

 Også her har retspraksis dannet forbillede.
Et medlem, der efter  

 gennemførelsen af indgribende ændringer ønsker at udtræde, kan gøre dette  

 uden sædvanlig varsel.
Det udtrædende medlem har ret til udbetaling af en del  

 af andelsvirksomhedens formue, såfremt dette har hjemmel i vedtægterne.  

 Indeholder vedtægterne ingen regler herom, kan der tillægges den udtrædende  

 et beløb i overensstemmelse med, hvad der er sædvanlig praksis i tilsvarende  

 andelsvirksomheder.
I forskellige dele af andelsbevægelsen opgøres sådanne  

 udtrædelsesgodtgørelser på forskellig måde, men opgørelsesmåderne ligger ret  

 fast bl.a. i slagterier og i mejerier.
Lovudkastet vil bevare faste kutymer  

 og opnår dette ved at henvise til sædvane.
Såfremt usædvanlige  

 vedtægtsbestemmelser i enkelte tilfælde findes at føre til urimelige  

 resultater, vil disse kunne tilsidesættes efter reglen i aftalelovens § 36.
Lovforslaget indeholder ikke bestemmelser om, at visse vedtagelser (som  

 f.eks. efter aktieselskabslovens §§ 78 og 79) kræver kvalificeret majoritet.  

 Om der i visse tilfælde bør kræves kvalificeret majoritet er et spørgsmål,  

 som tænkes overladt til vedtægterne.
I adskillige andelsvirksomheder kan  

 vedtægterne i dag ændres med almindelig stemmeflerhed.
Der er ikke grund til  

 at gribe ind i vedtægtsfriheden på dette punkt.
Der kan imidlertid være  

 vedtægtsændringer, som efter almindelige retsgrundsætninger ikke bør kunne  

 gennemføres med almindeligt flertal.
Herom tænkes den hidtidige ret  

 opretholdt.
En regel som aktieselskabslovens § 79 er uegnet for andelsvirksomheder.
Af  

 særlig betydning for andelsvirksomhederne er både, at medlemmers ligestilling  

 respekteres, og at det ikke gøres unødigt vanskeligt at gennemføre  

 modernisering af andelsvirksomhederne.
Til § 9 Der er bred enighed i andelsbevægelsen om, at der bør lovfæstes regler om  

 medarbejdernes deltagelse i andelsvirksomhedernes ledelse.
Medarbejderne i andelsvirksomheder af en vis størrelse skal have ret til  

 repræsentation i de besluttende organer, ligesom det er tilfældet i  

 aktieselskaber.
Som udgangspunkt bruges aktieselskabsmodellen, hvorefter  

 medarbejderne har ret til halvt så mange repræsentanter som ejerne.  

 Andelsvirksomheder kan imidlertid adskille sig fra aktieselskaber på to  

 punkter:
 a) De har ofte andre besluttende organer såsom repræsentantskab,  

 delegeretmøde etc.
 b) Visse især landsdækkende andelsvirksomheder har en bestyrelse, der i  

 forvejen er meget stor.
 Derfor foreslås det, at medarbejderrepræsentationen skal gælde alle  

 besluttende organer, dog ikke egentlige generalforsamlinger, medlemsmøder  

 etc.
 Endvidere skal andelshaverne for hvert enkelt organ kunne vælge at udregne  

 medarbejderrepræsentationen efter en anden regel, nemlig en mand en  

 stemme-modellen, således at repræsentationen i repræsentantskab og/eller  

 bestyrelse fordeles mellem andelshavere og medarbejderne efter deres antal.  

 Er der f.eks. 400 andelshavere og 100 medarbejdere, skal medarbejderne have  

 (mindst) 20 pct. af pladserne (100/(100+400)=20 pct.). Medarbejderne skal dog  

 altid have mindst to medlemmer i hvert organ.
Til § 10 Det foreslås, at erhvervsdrivende andelsvirksomheder skal udarbejde  

 årsregnskab og årsberetning efter reglerne i årsregnskabsloven.
En vis  

 tilpasning af bestemmelserne i denne lov er nødvendig.
Forskrifter om  

 aktiekapital, egne aktier, lovpligtig reservefond og overkurs kan ikke  

 anvendes i et andelsregnskab.
Regnskaberne skal offentliggøres på samme måde  

 som regnskaber for aktieselskaber.
Regnskaberne skal endvidere revideres, og  

 bestemmelserne om revision og granskning i aktieselskabslovens kapitel 11  

 finder anvendelse, ligeledes med de fornødne tilpasninger.
Det er i øvrigt  

 allerede praksis - i hvert fald i alle større andelsvirksomheder - at opfylde  

 disse krav til regnskabsaflæggelse og revision.
Til § 11 Ifølge bestemmelsen skal andelsvirksomheder, der har datterselskaber,  

 aflægge et særligt koncernregnskab omfattende såvel moder- som datterselskab.
Til § 12 Bestemmelsen i § 12 er en kodificering af den almindelige  

 erstatningsregel, der i stk. 3 medtager en lempelsesregel, uanset at dette  

 efter gennemførelsen af § 24 i Erstatningsansvarsloven ikke kan anses for  

 strengt nødvendigt.
Værnetingsreglen i stk. 4 vil muligvis heller ikke være  

 strengt nødvendig efter vedtagelsen af en lov om ændring af retsplejelovens  

 regler om værneting i forbindelse med ratifikation af EF's domskonvention.
Til § 13 De tekniske regler i § 13 om registreringer m.v. er udformet med  

 forbillede i aktieselskabsloven.
Til § 14 Reglen om betegnelsen af andelsvirksomheder på breve og andre  

 forretningspapirer er optaget i lovforslaget efter forbillede af  

 aktieselskabslovens § 153, stk. 6. Nøjagtig oplysning om andelsvirksomheden  

 kan bl.a. være hensigtsmæssig i forretningsbreve til udlandet.
Til §§ 15 og 16 De foreslåede regler om registrering svarer til bestemmelser i  

 aktieselskabsloven.
Til § 17 Mange andelsvirksomheder er i dag registreret i et handelsregister eller i  

 Foreningsregisteret.
Disse registreringer må, dersom lovforslaget vedtages,  

 overføres til Andelsregisteret.
Til § 18 Overtrædelse af lovforslagets regler kan straffes med bøde.
Ledelsen af  

 andelsvirksomhederne har tavshedspligt.
Pligter over for Andelsregisteret,  

 såsom anmeldelse af vedtægtsændringer og indsendelse af regnskaber, kan  

 fremtvinges med tvangsbøder.
Til § 19 Forslaget om ikrafttrædelse er udformet således, at der gives de  

 eksisterende andelsvirksomheder en rimelig tid til at indrette sig efter den  

 nye lov.
