Fremsat den 13. marts 2001 af  

 Yvonne Herløv Andersen (CD), Peter Duetoft (CD),  

 Annie Lunde Hansen (CD) og  

 Mimi Jakobsen (CD) Forslag til folketingsbeslutning om indførelse af neonatal hørescreening af  

 alle børn Med henblik på en forbedret forebyggelse af  

 hørehandicap opfordrer Folketinget regeringen til inden udgangen af  

 2001 at samarbejde med amterne om at skabe det nødvendige grundlag for  

 indførelse af en hørescreening af alle nyfødte  

 børn inden 3-måneders-alderen.
 Screeningen organiseres af amterne i overensstemmelse med  

 det enkelte amts muligheder og strukturelle forhold.
Bemærkninger til forslaget Formål og baggrund Formålet med forslaget er gennem udnyttelse af den  

 eksisterende moderne teknologi at få den tidligst mulige  

 diagnosticering af medfødt eller tidligt erhvervet1)  behandlingskrævende og permanent  

 høretab (PMHT), så behandling af børnene kan indledes  

 før 6-måneders-alderen.
Derved opnås mærkbart bedre  

 muligheder for at forebygge hørehandicap hos børn.
Børn med høretab har stor risiko for  

 fejludvikling af sprog, tale, begrebsverden og social tilpasning.
De  

 første levemåneder udgør en såkaldt » kritisk periode«.
Undersøgelser af sprog og  

 taleudvikling hos hørehæmmede børn har vist, at hvis  

 barnet opspores og behandles før 6-måneders-alderen, er  

 mulighederne for at undgå fejludvikling betydelig bedre, end hvis  

 behandlingen først påbegyndes senere.
I det moderne kommunikationssamfund er mennesket  

 afhængigt af sine evner til at kunne kommunikere ved hjælp af  

 hørelse, stemme, tale og sprog.
Som en konsekvens heraf blev det i  

 1993 efter en konsensuskonference i USA anbefalet at hørescreene alle  

 børn i nyfødthedsperioden, dvs. inden 3-måneders-alderen,  

 således at eventuel behandling er iværksat senest ved  

 6-måneders-alderen.
Denne anbefaling har haft stor betydning ikke alene  

 i USA, hvor screening i denne aldersgruppe er lovbefalet i mere end 30  

 stater.
Universel neonatal hørescreening foretages også i  

 Østrig, Belgien, Holland og Luxembourg og er desuden under  

 forberedelse i England.
Sidste år besluttede WHO at anbefale denne form  

 for screening.
For øjeblikket opdages PMHT alt for sent.
Danske  

 børn er omkring 2 år gamle, før lægerne opdager, at  

 de ikke kan høre.
Den screeningstest, Boeltesten, der  

 gennemføres rutinemæssigt af sundhedsplejerskerne på  

 børn i 7-8-måneders-alderen, er for hørelsen hverken  

 tilstrækkelig følsom eller specifik.
Det betyder, at der  

 både kommer mange falsk negative og falsk positive svar2) . Endelig finder testen sted for sent.  

 Behandling med høreapparat bør begynde, inden barnet er 6  

 måneder.
I Københavns Amt har man tidligere  

 gennemført et femårigt forsøg med screening af  

 nyfødte for høretab.
Forsøget omfattede imidlertid kun  

 18-20 pct. af en fødselsårgang, og dækningsgraden af  

 neonatalscreening bør omfatte 90 pct. af alle nyfødte.  

 Alligevel har Københavns Amt opnået en bedre opsporing af  

 børn med høretab i begyndelsen af 1990´erne end den, som f.eks.  

 H:S-området har kunnet præstere.
På landsplan er forekomsten af  

 behandlingskrævende PMHT omkring 1,5 ud af 1000 nyfødte,  

 svarende til ca. 100 børn årligt.
I forvejen screenes der  

 for andre sygdomme, der er mindre hyppige end medfødt  

 hørenedsættelse, f.eks. medfødt myxødem og  

 phenylketonuri.
Antallet af børn er imidlertid ikke et  

 afgørende kriterium for indførelse af en screening.
Det er  

 derimod blandt andet spørgsmålet, om der tale om et  

 væsentligt sundhedsproblem3) . For  

 medfødt høretab gælder, at det er et alvorligt livslangt  

 sundhedsproblem.
Mulig organisering af universel neonatal hørescreening Det mest hensigtsmæssige ville være at screene  

 de nyfødte børn dér, hvor de er tilgængelige, dvs.  

 på sygehusenes barselsafdelinger.
Men i dag udskrives mødrene  

 allerede 1-2 dage efter fødselen, og resultatet af screening i 1.-2.  

 levedøgn giver mange falsk positive.
Derfor kan det være  

 nødvendigt at finde frem til en anden organisering, f.eks. ved, at  

 hvert amt ud fra egne forhold og muligheder selv finder frem til, hvordan  

 screeningen organiseres bedst og billigst.
En måde er at lade hørescreening foregå  

 i tæt samarbejde med sundhedsplejersken i den nyfødtes hjem.  

 Sundhedsplejersken kan tilbyde og forberede forældrene på en  

 hørescreening, som forældrene skal give deres samtykke til.
Med  

 specialoplæring i måling med bærbart udstyr kan en  

 specialgruppe blandt sundhedsplejerskerne også foretage screeningen.
En  

 anden måde er at screene for hørelsen på den  

 børneafdeling, hvor barnet kommer til blodprøve med henblik  

 på screening for phenylketonuri.
Hvis strukturen i et amt egner sig til  

 det, kan man endvidere forestille sig en screeningsenhed i tilknytning til en  

 audiologisk afdeling.
Fordelene ved en sådan centralisering er dels, at  

 det er billigere og dels, at det vil kunne føre til diagnostisk  

 undersøgelse af nyfødte i den audiologiske afdeling umiddelbart  

 i tilslutning til, at der opstår mistanke om  

 hørenedsættelse på baggrund af screeningsresultatet.
Metoder og etiske overvejelser Mange års udvikling og medicinsk teknologivurdering  

 har ført frem til anvendelse af to metoder, der i øjeblikket  

 anses for de bedste.
Metoderne bruges alene eller i kombination.  

 Undersøgelsen foregår bedst, når barnet er sovende, og  

 begge metoder er uden ubehag for barnet.
Det har været diskuteret, om det er uetisk at  

 foretage en hørescreening i nyfødthedsperioden, hvor  

 mor-barn-forholdet helst skal udvikles i ro og ikke forstyrres af eventuelle  

 oplysninger om høretab.
Spørgeskemaundersøgelser  

 både i England og Sverige4)  har  

 dog vist, at næsten alle forældre er positive over for en  

 hørescreening.
Forældre til hørehæmmede børn  

 har desuden oplyst, at de gerne ville have haft en diagnose på et  

 tidligere tidspunkt, end tilfældet havde været.
Økonomiske overvejelser I Københavns Amt, hvor man som nævnt har  

 gennemført et femårigt forsøg med screening af  

 nyfødte for høretab, tyder erfaringerne på, at  

 screeningen på længere sigt vil kunne svare sig økonomisk.  

 Dengang var udgiften pr. screening 150 kr.
I dag skønnes den at  

 være omkring 200 kr.
Det vil sige, at en universel neonatal  

 hørescreening i alt skønsmæssigt vil koste ca. 12 mio.  

 kr.
 Samtidig kan der opnås en besparelse på  

 Boeltesten til fordel for den universelle neonatale hørescreening.  

 Boeltesten opfylder stort set ingen af de krav, Sundhedsstyrelsen i dag  

 stiller for at iværksætte et screeningsprogram.
Skriftlig fremsættelse Yvonne Herløv Andersen (CD):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om indførelse  

 af neonatal hørescreening af alle børn.
(Beslutningsforslag nr.
B 143).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
