Cirkulære om aftale om betaling mv. under funktion i højere stilling for tjenestemænd i staten og folkekirken (funktionsaftalen) (Til samtlige ministerier mv.) Generelle bemærkninger 1. Skatteministeriet og tjenestemændenes centralorganisationer har indgået vedlagte aftale af 26. april 2022 om betaling mv. under funktion i højere stilling for tjenestemænd i staten og folkekirken.
2. Ved funktion forstås, at en tjenestemand i henhold til § 11 eller § 41, stk. 1, i tjenestemandsloven midlertidig gør tjeneste i en anden (højere) stilling.
Funktionsvederlag i henhold til funktionsaftalen må således ikke forveksles med de funktionstillæg, som i henhold til aftaler om nye lønsystemer kan ydes for særlige opgaver/funktioner, som tjenestemanden varetager som led i sin egen stilling.
3. Ved overenskomstforhandlingerne i 2018 er det aftalt, at reglerne om karens i § 4 ændres, således at karensperioden forlænges fra 15 og 22 dage til 30 dage.
Det er samtidig aftalt, at ansatte efter udløbet af karensperioden har ret til funktionsvederlag under sygdomsfravær i indtil 28 dage samt under afvikling af ferie/særlige feriedage.
 Fravær i forbindelse med barsels- og adoptionsorlov samt omsorgsdage fremgår af aftaleteksten.
I forbindelse med aftaleredigeringen er der foretaget en del redaktionelle og sproglige ændringer i aftaleteksten, der er ikke hermed sket indholdsmæssige ændringer udover, hvad der er fremhævet ovenfor.
Aftalen har fået følgende opbygning:
- § 1 Retten til funktionsvederlag - § 2 Lokalaftaler - § 3 Karensperiode - § 4 Funktionsvederlagets størrelse - § 5 Opgørelsen af funktionsvederlaget efter karensperiodens udløb - § 6 Udgiftsdækkende og særlige ydelser - § 7 Opgørelse af anciennitet ved ansættelse i højere stilling - § 8 Særlige regler for udenrigstjenesten 4. For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Denne redaktionelle ændring medfører ingen ændringer i bestemmelsernes, henholdsvis bemærkningernes retlige status.
Ikrafttræden Cirkulæret træder i kraft den 27. april 2022 og har virkning fra 1. maj 2022. Samtidig ophæves Finansministeriets cirkulære af 23. juni 2011 om betaling mv. under funktion i højere stilling for tjenestemænd i staten og folkekirken (Perst. nr. 032-11).
Skatteministeriet, Medarbejder- og Kompetencestyrelsen, den 27. april 2022 Pernille Jung Bilag Aftale om betaling mv. under funktion i højere stilling for tjenestemænd i staten og folkekirken - § 1. Retten til funktionsvederlag En tjenestemand, som i henhold til tjenestemandslovens § 11 eller § 41, stk. 1, efter særlig ordre eller ifølge en forud fastlagt tjenestefordeling fungerer i en højere stilling, er berettiget til funktionsvederlag efter reglerne i denne aftale, under forudsætning af at den pågældende overtager de arbejdsopgaver, der er forbundet med den højere stilling.
 Stk. 2. En tjenestemand, der er ansat i en stilling, hvor oprykning til højere løn- indplacering ifølge lov eller anden godkendt ordning finder sted efter anciennitet og under forudsætning af tilfredsstillende tjenstlige forhold, er dog ikke berettiget til funktionsvederlag under tjeneste i en anden tilsvarende stilling.
§ 2. Lokalaftaler Bestemmelserne i §§ 3-7 kan fraviges eller suppleres ved lokal aftale.
 Stk. 2. Lokalaftaler indgås af de enkelte ministerier eller dem, de bemyndiger hertil, og vedkommende forhandlingsberettigede organisationer eller dem, de bemyndiger hertil.
 Stk. 3. Lokalaftaler kan opsiges til bortfald med et varsel på 3 måneder, medmindre der aftales et andet varsel.
Stk. 4. Efter bortfald af den lokale aftale gælder bestemmelserne i denne aftale.
Det gælder også i forhold til igangværende funktioner, medmindre andet aftales.
 Cirkulærebemærkninger til § 2:
 De enkelte ministerier mv. og organisationer afgør, på hvilket niveau aftaleretten skal varetages.
Skatteministeriet forudsætter, at kompetencen til at indgå lokalaftaler videredelegeres i videst muligt omfang.
Centralorganisationerne har tilsvarende henstillet til medlemsorganisationerne, at de videredelegerer aftaleretten til det lokale niveau.
§ 3. Karensperiode Retten til funktionsvederlag indtræder, når tjenestemanden har fungeret i den højere stilling i 30 dage i sammenhæng.
Stk. 2. Fridage, barsels- og adoptionsorlov og omsorgsdage i karensperioden medregnes ved opgørelsen af karensperioden, hvis tjenestemanden har fungeret i den højere stilling på den første arbejdsdag efter fridagen/fridagene, barsels-/adoptionsorloven eller omsorgsdage.
Ved fravær af andre årsager end førnævnte i de første 30 dage af funktionen (karensperioden), afbrydes perioden, og der påbegyndes en ny karensperiode.
Stk. 3. En tjenestemand, der har opnået ret til funktionsvederlag, får betaling fra det tidspunkt, hvor funktionen er påbegyndt.
I tilfælde af, at en karensperiode afbrydes regnes funktionsperioden fra seneste gennemførte karensperiode.
§ 4. Funktionsvederlagets størrelse Der kan lokalt indgås aftale om funktionsvederlagets størrelse.
Hvis der ikke indgås en lokalaftale, gælder bestemmelserne i stk. 2 og 3.
Stk. 2. Funktionsvederlaget udgør et beløb, der svarer til forskellen mellem lønnen i tjenestemandens egen stilling og den løn, som den pågældende ville opnå ved udnævnelse i den højere stilling på sit hidtidige tjenestested.
Overføres tjenestemanden til et andet tjenestested, beregnes funktionsvederlaget dog på grundlag af lønforholdene på det nye tjenestested.
 Stk. 3. For tjenestemænd, der er ansat på prøve, og som aflønnes med en procentdel af lønnen ved varig ansættelse, opgøres funktionsvederlaget på grundlag af forskellen mellem den procentdel af lønnen i egen stilling, som den pågældende er berettiget til, og samme procentdel af lønnen i den højere stilling.
 Stk. 4. Bestemmelserne i stk. 1 - 3 gælder ikke for tjenestemænd, som er aflønnet i henhold til intervallønsystemer, hvori der er aftalt særlige regler om fastsættelse af funktionsvederlaget.
 Cirkulærebemærkninger til § 4:
 Indgås der ikke en lokalaftale efter § 4, stk. 1, beregnes funktionsvederlaget som hidtil efter reglerne i § 4, stk. 2 og 3, dvs. som et ikke-pensionsgivende tillæg, der udgør forskellen mellem lønnen i den højere stilling og lønnen i tjenestemandens egen stilling.
 For tjenestemænd, der er omfattet af et basislønsystem, indgår følgende løndele i beregningsgrundlaget:
 Den højere stilling:
a) Basislønnen b) Funktionstillæg, der er knyttet til den højere stilling.
Er tillægget tids- eller opgavebegrænset, indgår funktionstillægget i lønnen indtil det tidspunkt, tillægget ophører i overensstemmelse med de betingelser, der er aftalt om tillæggets varighed, under forudsætning af at den fungerende overtager opgaven c) Kvalifikationstillæg, der knytter sig til de særlige krav, der stilles til stillingsindehaveren på grund af stillingens særlige indhold.
Tilsvarende gælder lokalt aftalte tillæg, der knytter sig til på forhånd fastsatte objektive kriterier, eksempelvis uddannelse, samt centralt aftalte tillæg d) Resultatløn kan indgå efter konkret vurdering.
 Tjenestemandens egen stilling:
a) Basislønnen, funktionstillæg og kvalifikationstillæg samt eventuelt personligt tillæg b) Midlertidige tillæg, der bevares under funktionen, i den periode, hvori de ydes.
 Hvis en beregning efter disse retningslinjer medfører lønnedgang, bevarer tjenestemanden sin hidtidige løn.
 Funktionsvederlaget ydes uden for pulje  uanset om vederlaget ydes i henhold til lokalaftale eller efter reglerne i funktionsaftalen.
§ 5. Opgørelsen af funktionsvederlaget efter karensperiodens udløb Fridage i funktionsperioden medregnes ved opgørelsen af det antal dage, for hvilke der ydes betaling, hvis tjenestemanden har fungeret i den højere stilling på den første arbejdsdag efter fridagen.
 Stk. 2. Barsel- og adoptionsorlov, omsorgsdage, sygdomsfravær i indtil 28 dage samt afvikling af ferie/særlige feriedage i funktionsperioden medregnes ved opgørelsen af det antal dage, for hvilket der ydes betaling.
 Stk. 3. Selv om funktionen har været afbrudt på grund af sygdomsfravær i mere end 28 dage og tjenestefrihed af op til 1 måneds varighed, bevarer tjenestemanden retten til funktionsvederlaget efter fraværsperiodens ophør, hvis den pågældende fortsat fungerer i den højere stilling.
 Stk. 4. Er funktionen blevet afbrudt i andre tilfælde end nævnt i stk. 3, bevarer tjenestemanden retten til funktionsvederlaget for efterfølgende funktionsperioder, hvis den mellemliggende periode udgør 15 dage eller derunder.
§ 6. Udgiftsdækkende og særlige ydelser Under funktion er tjenestemanden berettiget til udgiftsdækkende ydelser efter de satser, der gælder for den højere stilling.
 Stk. 2. Særlige ydelser udbetales efter de satser, der gælder for den højere stilling, når tjenestemanden har fungeret i 30 dage i sammenhæng, jf. § 3, stk. 1.
§ 7. Opgørelse af anciennitet ved ansættelse i højere stilling En tjenestemand, der ansættes i en højere stilling i direkte forlængelse af funktion i denne stilling eller anden højere stilling af samme kategori, og som har varetaget arbejdsopgaverne i stillingen gennem en sammenhængende periode på mindst 1 år, får medregnet funktionsperioden i lønancienniteten i den højere stilling.
§ 8. Særlige regler for udenrigstjenesten For tjenestemænd i udenrigstjenesten finder bestemmelserne i § 12 i normerings- og klassificeringsloven af 1958 fortsat anvendelse, jf.
Finansministeriets bekendtgørelse nr. 943 af 4. juli 2017.
§ 9. Ikrafttræden og opsigelse Aftalen har virkning fra den 1. maj 2022. Samtidig ophæves aftale af 23. juni 2011 om betaling mv. under funktion i højere stilling for tjenestemænd i staten og folkekirken.
 Stk. 2. Aftalen kan opsiges skriftligt med 3 måneders varsel til en 31. marts, dog tidligst til 31. marts 2024.
