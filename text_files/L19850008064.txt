Bekendtgørelse af overenskomst af 5. december 1984 med Finland om handelen mellem Grønland og Finland Den 5. december 1984 undertegnedes i København en overenskomst mellem Danmark og Finland om handelen mellem Grønland og Finland.
 Overenskomsten har følgende ordlyd:
OVERENSKOMST MELLEM DANMARK OG FINLAND OM HANDELEN MELLEM GRØNLAND OG FINLAND Danmarks og Finlands regeringer, som ved Grønlands udtræden af De europæiske Fællesskaber har til hensigt at fortsætte og udvikle frihandelen mellem Grønland og Finland under henvisning til aftalen mellem Finland og Det europæiske økonomiske Fællesskab samt mellem Finland og Det europæiske Kul- og Stålfællesskab og dets medlemsstater, og i overensstemmelse med GATT-aftalens bestemmelser om frihandelsområder, er blevet enige om følgende:
Artikel 1 Bestemmelserne i frihandelsaftalen mellem Finland og Det europæiske økonomiske Fællesskab samt bestemmelserne i frihandelsaftalen mellem Finland og Det europæiske Kul- og Stålfællesskab og dets medlemsstater og de til aftalen knyttede protokoller, fortolkende erklæringer, noteudvekslinger og til disse gjorte ensidige udtalelser, finder tilsvarende anvendelse på handelen mellem Grønland og Finland, med undtagelse af bestemmelserne om de blandede komiteer, regional anvendelse og opsigelse.
 Desuden finder frihandelsbestemmelserne anvendelse på følgende varer:
Artikel 2 Grønland kan i samme omfang som i forhold til EF indføre told eller kvantitative restriktioner, der skønnes nødvendige under hensyntagen til Grønlands øjeblikkelige udviklingsbehov.
Danmark giver Finland meddelelse om indførelse eller ændring af sådanne foranstaltninger i Grønland.
Artikel 3 Alle spørgsmål vedrørende denne overenskomst behandles i konsultationer efter anmodning fra en af parterne.
Parterne træder uden forsinkelse sammen til sådanne konsultationer.
Artikel 4 Denne aftale finder anvendelse på varer med oprindelse i Finland og Grønland.
Artikel 5 Hver af parterne kan opsige denne overenskomst ved skriftlig meddelelse til den anden part.
Overenskomstens gyldighed ophører tre måneder efter datoen for en sådan meddelelse.
Parterne kan dog fortsætte med at anvende overenskomsten for en periode af ni måneder efter datoen for ophøret af dens gyldighed.
Artikel 6 Overenskomsten træder i kraft den l. januar 1985 eller den dag, Grønland udtræder af EF's toldområde, forudsat, at begge parter for denne dag har meddelt hinanden, at de forfatningsmæssige procedurer for overenskomstens ikrafttrædelse er afsluttet.
Hvis dette ikke sker før den 1. januar 1985 eller den dag, Grønland udtræder af EF's toldområde, træder overenskomsten i kraft den første dag i den anden måned, efter modtagelsen af disse meddelelser.
 Denne overenskomst er oprettet i to eksemplarer på dansk og på finsk, idet begge tekster har samme gyldighed.
