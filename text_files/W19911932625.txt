 Ret til dagpenge fra kommunen til en lønmodtager, der før sygdommens  

 indtræden havde været tilknyttet arbejdsmarkedet i 13 uger og i denne periode  

 havde været beskæftiget i mindst 120 timer, selvom pågældende i hele  

 sygeperioden havde været omfattet af en almindelig karantæne efter reglerne  

 om udbetaling af arbejdsløshedsdagpenge.
 SAGSFREMSTILLING:
 Kommunen traf afgørelse om, at der ikke var ret til dagpenge i forbindelse  

 med en sygeperiode fra den 1. juni 1990, sålænge pågældende var omfattet af  

 en almindelig karantæne efter reglerne om udbetaling af  

 arbejdsløshedsdagpenge.
Kommunen oplyser, at pågældende selv opsagde sin stilling den 1. maj 1990  

 til fratræden med udgangen af samme måned.
Pågældende blev på dette grundlag  

 idømt karantæne af 5 ugers varighed fra sin arbejdsløshedskasse, HK.
 Pågældendes sidste sygedag var den 30. juni 1990, og den 1. juli 1990 gik  

 pågældende igen i arbejde.
 Pågældende har været i uafbrudt beskæftigelse i perioden 1. januar 1990 og  

 indtil sygdommens indtræden, og har de sidste 13 uger før fraværet arbejdet  

 mere end 120 timer.
 Pågældende har i sin klageskrivelse anført, at hun ikke vidste, at hun  

 ville blive sygemeldt.
 AFGØRELSE:
 Dagpengeudvalget ved opmand har den 7. august 1991 ændret kommunens  

 afgørelse:
»Pågældende har været tilknyttet arbejdsmarkedet de sidste 13 uger  

 før sygdommens indtræden og i denne periode været beskæftiget i mindst 120  

 timer.
Da hun ikke har ret til dagpenge fra arbejdsgiveren, opfylder hun  

 derfor betingelserne i dagpengelovens § 4, stk. 1, nr. 1, for at få udbetalt  

 dagpenge fra kommunen.
 OPMANDENS BEGRUNDELSE FOR AFGØRELSEN:
 Dagpengeretten efter § 4, stk. 1, nr. 1, er alene knyttet til betingelser  

 med hensyn til beskæftigelsen.
 Hverken dagpengelovens tekst eller de overordnede hensyn, der ligger bag  

 loven, findes med fornøden sikkerhed at give grundlag for som yderligere  

 betingelse for dagpenge efter § 4, stk. 1, nr. 1, at stille krav om, at  

 lønmodtageren ikke må være omfattet af en almindelig karantæne efter  

 arbejdsløshedslovgivningen.
 RESULTAT:
 Dagpengeudvalget ændrer kommunens afgørelse og omgør sin egen afgørelse af  

 22. oktober 1990 i overensstemmelse med det anførte.
Udvalgets afgørelse kan ikke indbringes for anden administrativ  

 myndighed.« Afgørelsen af 22. oktober 1990, der er udsendt som »SM D-meddelelse  

 nr. 13/1990« annulleres.
