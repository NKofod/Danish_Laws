Nr LSF 185 Forslag til Lov om ændring af lov om sundhedsvæsenets centralstyrelse m.v.
Fremsat af sundhedsministeren (Elsebeth Kock-Petersen) den 18. januar 1989 § 1 I lov nr. 397 af 10. juni 1987 om sundhedsvæsenets centralstyrelse m.v.  

 foretages følgende ændringer:
 1. § 16, stk. 1, affattes således:
»Patientklagenævnet består af en formand og et af sundhedsministeren  

 fastsat antal næstformænd og beskikkede medlemmer.« 2. Efter § 16 indsættes:
»§ 16 a.
Sekretariatsbetjening af Nævnet varetages af  

 Sundhedsstyrelsen.« 3. I § 17, nr. 1 ændres »een af næstformændene« til:  

 »en næstformand.« § 2 Loven træder i kraft den 1. september 1989.
Bemærkninger til lovforslaget Almindelige bemærkninger 1. Lovforslagets indhold Ved lovforslaget skabes mulighed for en udvidelse af antallet af  

 næstformænd i Patientklagenævnet.
Endvidere fastlægges at  

 sekretariatsbetjening af nævnet fremover varetages af Sundhedsstyrelsen.
2. Lovforslagets hovedformål Formålet med lovforslaget er at rationalisere og effektivisere  

 tilrettelæggelsen af patientklagesagsbehandlingen ved at udvide antallet af  

 næstformænd i Patientklagenævnet og ved at overføre nævnets  

 sekretariatsbetjening til Sundhedsstyrelsen.
Således undgås administrativt  

 dobbeltarbejde.
Forslaget er et led i arbejdet med at nedbringe den stigende  

 ventetid ved behandling af klagesager.
 Hensigten med lovforslaget er endvidere at bevare Patientklagenævnets  

 uafhængighed, samt at etablere en mere direkte adgang for nævnet til at  

 sikre, at et afbalanceret lægefagligt grundlag for nævnets afgørelser er til  

 stede.
3. Lovforslagets baggrund og gældende regler 3.1. Ved lov nr. 397 af 10. juni 1987 om sundhedsvæsenets centralstyrelse  

 m.v. ændredes den dagældende administrative behandling af patientklagesager,  

 idet der fra 1. januar 1988 blev oprettet et administrativt uafhængigt nævn -  

 kaldet Sundhedsvæsenets Patientklagenævn - som træffer endelig afgørelse i  

 klager over den faglige virksomhed, som udøves af personer indenfor  

 sundhedsvæsenet.
 Formålet med ændringen af patientklagesagsbehandlingen var at styrke  

 patienternes retssikkerhed og tillid til klagesystemet ved at henlægge  

 afgørelsen af klager til et nævn, bestående både af lægmænd og af juridisk og  

 faglig ekspertise.
 Til nævnet blev knyttet et mindre sekretariat, som efter modtagelse af en  

 klage foranlediger, at denne nærmere undersøges af Sundhedsstyrelsen, ligesom  

 sekretariatet forbereder sagsforelæggelse for nævnet, deltager i nævnsmøder  

 og i øvrigt varetager sædvanlige administrative opgaver for nævnet, jf.  

 Sundhedsministeriets bekendtgørelse nr. 257 af 19. april 1988 om  

 forretningsorden for Sundhedsvæsenets Patientklagenævn.
 Ved oprettelsen af nævnet forudsattes, at nævnet skulle træffe afgørelse i  

 ca. 900-1.000 klagesager årligt, samt at der på hvert nævnsmøde (ca. 40  

 årligt) kunne behandles ca. 20 sager.
 3.2. Det har senere vist sig, at antallet af klagesager er blevet noget  

 større og sagerne har i øvrigt vist sig mere komplicerede end forventet,  

 ligesom der ved nævnets oprettelse beroede et større antal sager i  

 Sundhedsstyrelsen, som ikke var færdigekspederet før 1. januar 1988, og som  

 derfor overgik til Patientklagenævnets behandling.
Patientklagenævnet har således i 1988 modtaget 1.263 sager, hvoraf 1.093  

 skal nævnsbehandles.
Derudover har nævnet pr. 1. januar 1988 overtaget ca.  

 1.050 ikke-færdigekspederede sager fra Sundhedsstyrelsen.
 Nævnet har i 1988 afholdt 36 møder og behandlet gennemsnitligt 16 sager  

 pr. møde.
 Med det øgede sagsantal vil der blive lagt en større arbejdsbyrde på  

 formand/næstformænd.
 For at undgå at det juridiske formandsskab skal blive en  

 »flaskehals« i sagsbehandlingen, må antallet af næstformænd derfor  

 kunne forøges ud over de 2, der er fastsat i lovens § 16, stk. 1, og  

 tilpasses det aktuelle behov.
3.3. Ved oprettelsen af Patientklagenævnet blev det endvidere forudsat, at  

 forberedelsen af klagesager skal foregå i et samspil mellem  

 Patientklagenævnets særlige sekretariat og Sundhedsstyrelsen, som i øvrigt  

 varetager det løbende tilsyn med sundhedspersonalet.
Endvidere blev der lagt  

 vægt på at undgå dobbeltarbejde, og det er derfor i centralstyrelseslovens §  

 19, stk. 1 fastsat, at nævnet skal indhente en udtalelse fra  

 Sundhedsstyrelsen, forinden nævnet træffer afgørelse i en sag.
 Erfaringerne fra det første år efter nævnets oprettelse har imidlertid  

 vist, at den gældende administrative ordning med en særskilt  

 sekretariatsbetjening af nævnet via et mindre sekretariat og  

 forberedelse/undersøgelse af sagerne via Sundhedsstyrelsen er mere tids- og  

 ressourcekrævende end forventet, ligesom et vist dobbeltarbejde særligt i  

 forbindelse med bl.a. visitation (rette modtagelse og videresendelse) af  

 klagesagerne og forberedelse til nævnsforelæggelse ikke har kunnet undgås.  

 Der har endvidere vist sig at være behov for, at nævnsmedlemmerne umiddelbart  

 kan stille og få besvaret uddybende spørgsmål vedrørende undersøgelsen af den  

 enkelte klagesag.
Med lovforslaget henlægges sekretariatsbetjeningen af nævnet derfor  

 direkte til Sundhedsstyrelsen, hvorved der opnås en rationaliseringsgevinst  

 til nedbringelse af klagesagsbehandlingstiden.
Rationaliseringen består i, at  

 dobbeltadministration kan afvikles, at den viden, som Sundhedsstyrelsen  

 sidder inde med om de enkelte klagesager, bedre kan udnyttes, samt at  

 sagsbehandlingen kan tilrettelægges, så den svarer til nævnets behov.
 Hertil kommer, at der ved etablering af en tættere kontakt mellem  

 klageinstansen og den rådgivende/tilsynsførende myndighed for personer  

 indenfor sundhedsvæsenet, forventes skabt en større gensidig forståelse for  

 de forhold, som giver anledning til at patienter klager, hvilket igen  

 forventes at give sig udslag i den praksis og de regler, som  

 Sundhedsstyrelsen som tilsynsmyndighed fastlægger for medicinalpersoners  

 faglige virksomhed.
 Retningslinierne for samarbejdet mellem nævnet og Sundhedsstyrelsen  

 fastlægges i nævnets forretningsorden.
 Nævnets administrative uafhængighed, herunder uafhængighed af en klagers  

 påstande eller af Sundhedsstyrelsens udtalelse, samt nævnets  

 afgørelsesmuligheder ændres ikke, jf. centralstyrelseslovens §§ 13 og 14,  

 ligesom nævnet fortsat efter lovens § 21 skal afgive en årlig redegørelse til  

 sundhedsministeren om nævnets virksomhed.
 Sundhedsstyrelsen vil i øvrigt for sit vedkommende til effektivisering af  

 klagesagsbehandlingen foretage en række administrative omlægninger af  

 styrelsens patientklagesagsbehandling, hvorved styrelsens »produktion af  

 klagesager« forventes væsentligt forøget.
4. Økonomiske og administrative konsekvenser Et væsentligt mål med lovforslaget er en nedsættelse af  

 sagsbehandlingstiden for klagesager, som for tiden er gennemsnitlig 12 til 18  

 måneder til anslået 8 til 12 måneder.
 Som konsekvens af lovforslaget forventes antallet af næstformænd i nævnet  

 umiddelbart udvidet fra 2 til 4.
 Herved er lagt til grund, at der ved en anslået gennemsnitlig  

 sagsbehandlingstid på 8 til 12 måneder må afholdes 60 nævnsmøder årligt med  

 behandling af ca. 20 sager pr. møde.
Ved nedlæggelse af Patientklagenævnets sekretariat overføres de på  

 finanslov 1989 (§ 30.06.06) til sekretariatet knyttede 4,5 årsværk, svarende  

 til lønudgifter på årligt kr. 1,2 mill., til Sundhedsstyrelsen.
Styrelsen  

 forudsættes herefter ved rationalisering og omlægning af  

 klagesagsbehandlingen væsentligt at kunne forøge »produktionen af  

 klagesager«, på kortere sigt anslået til 1.200 sager årligt.
 Nævnssekretariatets øvrige bevilling på dels kr. 0,4 mill. til honorering  

 af nævnsmedlemmerne og merarbejdsbetaling til formændene, dels kr. 1,8 mill.  

 til ydelse af diæter og rejsegodtgørelse til nævnsmedlemmer samt til  

 sekretariatets drift i øvrigt, overføres ligeledes til Sundhedsstyrelsen.
 Lovforslagets gennemførelse frigiver ingen ressourcer, idet  

 rationaliseringsgevinsten i det hele anvendes til effektivisering af  

 patientklagesagsbehandlingen og dermed nedsættelse af sagsbehandlingstiden.
 Udgifterne til oplysningsvirksomhed i forbindelse med  

 sekretariatsomlægningen forventes at udgøre ca. kr. 100.000.
 De anslåede merudgifter vil blive afholdt indenfor Sundhedsministeriets  

 ramme.
Bemærkninger til lovforslagets enkelte bestemmelser Til § 1 Til nr. 1.
 Bestemmelsen i § 16, stk. 1 ophæver den hidtidige binding på antallet af  

 næstformænd (2) i Patientklagenævnet og giver mulighed for, at antallet af  

 næstformænd administrativt fastsættes af sundhedsministeren udfra en konkret  

 behovsvurdering.
 Til nr. 2.
 Ved den nye bestemmelse i § 16 a fastslås, at ansvaret for  

 sekretariatsbetjeningen af Patientklagenævnet overføres til  

 Sundhedsstyrelsen.
 I øvrigt henvises om denne bestemmelse til de almindelige bemærkninger.
Til § 2 Efter vedtagelsen af lovforslaget vil den administrative tilrettelæggelse  

 af samarbejdet mellem Sundhedsstyrelsen og Patientklagenævnet kræve nogen  

 forberedelse, herunder ændring af Patientklagenævnets forretningsorden,  

 hvorfor det skønnes nødvendigt, at overførslen af Patientklagenævnets  

 sekretariatsbetjening til Sundhedsstyrelsen først finder sted nogle måneder  

 efter lovens forventede vedtagelse.
Loven foreslås derfor sat i kraft den 1.  

 september 1989.
