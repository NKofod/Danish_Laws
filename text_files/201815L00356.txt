Tillægsbetænkning afgivet af Beskæftigelsesudvalget den 5. december 2018 Tillægsbetænkning over Forslag til lov om ændring af lov om Udbetaling Danmark (Udsøgning af målgrupper til brug for rådgivning om aldersforsikring, aldersopsparing eller supplerende engangssum i obligatoriske arbejdsmarkedspensioner) [af beskæftigelsesministeren (Troels Lund Poulsen)]:
1. Indstillinger Udvalget indstiller lovforslaget til vedtagelse i den affattelse, hvori det foreligger efter 2. behandling.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved afgivelsen af tillægsbetænkningen ikke medlemmer i udvalget og dermed ikke adgang til at komme med indstillinger eller politiske bemærkninger i tillægsbetænkningen.
 En oversigt over Folketingets sammensætning er optrykt i tillægsbetænkningen.
2. Politiske bemærkninger Enhedslisten Enhedslistens medlemmer af udvalget udtaler, at der gennem ændringsforslagene og ministerens svar på en række spørgsmål er skabt fuld klarhed om, at det er op til pensionskasserne at beslutte, om alderspension skal være en del af deres tilbud, at Udbetaling Danmark kun må stille ikkepersonfølsomme oplysninger til rådighed for pensionsselskaberne, at der alene vil blive videregivet en be- eller afkræftelse på, hvorvidt en person, der er kunde i det givne pensionsselskab, er i målgruppen for rådgivning om aldersopsparing, og at der ikke må videregives oplysninger om, hvilke ydelser der modtages, og hvem, der modtager dem.
Det er også blevet præciseret, at pensionsinstitutter og Udbetaling Danmark ikke må anvende oplysningerne til andre formål.
Samtidig er der nu taget højde for, at der kan overføres opsparing af alderspension til en fradragsberettiget ordning eller omvendt, såfremt pensionsselskabets rådgivning viser, at det vil være en fordel for kunden.
Enhedslisten er stadig af den opfattelse, at det problem, lovforslaget tilsigter at løse, er et problem, som lovgiverne selv har skabt, da de vedtog lovgivningen om alderspensionen, og at de oven i købet blev gjort opmærksom på det.
Dette problem burde løses ved at ændre reglerne om aldersopsparing og reglerne om modregning i indkomstafhængige ydelser i stedet for at pålægge Udbetaling Danmark en ekstra opgave, der dybest set burde løses af pensionskasserne selv.
EL må imidlertid konstatere, at det er der ikke flertal for, og kan derfor stemme for lovforslaget med det ene hensyn, at det kan forhindre, at kunder, der er på overførselsindkomst, bliver modregnet i deres eller deres ægtefælles/samlevers ydelse på grund af aldersopsparingen, og at det nu kan ske på et mere forsvarligt grundlag end beskrevet i det fremsatte lovforslag.
3. Udvalgsarbejdet Lovforslaget blev fremsat den 6. november 2018 og var til 1. behandling den 16. november 2018. Lovforslaget blev efter 1. behandling henvist til behandling i Beskæftigelsesudvalget.
Udvalget afgav betænkning den 28. november 2018. Lovforslaget var til 2. behandling den 4. december 2018, hvorefter det blev henvist til fornyet behandling i udvalget.
Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets Forretningsorden § 8 a, stk. 2, om, at der skal gå 2 dage fra offentliggørelse af tillægsbetænkningen, til lovforslaget kommer til 3. behandling.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Bilag Efter udvalgets afgivelse af betænkning er der omdelt 1 bilag på lovforslaget.
Spørgsmål Udvalget har efter afgivelsen af betænkning stillet 1 spørgsmål til beskæftigelsesministeren til skriftlig besvarelse, som er blevet besvaret.
Bent Bøgsted (DF) fmd.
Jens Henrik Thulesen Dahl (DF) Claus Kvist Hansen (DF) Karina Adsbøl (DF) Marlene Harpsøe (DF) Jeppe Jakobsen (DF) Hans Andersen (V) Peter Juel-Jensen (V) Louise Schack Elholm (V) Carl Holst (V) Anni Matthiesen (V) Martin Geertsen (V) Joachim B.
Olsen (LA) Laura Lindahl (LA) Erik Lund (KF) Ane Halsboe-Jørgensen (S) Bjarne Laustsen (S) nfmd.
Mattias Tesfaye (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Jan Johansen (S) Henning Hyllested (EL) Christian Juhl (EL) Finn Sørensen (EL) Julius Graakjær Grantzau (ALT) Torsten Gejl (ALT) Rasmus Helveg Petersen (RV) Karsten Hønge (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
