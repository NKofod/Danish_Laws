 Landsskatteretten tiltrådte en udtalelse fra Statsskattedirektoratet,  

 hvorefter periodisering af driftsresultatet kunne undlades i et tilfælde,  

 hvor en kommanditist i sin selvangivelse havde medregnet driftsresultatet i  

 henhold til kommanditselskabets regnskab pr. 1.
 oktober, men samtidig havde foretaget afskrivning, der i selskabet  

 først kunne foretages efter regnskabsafslutningen pr. 1. oktober, idet skibet  

 var leveret i november samme år.
 A klagede over, at de stedlige skattemyndigheder havde nægtet at godkende  

 fradrag på 4.470 kr. for afskrivning på skibsanpart for indkomståret 1985.
Det var oplyst, at klageren i slutningen af 1983 havde tegnet en anpart i  

 K/S B, som på dette tidspunkt havde tegnet kontrakt på bygning af to  

 tankskibe.
Det første af skibene var leveret i november 1985, det andet i  

 1986. Selskabet havde regnskabsår pr. 1. oktober.
Klageren havde i indkomstårene 1983 og 1984 foretaget maksimal  

 forskudsafskrivning på sin anpart.
Efter leveringen af det første skib i 1985  

 havde hun, som havde kalenderåret som regnskabsår, foretaget almindelig  

 afskrivning på sin anpart i dette skib med 4.470 kr.
Herudover havde hun  

 alene medregnet andel i driftsresultatet for selskabets driftsperiode fra den  

 1. oktober 1984 til den 30. september 1985.
 De stedlige skattemyndigheder var af den opfattelse, at afskrivningen på  

 det leverede skib var en således integreret del af selskabets driftsresultat,  

 at det i mangel af periodeafgrænsning for hele kalenderåret 1985 var  

 uberettiget at udnytte afskrivningsmuligheden, som indtrådte efter  

 regnskabsafslutningen.
Klagerens revisor henviste til, at selve driftsresultatet af klagerens  

 bivirksomhed som kommanditist udgjorde en mindre del af hendes samlede  

 årsindtægt, og at man i sådanne tilfælde normalt kunne bortse fra hovedreglen  

 om nøjagtig periodeafgrænsning.
Klagerens revisor påstod afskrivningen  

 godkendt, principalt uden periodeafgrænsning og subsidiært med foretagelse af  

 periodeafgrænsning af andelen i selskabets driftsresultater i de pågældende  

 år.
 Statsskattedirektoratet udtalte, at man i tilfælde som det foreliggende,  

 hvor den tidsmæssige forskydning var så lille, og hvor driftsresultatet  

 formentlig ville være relativt beskedent, ikke havde indvendinger imod, at  

 periodisering af driftsresultatet blev undladt, og at dette kunne ske, selv  

 om der i relation til afskrivning m.v. måtte lægges vægt på aktivernes  

 konkrete leverings- eller salgstidspunkt.
 Landsskatteretten kunne tiltræde Statsskattedirektoratets udtalelse, og  

 den påklagede ansættelse blev herefter nedsat med 4.470 kr.
 LV 1987, C 3.2.
 (* 1) Afgørelsen er offentliggjort i Skat 1989, nr. 4, side 331.
