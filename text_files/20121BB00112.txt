Fremsat den 9. april 2013 af Christian Juhl (EL), Jørgen Arbo-Bæhr (EL) og Finn Sørensen (EL) Forslag til folketingsbeslutning om en solidarisk model for arbejdsfordeling Folketinget pålægger regeringen inden den 1. juli 2013 at fremsætte lovgivning, der sikrer, at »skraldemandsmodellen« kan bringes i anvendelse, hvor der frivilligt er ønske herom.
Bemærkninger til forslaget En ændret lovgivning skal sikre, at dagpengene kan udbetales til deltagerne i »skraldemandsmodellen« de uger, de går ledige.
I midten af 1990erne gennemførte skraldemændene i Århus en solidarisk model for arbejdsfordeling.
For at sikre kolleger mod fastholdelse i ledighed gennemførte de en ordning, hvor de på skift gik ledige hver fjerde uge, således at der skabtes plads til arbejdsløse kolleger.
Antallet af beskæftigede skraldemænd øgedes således med 25 pct.
 Dermed sikrede skraldemændene nogle kolleger mod permanent ledighed med kraftigt forringet indtægt ved at dele såvel arbejdet som arbejdsløsheden.
 Ordningen er udgiftsneutral, fordi den ikke skaber flere ledighedsuger på dagpenge  blot er der flere om at dele dem.
 Forudsætningen for »skraldemandsmodellen« skal være, at den er vedtaget på arbejdspladsen.
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en solidarisk model for arbejdsfordeling.
(Beslutningsforslag nr.
B 112) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
