Nærer politiet begrundet tvivl om, hvorvidt en person, der har kørekort,  

 fortsat er i besiddelse af kan det forlanges, at han inden en af politiet fastsat frist aflægger en  

 orienterende køreprøve.
Justitsministeriet har konstateret, at der i politikredsene følges en  

 noget uensartet praksis med hensyn til indkaldelse til orienterende køreprøve  

 efter disse bestemmelser.
Man skal derfor anmode om, at nedennævnte  

 retningslinier må blive fulgt.
Det bemærkes, at helbredssager og sager om ædruelighed eller afhængighed  

 af euforiserende stoffer, der behandles efter kørekortbekendtgørelsens § 52,  

 ikke er omfattet af denne cirkulæreskrivelse.
Cirkulæreskrivelsen angår  

 heller ikke indkaldelse til orienterende køreprøve i forbindelse med betinget  

 frakendelse af førerretten eller køreprøve ved generhvervelse af førerretten  

 efter udløbet af perioden for en ubetinget frakendelse.
 1. Betingelser for indkaldelse efter § 50 i  

 kørekortbekendtgørelsen.
 Ved behandlingen af spørgsmålet, hvorvidt der skal ske indkaldelse til  

 orienterende køreprøve, er det af afgørende betydning, at der foreligger  

 begrundet tvivl om den pågældendes egnethed som motorfører.
Ved dette skøn skal der lægges særlig vægt på, om den pågældendes adfærd  

 som trafikant afviger tydeligt fra gennemsnittet.
Køreprøve er ikke et led i  

 strafforfølgning, men en foranstaltning, der skal sikre, at den pågældende  

 ikke fortsætter som motorfører til fare for færdselssikkerheden.
 I klare tilfælde vil et enkelt forhold kunne danne grundlag for  

 indkaldelse, men ofte vil man først efter gentagne forseelser få grundlag for  

 at antage, at den pågældende ikke længere opfylder betingelserne for at få  

 kørekort.
 I skønnet, om der foreligger en tilstrækkelig begrundet tvivl, kan indgå  

 om kørekortet er erhvervet ved ombytning af et udenlandsk kørekort, og om de  

 begåede fejl kan tyde på manglende åndelig eller legemlig førlighed.
Også oplysninger om, at den pågældende har begået et større antal mindre  

 væsentlige færdselslovsovertrædelser, kan indgå i overvejelserne.
Indkaldelse  

 kan ske, selvom der ikke foreligger sigtelse for overtrædelse af  

 færdselsloven.
 Færdselsuheld, fremkaldelse af fare eller ulempe eller tilsidesættelse af  

 bestemmelserne om vigepligt, svingning eller overhaling kan som enkeltstående  

 tilfælde normalt i sig selv ikke begrunde indkaldelse, idet der desuden bør  

 foreligge oplysninger om et eller flere af de under a-c nævnte forhold.
 Det afgørende er, at politiet under henvisning til en af de under a-c  

 nævnte situationer og med henvisning til et og helst flere af sagens konkrete  

 forhold, kan give en begrundelse for, at der er opstået tvivl om den  

 pågældendes egnethed som fører af motorkøretøj.
a.
Manglende kørefærdighed.
Begrundet tvivl om manglende kørefærdighed vil ofte foreligge, hvis den  

 pågældende ikke forstår at indpasse sin kørsel efter den øvrige trafik.
Der  

 kan desuden lægges vægt på, at den pågældende har foretaget manøvrer, der  

 tyder på, at han ikke har fuld kontrol over køretøjet, f.eks. hvis kørslen er  

 meget usikker.
En enkeltstående »klapfejl« kan ikke i sig selv give  

 begrundet tvivl om manglende kørefærdighed.
b.
Manglende kendskab til færdselsreglerne.
Henvisning til denne bestemmelse kan kun bruges, hvis forholdet afsløres  

 gennem den pågældendes forklaring om en aktuel færdselssituation eller om  

 færdselsreglerne i øvrigt.
Det er således forklaringen og ikke en bestemt  

 færdselslovovertrædelse, der danner grundlag for afgørelsen.
Såfremt en trafikant udspørges men henblik på eventuel indkaldelse til  

 orienterende køreprøve, bør spørgsmålene navnlig angå de vigtigste  

 færdselsregler.
Det bør fremgå af rapporten eller notitsen, hvori den  

 manglende viden består.
c.
Manglende forståelse for hensynet til andre trafikanter.
 Ved afgørelser efter denne bestemmelse skal der lægges vægt på, om  

 motorføreren ved sin færdselsmæssige opførsel eller gennem sin forklaring  

 viser manglende forståelse for hensynet til andre trafikanter.
Det må således kræves, at den pågældende har tilsidesat færdselslovens  

 forskellige krav om hensynsfuld kørsel eller gennem sin forklaring giver  

 udtryk for manglende vilje til at undgå farlige situationer.
Deciderede  

 »klapfejl« i sager uden belastende oplysninger i øvrigt kan derfor  

 ikke give grundlag for indkaldelse.
F.eks. kan det ved vigepligtsovertrædelser være afgørende, om fremkørslen  

 er sket med forsigtighed, eller om den pågældende helt har ignoreret pligten  

 til at holde tilbage.
På tilsvarende måde må der ved svingningssager lægges  

 vægt på, om den pågældende har forsøgt at lade færdslen passere før  

 svingning.
 Indkaldelse til køreprøve alene under henvisning til c vil normalt kræve  

 flere forhold af letsindig eller provokerende kørsel.
 2. Fremgangsmåden.
 Afgørelse om indkaldelse til orienterende køreprøve træffes af  

 politimesteren i den politikreds, hvor uheldet eller forseelsen er begået,  

 eller forholdet er konstateret.
Afgørelsen skal så vidt muligt træffes inden eller i forbindelse med  

 afgørelsen af tiltalespørgsmålet, således at der kan gives den pågældende  

 underretning om afgørelsen senest samtidig med underretningen af  

 tiltalespørgsmålet.
I straffesager, der oversendes til anden kreds, afgøres  

 spørgsmålet om orienterende køreprøve af den politimester, der træffer  

 afgørelse om tiltalespørgsmålet.
 Er spørgsmålet undtagelsesvis ikke afgjort senest ved afgørelse af  

 tiltalespørgsmålet, skal man anmode om, at sigtede gøres bekendt med den  

 betydning, som straffesagens udfald vil blive tillagt, herunder navnlig, at  

 en bødevedtagelse indebærer en vedgåelse af det forhold, der kan begrunde  

 indkaldelse til orienterende prøve.
Meddelelse om afgørelsen skal være nøje begrundet.
For det første skal det  

 fremgå, om indkaldelsen skyldes tvivl om kørefærdighed, kendskab til  

 færdselsreglerne eller manglende forståelse for hensynet til andre  

 trafikanter.
Endvidere skal der gives en kort redegørelse for grundlaget for  

 afgørelsen med henvisning til sagens konkrete omstændigheder.
Meddelelsen skal endvidere indeholde en vejledning om bestemmelserne for  

 aflæggelse af orienterende køreprøve og nærmere oplysninger om, hvorledes den  

 pågældende skal forholde sig for at indstille sig til prøven.
Meddelelsen  

 skal give oplysning om, at afgørelsen kan påklages til justisministeriet.
 Vejledning kan udformes som vedlagte bilag.
Har den pågældende bopæl i en anden politikreds, oversendes sagen til  

 politimesteren i bopælskredsen, der herefter tilsiger den pågældende til  

 prøven.
I så fald skal meddelelsen til den pågældende indeholde oplysning om,  

 at han vil blive tilsagt til prøven af politimesteren på hjemstedet, og at  

 tilsigelsen vil indeholde nærmere oplysninger om, hvorledes han skal forholde  

 sig for at indstille sig til prøven.
 Den første orienterende køreprøve skal altid aflægges for bilinspektøren.  

 Bestås prøve ikke, aflægges de følgende prøver efter den sædvanlige fordeling  

 mellem køreprøvesagkyndige og bilinspektører.
 Sagens akter sendes til bilinspektøren, før prøve skal afholdes.
 3. Justitsministeriets cirkulæreskrivelser af oktober  

 1967 om afgørelser i sager angående orienterende førerprøver, af 7. april  

 1972 om orienterende førerprøver og af 9. april 1976 om underretning om  

 indkaldelse til orienterende førerprøve ophæves.
 P.M.V.
 E.B.
B.O.
Jespersen Vejledning om aflæggelse af orienterende køreprøve på grund af manglende  

 kørefærdighed, kendskab til færdselsreglerne eller forståelse for hensynet  

 til andre trafikanter.
Den orienterende køreprøve består af en teoretisk og en praktisk prøve.  

 For at bestå prøven stilles der de samme krav som ved en almindelig  

 køreprøve.
Prøven skal, medmindre andet fremgår af Deres indkaldesesbrev,  

 aflægges efter reglerne om køreprøve til almindelig bil (kategori B). Har De  

 alene kørekort til motorcykel eller traktor (motorredskab), aflægges prøven  

 dog efter reglerne for kørekort til disse køretøjer.
 De skal selv stille køretøj til rådighed ved den praktiske prøve.  

 Køretøjet skal være godkendt til øvelseskørsel (skolevogn eller -cykel).
 Består De ikke prøven første gang, eller undlader De at gå op til prøven,  

 vil Deres førerret blive inddraget.
Den første orienterende køreprøve er gratis, medens der for eventuelle  

 efterfølgende prøver skal betales sædvanligt gebyr.
Hvis De 3 gange har  

 aflagt prøve uden at bestå, skal eventuelle yderligere prøver bestås til alle  

 kategorier af køretøjer, som De ønsker at generhverve kørekort til.
 Hvis Deres førerret bliver inddraget, og der forløber 3 år eller mere, før  

 orienterende køreprøve bestås, vil det ligeledes blive krævet, at De består  

 prøve til alle de kategorier af køretøjer, som De ønsker at generhverve  

 kørekort til.
 Den første orienterende køreprøve til hver kategori er gebyrfri, medens  

 der for eventuelle efterfølgende prøver skal betales sædvanligt gebyr.
 Til politiet.
