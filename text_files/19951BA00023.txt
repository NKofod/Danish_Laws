Nr BSF 23 Forslag til folketingsbeslutning om boykot af franske firmaer og varer Fremsat af Keld Albrechtsen (EL) Søren Søndergaard (EL) Bent Hindrup  

 Andersen (EL) den 24. oktober 1995 Folketinget opfordrer regeringen til - at udelukke franske firmaer fra deltagelse i statens offentlige  

 licitationer - at stoppe alle statslige indkøb af franske varer - at fremsætte forslag til lov om udelukkelse af franske firmaer fra  

 deltagelse i alle offentlige myndigheders og offentlige virksomheders  

 licitationer samt om forbud mod offentlige myndigheders og offentlige  

 virksomheders indkøb af franske varer.
Bemærkninger til forslaget Historien har vist, at boykot af et lands frie varehandel er et yderst  

 effektivt middel til af få landets regering til at ændre politik.
Specielt  

 kan fremhæves den internationale boykot af Sydafrika, der var afgørende for  

 afskaffelsen af apartheidstyret.
 Den franske regering har ladet hånt om en hel verdens protester over  

 genoptagelse af atomprøvesprængninger i et årti, som ellers har indeholdt  

 muligheden for en omfattende nedrustning og afspænding efter den kolde krigs  

 ophør.
 Den franske regering optræder som kolonimagt af værste slags ved at  

 placere sine militære forsøgsprojekter i så lang afstand fra sine hjemlige  

 borgere som overhovedet muligt og nedkæmper en massiv lokal modstand gennem  

 indsættelse af elitetropper efter den model, som er velkendt fra 1800-tallets  

 europæiske kolonitid.
 Den franske regering lader hånt om advarsler mod en alvorlig økologisk  

 katastrofe i området omkring Mururoa og Fransk Polynesien - og nægter at lade  

 internationale kontrollører få adgang til materiale om de miljømæssige  

 konsekvenser af sprængningerne.
 Den franske regering gør EU-systemet til grin ved at nægte at give  

 Europa-Kommissionen en række oplysninger, som ønsket af Kommissionen.  

 Stormagterne i EU kan tilsyneladende frit vælge at tilsidesætte  

 EU-traktaterne, som det passer dem.
Forslagsstillerne efterlyser en klar markering af, at den danske regering  

 og det danske Folketing ikke kan acceptere sådanne forhold.
Statsministerens  

 mundtlige krav om et øjeblikkeligt og totalt stop for atomprøvesprængningerne  

 har vist sig at prelle af på den franske regering som vand på en (fransk)  

 gås.
Forslagsstillerne forventer derfor, at krav nu omsættes til handling.
Den  

 franske regering skal nu mærke, at vi mener det alvorligt.
I september 1995  

 afviste regeringen at tage initiativ til en boykot af franske firmaer og  

 varer, men siden har den franske regering på trods af alle protesterne nu  

 udført den anden atomprøvesprængning, og Frankrig har planlagt yderligere 6  

 prøvesprængninger.
Det står altså klart, at indsatsen mod de franske  

 prøvesprængninger må øges, og nye midler må tages i brug.
Det er ikke nok, at  

 statsministeren protesterer, det er forsøgt, og det hjælper jo ikke nok.
Enhedslisten har gennem spørgsmål til regeringen fået oplyst, at den  

 danske stat primo oktober 1995 er involveret i EU-licitationer, hvor der  

 forhandles med 11 franske firmaer.
Det drejer sig f.eks. om: Gerou Bull A/S,  

 der er med i en prækvalifikationsrunde om et edb-system til Økonomistyrelsen,  

 Thomson-CSF, der har budt på bl.a. et radaranlæg i Aalborg under Statens  

 Luftfartsvæsen, og Materiel de Voie og Coqifer Industries, som har budt på  

 henholdsvis skinner og sporskifter til DSB.
Hvis den danske regering mener sin protest mod den franske regering  

 alvorligt, må protesterne nu afløses af konkrete tiltag, som rammer  

 franskmændene på pengepungen, samtidig med at vi opfordrer verdenssamfundet  

 til at tage samme skridt.
Det skylder vi den lokale befolkning på Tahiti og  

 det øvrige Fransk Polynesien, det skylder vi miljøet, det skylder vi den  

 globale nedrustning - og det skylder vi ikke mindst vore efterkommere.
Her må  

 hensynet til en samarbejdspartners regering i EU komme i anden række.
Det foreslås derfor, at staten går foran og udelukker franske firmaer fra  

 at deltage i statslige licitationer, og det foreslås, at alle statslige  

 indkøb af franske varer stoppes.
Endvidere opfordres regeringen til at  

 foreslå et lovindgreb, som i første omgang udelukker franske firmaer fra alle  

 offentlige myndigheders og offentlige virksomheders licitationer, hvilket  

 også omfatter kommunal virksomhed.
Det kan oplyses, at der ifølge regeringen  

 gennemsnitligt gennemføres 1 offentlig EU-licitation om dagen i den danske  

 stats regi.
