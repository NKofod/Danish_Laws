Ankestyrelsens principafgørelse 122-11 om klageberettiget - kompetence - kompetence til at klage - kommune Resume:
 En kommune kan ikke klage over en afgørelse fra samme kommune.
 Ankestyrelsens Beskæftigelsesudvalg fandt, at en kommunal arbejdsgiver ikke havde den fornødne retlige interesse, når klagen angik afgørelse truffet af sygedagpengekontoret i samme kommune, idet begge arbejdede og traf afgørelser under delegation fra samme kommunalbestyrelse og således var en del af samme enhedsforvaltning.
 Love:
Lov om sygedagpenge - lovbekendtgørelse nr. 85 af 7. februar 2011 - § 54 og § 77 Lov om retssikkerhed og administration på det sociale område - lovbekendtgørelse nr. 656 af 15. juni 2011 - § 60, stk. 2 Afgørelse:
Afgørelse i NNs sag om sygedagpenge Ankestyrelsens Beskæftigelsesudvalg har i møde truffet afgørelse om Beskæftigelsesankenævnets kompetence til at behandle en klage fra A Kommune, Personale over en afgørelse truffet af A Kommune, Socialcenter.
Resultatet er  Vi tiltræder Beskæftigelsesankenævnets afgørelse  Beskæftigelsesankenævnet kunne således ikke behandle klagen fra A Kommune, Personale.
 Der var enighed på mødet.
Begrundelsen for afgørelsen Beskæftigelsesudvalget lægger til grund, at A Kommunes, Personale og Socialcentret i samme kommune begge arbejder og træffer afgørelser under delegation fra samme kommunalbestyrelse, og at kommunens personalekontor og sygedagpengekontor således er en del af samme enhedsforvaltning.
 Beskæftigelsesudvalget lægger yderligere til grund, at ansvaret og styringen af beskæftigelsesindsatsen fra 1. januar 2007 har påhvilet kommunalbestyrelsen, og at kommunalbestyrelsen fra denne dato fik kompetence til at behandle personsager om sygedagpenge.
 Beskæftigelsesudvalget finder derfor, at personalekontoret i A Kommune ikke har den fornødne retlige interesse i at klage over afgørelsen fra sygedagpengekontoret i samme kommune, og at personalekontoret dermed ikke har ret til at klage, jf. lov om retssikkerhed og administration på det sociale område § 60, stk. 2.
 At kommunen ikke har ret til at klage over sine egne afgørelser berører naturligvis ikke en borgers ret til at klage over en afgørelse om borgerens ret til sygedagpenge, uanset om borgeren arbejder i den kommune, hvor borgeren bor.
 Det berører heller ikke en kommunes ret til at klage over en anden kommunes afgørelse i tilfælde, hvor en ansat i en kommune er bosat i en anden kommune.
 Beskæftigelsesudvalget skal yderligere tilkendegive, at der ved afgørelsen er tale om en lovfortolkning, som alene har virkning for fremtidige afgørelser.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Nævnets afgørelse af 18. juni 2010  Klagen til Ankestyrelsens Beskæftigelsesudvalg af 29. juni 2010  Nævnets genvurdering Referat af sagen er udeladt, da Beskæftigelsesudvalget har truffet flere principielle afgørelser om samme emne, og yderligere beskrivelse af faktum ikke har betydning for udvalgets afgørelse.
