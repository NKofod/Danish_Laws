Skriftlig fremsættelse (27. januar 2021) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi, biobrændstofloven, lov om natur-gasforsyning og forskellige andre love (Gennemførelse af dele af direktiv om fremme af anvendelse af energi fra vedvarende energikilder, herunder bestemmelser om oprindelsesgarantier, tilladelsesprocesser, VE-fællesskaber samt bæredygtighedskriterier og kriterier for drivhusgasemissionsbesparelser for biobrændstoffer, biomassebrændsler og flydende biobrændsler, m.v.) (Lovforslag nr.
L148) Lovforslaget vil gennemføre dele af Europa-Parlamentets og Rådets Direktiv 2018/2001/EU af 11. december 2018 om fremme af anvendelsen af vedvarende energikilder, herefter benævnt VE II-direktivet, og endvidere foreslås der bemyndigelser til at fastsætte nærmere regler i bekendtgørelser til gennemførelse af direktivet.
Lovforslaget har til formål at fremme anvendelse af vedvarende energi, og forslaget understøtter dermed Danmarks ambitiøse grønne omstilling af energisektoren og EUs forpligtelse i henhold til Parisaftalen samt EUs 2030-mål for klima og vedvarende energi.
Med lovforslaget muliggøres gennemførelse af den politiske aftale af 2. oktober 2020 om bæredygtighedskrav til træbiomasse til energi, som blev indgået som opfølgning på Klimaftale for energi og industri m.v. af 22. juni 2020. Aftalen, der skal sikre ambitiøse krav om bæredygtighed og reduktion af drivhusgasemissioner for træbiomasse til energi samt krav til dokumentation og verifikation, supplerer VE II-direktivets krav på dette område.
Med lovforslaget foreslås det derfor at udvide den gældende bemyndigelse til klima-, energi- og forsyningsministeren til at kunne stille krav om bæredygtighedskriterier og kriterier for besparelse af drivhusgasemissioner i forbindelse med anvendelsen af biomassebrændsler til produktion af elektricitet, varme eller køling.
Bemyndigelsen kan endvidere anvendes til at fastsætte krav til bæredygtighed og drivhusgasemissionsbesparelser, der går ud over VE II-direktivet.
Den konkrete udmøntning vil bero på politiske aftaler.
Lovforslaget muliggør også gennemførelse af dele af den politiske aftale af 4. december 2020 om grøn omstilling af vejtransporten.
Med lovforslaget foreslås at indføre en bemyndigelse til klima-, energi-, og forsyningsministeren til at fastsætte nærmere krav til integration af vedvarende energi i transportsektoren, herunder drivhusgasfortrængningskrav og krav om anvendelse af bio- og VE-brændstoffer.
Anvendelsen af bemyndigelsen til udmøntning af regler, der går videre, end hvad der følger af EU-direktiver, skal bygge på en politisk aftale.
 VE II-direktivets regler om VE-fællesskaber gennemføres med lovforslaget på samme måde som det omarbejdede elmarkedsdirektivs borgerenergifællesskaber, som er gennemført i december 2020. Lovforslaget skal dermed sikre, at det bliver muligt for borgere, virksomheder og lokale myndigheder at deltage i VE-fællesskaber.
Med lovforslaget foreslås at udvide det nuværende system for oprindelsesgarantier for elektricitet fra vedvarende energikilder til også at omfatte gas (herunder brint), varme og køling fra vedvarende energikilder.
Med lovforslaget får flere producenter af vedvarende energi dermed mulighed for at anmode om at få oprindelsesgarantier.
Med lovforslaget foreslås at indføre bemyndigelser til, at klima-, energi-, og forsyningsministeren kan fastsætte nærmere regler, som vil lette tilladelsesprocessen for etablering af vedvarende energianlæg ved fastsættelse af tidsfrister for myndighedernes sagsbehandling og en oplysnings- og koordineringsindsats.
Koordineringsindsatsen gælder også i forhold til andre myndigheder, der udsteder relevante tilladelser, for en mere ensartet proces.
Endelig foreslås visse mindre ændringer af lov om Energinet, lov om varmeforsyning, lov om fjernkøling, lov om fremme af energibesparelser i bygninger og lov om CO2-kvoter.
Der følger ikke væsentlige økonomiske konsekvenser af lovforslaget, dog kan der være økonomiske konsekvenser for staten på op til 1,4 mio. kr. ved implementering af administrationen af oprindelsesgarantisystemet.
Derudover vil der være økonomiske konsekvenser forbundet med den efterfølgende udmøntning i bekendtgørelser.
Forslaget er erhvervsrettet og omfattet af de fælles ikrafttrædelsesdatoer.
 Lovforslaget foreslås at træde i kraft den 30. juni 2021, som er implementeringsfristen for VE II-direktivet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
