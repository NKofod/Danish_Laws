Skriftlig fremsættelse (4. oktober  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af afskrivningsloven og  

 ejendomsavancebeskatningsloven. (Kunstnerisk udsmykning i forbindelse med  

 opførelse, ombygning og tilbygning til erhvervsmæssigt benyttede  

 ejendomme).
(Lovforslag nr.
L 38).
Regeringen foreslår, at kunstnerisk udsmykning i  

 forbindelse med erhvervsbyggeri bliver afskrivningsberettiget.
Hensigten med  

 ordningen er at fremme billedkunsten.
 På baggrund af forespørgselsdebat F33 den 23.  

 marts 1999, udtrykte et bredt flertal i Folketinget - SF, CD, V, KF og  

 Regeringen - ønske om at undersøge muligheden for at  

 indføre afskrivningsadgang for udgifter til kunstnerisk udsmykning i  

 forbindelse med erhvervsbyggeri baseret på den særlige model for  

 afholdelse af udgifter til kunstnerisk udsmykning af statsligt byggeri.
Som opfølgning fremsætter regeringen nu et  

 lovforslag, der indfører afskrivningsadgang for udgifter til  

 kunstnerisk udsmykning i forbindelse med opførelse, ombygning og  

 tilbygning af bygninger, der udelukkende benyttes erhvervsmæssigt.
Det  

 foreslås, at der kan afholdes afskrivningsberettigede udgifter på  

 indtil 1 pct. af bygningsudgiften til kunstnerisk udsmykning.
Som for det  

 statslige byggeri skal bygningsudgiften dog overstige 1 mill. kr. for at  

 være omfattet af afskrivningsreglerne.
Udgiften til den kunstneriske  

 udsmykning vil kunne afskrives lineært med indtil 5 pct. årligt  

 af anskaffelsessummen.
Afskrivningsadgangen forudsætter  

 Akademirådets tilladelse.
Lovforslaget skønnes at medføre et  

 provenutab på ca. 3 mill. kr. det første år, stigende med  

 2 til 3 mill. kr. i hvert af de efterfølgende år,  

 efterhånden som nye investeringer inddrages i ordningen.
De ca. 3 mill.  

 kr. det første år er fordelt med ca. 2,5 mill. kr. til staten og  

 ca. 0,5 mill. kr. til kommunerne.
 Idet jeg i øvrigt henviser til bemærkningerne  

 til lovforslaget, skal jeg anbefale det til Folketingets velvillige  

 behandling.
