 Tidspunktet for overgang fra deltids- til fuldtidsforsikret når  

 anmeldelsen ikke sker i tilknytning til overtagelse af fuldtidsarbejde.
 Et medlem blev optaget i en arbejdsløshedskasse som deltidsforsikret den  

 1. juli 1980.
 Den 1. oktober 1985 overgik medlemmet til en ugentlig beskæftigelse på 40  

 timer.
 Den 21. februar 1989 rettede medlemmet henvendelse til afdelingen med  

 henblik på overgang til fuldtidsforsikring med virkning fra den 1. oktober  

 1985.
 Afdelingen svarede, at overgangen til fuldtidsforsikring tidligst kunne få  

 virkning fra 3 måneder før anmeldelsen den 21. februar 1989.
 Medlemmet oplyste herefter, at hun i oktober 1985 glemte at ændre sin  

 forsikringsmæssige status i arbejdsløshedskassen, og at hun ønskede at ændre  

 den med tilbagevirkende kraft på grund af en meget stresset arbejdssituation  

 og et helbred, der lider derved, således at hun kunne overgå til efterløn som  

 fuldtidsforsikret i 1991.
Hovedledelsen traf afgørelse om, at medlemmet burde have anmeldt  

 arbejdsændringen til kassen på tidspunktet for ændringen, og at hendes status  

 ikke kunne ændres med tilbagevirkende kraft.
Overgangen til  

 fuldtidsforsikring ville først få virkning fra 13 uger før anmeldelsen.
 Direktoratet meddelte, at i tilfælde, hvor medlemmet ikke opfyldte sin  

 anmeldelsespligt efter arbejdsløshedsforsikringslovens § 68, men først  

 meddelte kassen ændringen i arbejdstiden langt senere end tidspunktet for  

 ændringen, kunne overflytning fra deltids- til fuldtidsforsikring først ske  

 med virkning fra det tidspunkt, hvor kassen modtog meddelelsen om ændringen i  

 arbejdstiden.
 Direktoratet fandt således, at medlemmet først var berettiget til at blive  

 overflyttet fra deltids- til fuldtidsforsikret medlemskab af  

 arbejdsløshedskassen med virkning fra den 21. februar 1989.
 Kassen ankede denne afgørelse og henviste til en tidligere afgørelse  

 truffet af ankenævnet og oplyste, at den stadig var af den opfattelse, at  

 overflytningen fra deltids- til fuldtidsforsikret kunne ske fra det  

 tidspunkt, som lå 13 uger forud for anmeldelsen.
Direktoratet bemærkede i forbindelse med kassens anke, at direktoratet  

 fandt, at overflytning fra deltids- til fuldtidsforsikring alene havde  

 virkning fra 13 uger forud for kassens modtagelse og anmeldelse om ændring i  

 forsikringsstatus, når kassen havde modtaget anmeldelsen inden 13 uger fra  

 medlemmets ændring i arbejdstiden.
I den konkrete sag var dette ikke  

 tilfældet, hvorfor overflytningen efter praksis først kunne have virkning fra  

 kassens modtagelse af anmeldelsen.
Der henvistes i den forbindelse til 2  

 afgørelser truffet af ankenævnet, hvorefter nævnet - efter direktoratets  

 opfattelse - havde tiltrådt den praksis på området, som direktoratets  

 afgørelse i denne sag var udtryk for.
 På forespørgsel fra ankenævnet oplyste direktoratet bl.a., at  

 direktoratets tidligere og nuværende opfattelse er, at den af direktoratet  

 fulgte praksis er i overensstemmelse med formålet og baggrunden for reglen i  

 § 68, stk. 3, som må være, at medlemmet kun ved anmeldelse i umiddelbar  

 tilknytning til overtagelse af fuldtidsarbejde, kan overgå til  

 fuldtidsforsikring fra fuldtidsarbejdets påbegyndelse.
 Ankenævnet fandt, at medlemmets forsikringsmæssige status ændres fra det  

 tidspunkt, hvor kassen har modtaget anmodning om forsikringsskifte - d.v.s.  

 den 21. februar 1989 - idet medlemmet ikke har foretaget anmeldelse i  

 tilknytning til arbejdstidsændringen, jf. arbejdsløshedsforsikringslovens §  

 68, stk. 3, tidligere stk. 4.
 Ankenævnet tiltrådte således Direktoratet for Arbejdsløshedsforsikringens  

 afgørelse.
