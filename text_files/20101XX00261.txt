Skriftlig fremsættelse (8. december 2010) Justitsministeren (Lars Barfoed) Herved tillader jeg mig for Folketinget at fremsætte:
 Forslag til lov om ændring af lov om fuldbyrdelse af straf m.v. (Anvendelse af peberspray som magtmiddel, undersøgelse af den indsattes person og opholdsrum og udvidelse af behandlingsgarantien for indsatte i fængsler og arresthuse).
(Lovforslag nr.
L 93) Formålet med lovforslaget er at indføre mulighed for, at ansatte i Kriminalforsorgens institutioner kan anvende peberspray ved magtanvendelse over for de indsatte.
Herudover er formålet med lovforslaget at gennemføre initiativer om bl.a. en udvidet behandlingsgaranti for stofmisbrugere, der er indsat i Kriminalforsorgens institutioner, og om adgang for Direktoratet for Kriminalforsorgen til at foretage undersøgelse af, hvilke effekter en indsat har i sin besiddelse i sit opholdsrum eller på sin person.
Disse initiativer gennemføres som led i regeringens handlingsplan mod narkotikamisbrug, som blev offentliggjort i oktober 2010.
Det foreslås på den baggrund, at straffuldbyrdelsesloven ændres således, at ansatte i Kriminalforsorgens institutioner ud over greb, skjold, stav og tåregas tillige kan anvende peberspray ved magtanvendelse over for de indsatte.
Betingelserne for magtanvendelse vil ikke blive berørt af lovforslaget.
Baggrunden for forslaget er de gode erfaringer med anvendelse af peberspray som magtanvendelsesmiddel, som er fremkommet i forbindelse med en forsøgsordning i visse af Kriminalforsorgens institutioner.
Anvendelse af peberspray har i denne forsøgsordning haft den ønskede effekt og virkning, nemlig ved primært at virke præventivt og i øvrigt at have pacificeret indsatte, så yderligere magtanvendelse ikke har været nødvendig.
I overensstemmelse med regeringens handlingsplan mod narkotikamisbrug foreslås det med lovforslaget endvidere, at behandlingsgarantien for stofmisbrugere, der er indsat i Kriminalforsorgens institutioner, udvides til også at omfatte personer, som afsoner en kort fængselsstraf, samt varetægtsarrestanter.
Formålet hermed er at sikre, at alle indsatte i danske fængsler og arresthuse kan få behandling for deres stofmisbrug, bl.a. fordi behandling af kriminelle stofmisbrugere er med til at forebygge og forhindre, at indsatte begår ny kriminalitet.
Det foreslås som følge af regeringens handlingsplan mod narkotikamisbrug desuden, at straffuldbyrdelsesloven ændres således, at også medarbejdere fra Direktoratet for Kriminalforsorgen  og ikke kun medarbejdere fra den enkelte kriminalforsorgsinstitution  kan foretage undersøgelse af indsattes person og opholdsrum og i den forbindelse om nødvendigt anvende magt over for en indsat.
Baggrunden for dette forslag er særligt, at det i tilfælde, hvor hele afdelinger eller grupper af indsatte skal undersøges, kan være vanskeligt at sikre, at de indsatte ikke er opmærksomme på, at noget er anderledes og under planlægning, hvis undersøgelsen gennemføres af institutionens egne medarbejdere.
 Som et yderligere led i regeringens handlingsplan mod narkotikamisbrug fremgår det af bemærkningerne til lovforslaget, at der  inden for rammerne af de gældende regler om undersøgelse af indsatte og besøgende  vil blive fastsat administrative regler om anvendelse af narkotikahunde til at undersøge indsatte og besøgende for ulovlige stoffer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
