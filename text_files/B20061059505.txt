Teknisk forskrift om bedre sikring af skibe i indenlandsk fart1) I medfør § 1, § 3, nr. 4, § 28 og § 32, stk. 4 i lov om sikkerhed til søs, jf. lovbekendtgørelse nr. 627 af 26. juli 2002 som ændret ved lov nr. 1231 af 27. december 2003 og efter bemyndigelse fra økonomi- og erhvervsministeren fastsættes:
 § 1. Forskriften gælder for følgende skibe:
1) passagerskibe i rutefart, der er godkendt til at medføre mere end 100 passagerer, og som krydser den internationale transitrute »Rute T«, 2) andre passagerskibe i fart mellem danske havne, der er godkendt til at medføre mere end 500 passagerer, 3) lastskibe i fart mellem danske havne, med en bruttotonnage større end 500, og 4) rederier for de i nr. 1)  3) nævnte skibe.
 Stk. 2. I tvivlstilfælde afgør Søfartsstyrelsen, om et skib, et rederi eller en indenlandsk færgerute er omfattet af forskriften.
 § 2. Rederier og skibe omfattet af § 1 skal efterleve bestemmelserne i Europa-Parlamentets og Rådets forordning (EF) nr. 725/2004 om bedre sikring af skibe og havnefaciliteter.
 Stk. 2. Såfremt særlige forhold gør sig gældende, kan Søfartsstyrelsen for det enkelte rederi eller skib afgøre, at bestemmelserne i forordningen skal følges delvist.
 § 3. Overtrædelse af § 2 straffes med bøde eller fængsel i indtil 1 år.
Stk. 2. Straffen kan stige til fængsel i indtil 2 år, hvis der 1) ved overtrædelsen er sket skade på liv eller helbred eller fremkaldt fare herfor, 2) tidligere er afgivet forbud eller påbud for samme eller tilsvarende forhold eller 3) ved overtrædelsen er opnået eller tilsigtet en økonomisk fordel for den pågældende selv eller andre.
 Stk. 3. Det skal betragtes som en særlig skærpende omstændighed, at der for unge under 18 år er sket skade på liv eller helbred eller fremkaldt fare herfor, jf. stk. 2, nr. 1.
 Stk. 4. Sker der ikke konfiskation af udbytte, som er opnået ved overtrædelsen, skal der ved udmåling af bøde, herunder tillægsbøde, tages særligt hensyn til størrelsen af en opnået eller tilsigtet økonomisk fordel.
 Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Forskriften træder i kraft den 1. juli 2007.
 § 5. Forskriften gælder ikke for Grønland.
Søfartsstyrelsen, den 13. september 2006 Steen Nielsen / Søren Enemark Jensen 1) Forskriften har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret senest ved direktiv 98/48/EF.
