Fremsat den 10. november 2000 af  

 sundhedsministeren (Sonja Mikkelsen) Forslag til Lov om ændring af lov om tandpleje  

 m.v.
(Amtstandpleje m.v.) § 1 I lov om tandpleje m.v., jf. lovbekendtgørelse nr. 411 af 26. maj  

 1994, foretages følgende ændringer:
 1. Efter § 1 indsættes:
» 2. Efter § 4 indsættes:
»§ 4 a.
Kommunen yder støtte til tandproteser til  

 personer i tilfælde af funktionelt ødelæggende eller  

 vansirende følger af ulykkesbetingede tandskader (skader på  

 tænder, mund eller kæber).
Stk. 2. De nærmere regler for støtte i henhold  

 til stk. 1 fastsættes af sundhedsministeren.« 3. Efter § 6 indsættes i kapitel 1:
 »Amtskommunal tandpleje.
§ 6 a.
Amtsrådet skal tilbyde et specialiseret  

 tandplejetilbud til personer, der på grund af sindslidelser eller  

 psykisk udviklingshæmning ikke kan udnytte de almindelige  

 tandplejetilbud i børne- og ungdomstandplejen, voksentandplejen eller  

 i omsorgstandplejen.
Stk. 2. Amtsrådet kan beslutte, at personer, der  

 modtager et særligt amtstandplejetilbud, selv skal betale en del af  

 udgiften.
Amtsrådet kan dog maksimalt afkræve patienten en  

 årlig betalingstakst på 1.300 kr.
Børn og unge under 18  

 år skal have adgang til vederlagsfri amtstandpleje.
§ 6 b.
Amtsrådet skal tilbyde børn og unge under  

 18 år med odontologiske lidelser, der ubehandlede medfører varig  

 funktionsnedsættelse, et specialiseret tandplejetilbud.
Herudover skal  

 amtsrådet tilbyde højt specialiseret behandling til de  

 børn og unge, der har behov for det.
 Stk. 2. Det særlige tandplejetilbud skal  

 tilrettelægges i samarbejde med den kommunale børne- og  

 ungdomstandpleje, der har ansvaret for den almindelige forebyggende og  

 behandlende tandpleje til børn og unge under 18 år, jf.  

 § 2, stk. 1.
 Stk. 3. Amtsrådet skal til børn og unge, der er  

 omfattet af stk. 1, tilbyde vederlagsfri specialbehandling efter det  

 fyldte 18 år, indtil fysisk modenhed muliggør, at den  

 pågældende behandling kan færdiggøres.  

 Amtsrådet kan beslutte at indgå aftale med privat  

 tandlægepraksis eller den kommunale tandpleje om varetagelse af  

 opgaver, der kan løses af disse.
§ 6 c.
Amtsrådet skal tilbyde højt specialiseret  

 odontologisk rådgivning, udredning og behandling af patienter med  

 sjældne sygdomme og handicap, hos hvem den tilgrundliggende tilstand  

 giver anledning til specielle problemer i tænder, mund eller  

 kæber.
§ 6 d.
Amtsrådet yder et særligt tilskud til  

 tandpleje til kræftpatienter, der enten på grund af  

 strålebehandling i hoved eller halsregionen eller på grund af  

 kemoterapi har betydelige dokumenterede tandproblemer.
 Stk. 2. Amtsrådet yder et særligt tilskud til  

 tandpleje til personer, der på grund af Sjøgrens Syndrom har  

 betydelige dokumenterede tandproblemer.
Stk. 3. For personer, der modtager tilskud til det  

 særlige tandplejetilbud efter stk. 1 og 2, vil den årlige  

 egenbetaling i sygesikringstandplejen maksimalt kunne udgøre 1.300 kr.  

 årligt.
De nærmere regler for støtte til de nævnte  

 patientgrupper fastsættes af sundhedsministeren.
§ 6 e.
Regler om omfanget af og kravene til den amtskommunale  

 tandpleje, jf. §§ 6 a, 6 b og 6 c, fastsættes af  

 sundhedsministeren.
§ 6 f.
Den offentlige sygesikring yder tilskud til tandpleje  

 efter reglerne i lov om offentlig sygesikring til personer, som ikke modtager  

 tandpleje efter § 6 a.
Stk. 2. Tilskud til forebyggende og behandlende tandpleje til  

 personer, der efter § 6 b, stk. 3, modtager et odontologisk  

 specialtilbud efter det fyldte 18 år, ydes efter reglerne i lov om  

 offentlig sygesikring.« 4. Overskriften til kapitel 2 affattes således:
»Koordination, finansiering, forsøg m.v.« 5. I § 8 indsættes som stk. 2-4:
 »Stk. 2. Amtsrådet nedsætter et  

 koordinationsudvalg, der bl.a. skal sikre hensigtsmæssig visitation og  

 koordinering mellem den kommunale tandpleje, sygesikringstandplejen og  

 amtstandplejen.
 Stk. 3. Koordinationsudvalget skal endvidere sikre, at der  

 etableres effektive overførselsprocedurer mellem børne- og  

 ungdomstandplejen og sygesikringstandplejen samt medvirke til at fastholde de  

 unge i en regelmæssig tandplejeadfærd.
Stk. 4. Sundhedsministeren fastsætter nærmere  

 regler vedrørende koordination.« 6. Efter § 12 indsættes:
»§ 12 a.
Udgifter til tandpleje i henhold til § 4 a  

 afholdes af kommunerne.
§ 12 b.
Udgifter til tandpleje i henhold til §§ 6 a, 6 b,  

 6 c og 6 d, afholdes af amtskommunerne.« § 2 I lov om social service, jf. lovbekendtgørelse nr. 944 af 16.  

 oktober 2000, foretages følgende ændringer:
 1. I § 97, stk. 4, udgår:  

 »tandproteser«.
§ 3 Stk. 1. Loven træder i kraft den 1. april 2001. § 6  

 a har dog først virkning fra den 1. januar 2002.
 Stk. 2. I en periode på 5 år fra lovens  

 ikrafttræden vil personer over 18 år, der før lovens  

 ikrafttræden var berettiget til tandprotese i henhold til lov om social  

 service § 97, være berettiget til et specialiseret tandplejetilbud  

 efter § 6 b, stk. 3.
§ 4 Loven gælder ikke for Færøerne og Grønland, men  

 kan ved kgl. anordning sættes i kraft for Færøerne med de  

 afvigelser, som de særlige færøske forhold tilsiger.
Bemærkninger til lovforslaget Almindelige bemærkninger 1. Lovforslagets formål og baggrund Lovforslaget skal sikre et forbedret tandplejetilbud til  

 grupper af personer, der i dag ikke kan udnytte de eksisterende  

 tandplejetilbud, enten fordi de ikke er i stand til at benytte de  

 eksisterende tilbud, eller fordi udgifterne for patienterne er  

 væsentligt højere end normalt for regelmæssige brugere af  

 tandplejen.
 Der er tale om patientgrupper, der har et specielt  

 tandbehandlingsbehov.
 Formålet med lovforslaget er så vidt muligt ud  

 fra lighedsbetragtninger at sikre de nævnte patientgrupper et tilbud,  

 der både behandlingsmæssigt og økonomisk stiller de  

 pågældende så lig andre borgere som muligt.
Siden den 1. juli 1994 har kommunerne været  

 forpligtet til at tilbyde forebyggende og behandlende tandpleje  

 (omsorgstandpleje) til personer, der på grund af nedsat  

 førlighed eller vidtgående fysisk eller psykisk handicap kun  

 vanskeligt kan udnytte de almindelige tandplejetilbud.
Omsorgstandplejen  

 omfatter i dag alle personer, der bor på primærkommunale  

 plejehjem samt hjemmebundne ældre, der på grund af fysisk eller  

 psykisk handicap er visiteret til omsorgstandplejen.
Den pligtmæssige  

 omsorgstandpleje blev indført ved lov nr. 178 af 16. marts 1994 om  

 ændring af lov om tandpleje m.v. (Folketingstidende 1993-94 FF spalte  

 2286, 3477, 7088, 7182, Tillæg A spalte 1831, Tillæg B spalte  

 579, Tillæg C spalte 483).
I forbindelse med omsorgstandplejens indførelse i  

 1994 blev der rejst spørgsmål om tandplejetilbuddene til  

 personer omfattet af de tidligere særforsorgsbestemmelser.
Det blev i  

 den forbindelse besluttet at holde tandplejen for de omhandlede grupper uden  

 for omsorgstandplejen.
Der var imidlertid også enighed om, at der var  

 behov for at få tandplejetilbuddene til de pågældende  

 grupper nærmere belyst.
På baggrund heraf blev der på  

 sundhedsministerens foranledning i 1996 nedsat et udvalg  

 (Amtstandplejeudvalget), der skulle beskrive tandplejetilbuddene til de  

 nævnte persongrupper samt andre grupper, der i tandmæssig  

 henseende har en invaliderende lidelse.
Udvalget skulle endvidere overveje,  

 om den del af tandplejen, der er finansieret via bistandslovens § 58 (i  

 dag servicelovens § 97), med fordel kunne have hjemmel i lov om  

 tandpleje.
Endelig kunne udvalget vurdere tandplejeforholdene for andre  

 særlig ramte grupper, f.eks. patienter med Sjøgrens Syndrom.  

 Udvalget skulle komme med forslag til forbedringer, hvis der var behov for  

 det.
Amtstandplejeudvalget afgav i juni 2000 rapporten  

 »Tandplejetilbud til personer med særlige odontologiske  

 behandlingsbehov«.
Rapporten er baseret på et analysearbejde i 4  

 arbejdsgrupper, der alle har afsluttet arbejdet med en rapport:
 »Amtskommunale tandplejetilbud til personer med sindslidelser,  

 psykisk udviklingshæmning m.fl.« (arbejdsgruppe 1).
 »Behandling af patienter med odontologiske lidelser, der ubehandlede  

 medfører varig funktionsnedsættelse« (arbejdsgruppe 2).
 »Tandpleje for patienter med udtalt mundtørhed (f.eks. som  

 følge af Sjøgrens Syndrom, strålebehandling i  

 hoved-/halsregion m.v.)« (arbejdsgruppe 3).
 »Odontologiske kundskabs- og behandlingscentre for personer med  

 sjældne sygdomme og handicap« (arbejdsgruppe under Den Danske Sektion  

 af Nordisk Forening for Handicaptandpleje).
 Amtstandplejeudvalgets rapport indeholder dels en bred  

 beskrivelse af tandplejetilbuddene til de omhandlede grupper samt en  

 opregning af de væsentligste behandlingsproblemer, dels konkrete  

 forslag til løsning af problemerne.
 Rapporten viser, at der for nogle af de nævnte  

 grupper er behov for en forbedring af behandlingstilbuddene, mens der for  

 andre grupper er behov for bedre tilskudsordninger.
 Visse sindslidende og psykisk udviklingshæmmede  

 m.fl. har således behov for behandling hos tandlæger, der har  

 særlig viden om og erfaring med de særlige forhold i relation til  

 tandsundhed, der er forbundet med de pågældendes handicap.  

 Tandbehandling for de pågældende kræver ekstra tid og i en  

 del tilfælde kan tandbehandling kun gennemføres under fuld  

 narkose.
Rapporten dokumenterer, at der er behov for et klarere  

 regelgrundlag, der mere tydeligt placerer ansvaret for et specialiseret  

 tandplejetilbud i amtskommunalt regi til visse grupper af sindslidende,  

 psykisk udviklingshæmmede m.fl.
Der er i dag ikke særlige  

 lovbestemmelser, der omhandler tandplejetilbud til disse grupper.  

 Amtskommunernes særlige forpligtelse i forhold til disse borgere  

 følger af den sociale lovgivnings regler om amternes ansvar og opgaver  

 over for borgere på amtskommunale institutioner og af  

 Amtsrådsforeningens cirkulæreskrivelse vedrørende  

 retningslinier for tandbehandling af psykiatriske sygehuspatienter.
 Med lovforslaget sker der en entydig  

 lovgivningsmæssig placering hos amtskommunerne af såvel  

 behandlingsansvaret som ansvaret for planlægning og koordination af  

 behandlingstilbuddene til de nævnte personer.
Amtstandplejeudvalgets rapport anbefaler endvidere, at  

 tandbehandling, der i dag ydes med hjemmel i servicelovens § 97,  

 fremover får hjemmel i lov om tandpleje.
Der er tale om støtte  

 til tandproteser til personer i tilfælde af funktionelt  

 ødelæggende eller kosmetisk vansirende følger af  

 ulykkesbetingede tandskader, nødvendig lægelig eller  

 tandlægelig behandling, der medfører skader på  

 tyggeorganet (stråleskader) samt medfødte anomalier (manglende  

 tandanlæg samt visse arveligt betingede tandlidelser, der  

 medfører manglende eller mangelfuld dannelse af emalje eller tandben).
Lovforslaget indeholder endvidere hjemmel til, at  

 patientgrupper, der i dag kan opnå støtte efter servicelovens  

 regler vedrørende hjælpemidler (§ 97), fremover skal kunne  

 opnå støtte til tandbehandling med hjemmel i tandplejeloven.  

 Samtidig indebærer lovforslaget en udvidelse af personkredsen, idet  

 bl.a.
Sjøgrenspatienter og kemobehandlede kræftpatienter  

 får mulighed for støtte, hvad de ikke har i dag efter  

 servicelovens § 97. Der lægges desuden op til et forbedret tilbud  

 for flere af grupperne, idet forslaget indebærer, at der ikke kun ydes  

 støtte til proteser, men også til forebyggende og behandlende  

 tandpleje.
De kemobehandlede kræftpatienters problemer blev  

 ikke behandlet i Amtstandplejeudvalget og er derfor ikke omfattet af  

 udvalgets forslag.
Efter regeringens opfattelse er der imidlertid også  

 behov for bedre økonomisk støtte til kræftpatienter, der  

 kan dokumentere betydelige tandproblemer som følge af  

 kemobehandling.
 Lovforslaget vil samlet medvirke til at reducere uligheden  

 i tandsundhed, idet der sker en udvidelse og forbedring af det offentlige  

 tandplejetilbud til grupper, der i dag kun i ringe omfang er dækket og  

 understøtter således også regeringens  

 folkesundhedsprogram, der som væsentligt mål har at reducere  

 ulighed i sundhed.
 Lovforslaget er en del af Finanslovsaftalen for 2001  

 på sundhedsområdet, hvor der er afsat 30 mio. kr. årligt  

 til styrket tandbehandling til de omhandlede grupper.
2. Lovforslagets hovedindhold Lovforslaget giver grundlag for et forbedret  

 tandplejetilbud til visse personer inden for følgende  

 grupper:
 Personer med sindslidelser, psykisk udviklingshæmning m.fl.
 Personer med øget behov for specialbehandling på grund  

 af manglende tandanlæg samt øvrige  

 tanddannelsesforstyrrelser.
 Personer med sjældne sygdomme og handicap hos hvem den  

 tilgrundliggende tilstand giver anledning til specielle problemer i  

 tænder, mund og kæber.
 Personer med Sjøgrens Syndrom.
Kræftpatienter, der er blevet strålebehandlet i  

 hoved-/halsregionen samt Kræftpatienter, der har modtaget kemoterapi.
 Med lovforslaget sikres personer i de 3  

 førstnævnte grupper, der skønsmæssigt kan  

 opgøres til ca. 37.000 personer, et organiseret tandplejetilbud.  

 Forslaget lægger op til, at der for disse patienter etableres et  

 særligt amtstandplejetilbud i et niveaudelt behandlingssystem.
Nogle af de psykiatriske og psykisk  

 udviklingshæmmede patienter kan imidlertid visiteres til  

 omsorgstandplejen.
Lovforslaget lægger derfor også op til en  

 udvidelse af omsorgstandplejegruppen med personer fra disse grupper.  

 Forslaget lægger endelig op til, at der skal være mulighed for at  

 visitere børn og unge direkte fra børne- og ungdomstandplejen  

 til omsorgstandplejen, hvis der er behov for det.
 Da formålet med lovforslaget bl.a. er - i videst  

 muligt omfang behandlingsmæssigt og økonomisk - at sidestille  

 amtstandplejens patientgrupper med den øvrige befolkning,  

 foreslås der etableret hjemmel til, at der kan opkræves en  

 årlig egenbetaling for voksne på maksimalt 1.300 kr. svarende til  

 den gennemsnitlige egenbetaling i voksentandplejen i 1999. Betalingen kan  

 ikke blive højere, end den ville være, hvis ydelsen var givet i  

 den almindelige tandpleje med sygesikringstilskud.
Lovforslaget indeholder ikke nærmere regler  

 vedrørende organiseringen af de særlige amtstandplejetilbud.
Det  

 vil derfor være op til de enkelte amtsråd selv at beslutte,  

 hvordan de nærmere vil organisere sig med henblik på at opfylde  

 den forpligtelse, lovgivningen pålægger dem.
For patienter med Sjøgrens Syndrom samt for  

 stråle- og kemobehandlede kræftpatienter, der kan dokumentere  

 betydelige tandproblemer som følge af deres sygdom/behandling,  

 går forslaget ud på, at de får et større tilskud til  

 tandbehandling, så deres egenbetaling svarer til den øvrige  

 voksenbefolknings gennemsnitlige betaling.
Skønsmæssigt antages  

 ca. 3.700 personer at få tilbudt og tage imod den særlige  

 tilskudsordning.
 Lovforslaget indeholder en bemyndigelse, der giver  

 sundhedsministeren mulighed for at fastsætte nærmere regler om  

 amtstandplejens indhold og omfang på linie med regelsættet  

 vedrørende den kommunale tandpleje (børne- og ungdomstandplejen  

 og omsorgstandplejen).
Forslaget bemyndiger endvidere sundhedsministeren til at  

 fastsætte nærmere regler for støtte til patienter med  

 Sjøgrens Syndrom og til stråle- og kemobehandlede  

 kræftpatienter.
Sådanne regler vil - udover bestemmelser  

 vedrørende størrelsen af tilskud   også skulle indeholde  

 bestemmelser om visitation m.v.
Endelig indeholder forslaget en bemyndigelse til  

 sundhedsministeren til at fastsætte nærmere regler  

 vedrørende støtte til tandproteser som følge af  

 ulykkesbetingede tandskader.
Bemyndigelsen svarer til den, der i dag er  

 tillagt socialministeren i Lov om social service.
3. Lovforslagets økonomiske og administrative konsekvenser Lovforslaget vil samlet medføre merudgifter for  

 amtskommunerne.
 Ved opgørelsen af merudgifterne er der lagt  

 følgende forudsætninger til grund:
f f f f f f f f f f f En gennemførelse af de forbedrede tandplejetilbud i  

 forslaget skønnes under disse forudsætninger at medføre  

 årlige merudgifter for amtskommunerne på ca. 44 mio. kr., som der  

 skal ydes økonomisk kompensation for.
Forslaget vil samtidig betyde en  

 besparelse i udgifterne for kommunerne på ca. 14 mio. kr.
Merudgifter  

 og besparelser vil blive udlignet over bloktilskuddene.
Lovforslaget er en del af finanslovsaftalen for 2001  

 på sundhedsområdet, hvor der er afsat 30 mio. kr. årligt  

 til styrket tandbehandling til de omhandlede grupper.
Der afsættes i  

 år 2001 22,5 mio. kr.
 Lovforslaget har ikke væsentlige administrative  

 konsekvenser for stat, kommuner og amtskommuner.
 Lovforslaget har ingen økonomiske eller  

 administrative konsekvenser for erhvervslivet, ligesom det ikke vil have  

 administrative konsekvenser for borgerne eller miljømæssige  

 konsekvenser.
4. Forholdet til EU-retten Lovforslaget indeholder ikke EU-retlige aspekter.
5. Høring Amtstandplejeudvalgets rapport, der danner grundlag for  

 lovforslaget, har været i høring hos relevante organisationer,  

 foreninger samt de kommunale parter.
 Lovforslaget er sendt i høring samtidig med  

 fremsættelsen.
Vurdering af konsekvenser af lovforslaget Positive  

 konsekvenser/mindreudgifter Negative konsekvenser/ merudgifter Økonomiske konsekvenser for stat, kommuner og  

 amtskommuner Forslaget medfører mindreudgifter for kommunerne  

 på ca. 14 mio. kr. på grund af flytning af opgaver til  

 amtskommunerne.
Vil blive udlignet over bloktilskuddene.
 Forslaget medfører merudgifter for amtskommunerne  

 på ca. 44 mio. kr., der vil blive udlignet over bloktilskuddene.  

 Merudgifterne for staten vil udgøre ca. 30 mio. kr.
Administrative konsekvenser for stat, kommuner og  

 amtskommuner Lovforslaget indeholder ikke væsentlige administrative  

 konsekvenser Økonomiske konsekvenser for erhvervslivet Lovforslaget indeholder ingen økonomiske konsekvenser  

 for erhvervslivet Administrative konsekvenser for erhvervslivet Lovforslaget indeholder ingen administrative konsekvenser  

 for erhvervslivet Miljømæssige konsekvenser Lovforslaget indeholder ingen miljømæssige  

 konsekvenser Administrative konsekvenser for borgerne Lovforslaget indeholder ingen administrative konsekvenser for  

 borgerne Forholdet til EU-retten Lovforslaget indeholder ikke EU-retlige aspekter.
Bemærkninger til de enkelte  

 bestemmelser Til § 1 Til nr. 1.
Lov om tandpleje omfatter i dag alene kommunernes  

 forpligtigelser på tandplejeområdet.
Efter forslaget vil  

 amtskommunerne også få tillagt opgaver udover  

 sygesikringstandplejen på tandplejelovens område, hvorfor det er  

 fundet hensigtsmæssigt at indsætte en underoverskrift i  

 loven.
 Til nr. 2.
 Bestemmelsen svarer til den gældende regel  

 vedrørende kommunernes finansiering af tandproteser til personer med  

 ulykkesbetingede tandskader, der ikke er dækket af en forsikring.  

 Støtten ydes i dag i medfør af § 11 i Socialministeriets  

 bekendtgørelse om ydelse af hjælpemidler og forbrugsgoder efter  

 servicelovens §§ 97 og 98, der er udstedt med hjemmel i servicelovens  

 § 97, men foreslås fremover ydet med hjemmel i lov om  

 tandpleje.
Da den støtte til tandbehandling, der i dag ydes  

 efter servicelovens § 97, fremover foreslås ydet med hjemmel i lov  

 om tandpleje, er der med bestemmelsen skabt hjemmel til, at der fortsat kan  

 ydes støtte som hidtil.
Bemyndigelsen til sundhedsministeren til at  

 fastsætte nærmere regler for støtte er en konsekvens af  

 ressortomlægningen.
 Til nr. 3.
 Efter forslaget vil amtskommunerne også få  

 tillagt opgaver udover sygesikringstandplejen på tandplejelovens  

 område, hvorfor det er fundet hensigtsmæssigt at indsætte  

 en underoverskrift i loven.
 Til § 6 a.
Der er i dag en gruppe sindslidende og psykisk  

 udviklingshæmmede, der ikke modtager tandpleje, fordi de ikke kan  

 benytte sygesikringstandplejens tilbud, der er baseret på behandling af  

 den almindelige voksenbefolkning.
Efter bestemmelsens stk. 1, får  

 amtskommunerne en forpligtelse til at sørge for, at disse borgere  

 får et relevant tilbud.
Der er i dag ikke lovbestemmelser, der specielt omhandler  

 tandplejetilbud til de nævnte grupper.
Amtskommunerne har i dag formelt  

 ansvaret for behandlingen af en del af de sindslidende og  

 udviklingshæmmede.
Amtskommunernes forpligtelse følger alene af  

 lovgivningens regler om amternes ansvar og opgaver over for borgere på  

 amtskommunale institutioner og på retningslinierne om tandbehandling af  

 psykiatriske patienter.
Ansvaret er således ikke  

 lovgivningsmæssigt klart præciseret.
I flere amter er der i dag  

 etableret amtstandklinikker (10 ud af 16 amter (inkl.
København og  

 Frederiksberg)), men der er ikke et landsdækkende tilbud, og der er  

 stor variation mellem amternes tilbud, både hvad angår  

 finansiering og indhold.
 Udover den lovgivningsmæssige præcisering af  

 amtskommunernes forpligtelse lægger forslaget også op til et  

 niveauløft i opgavevaretagelsen.
 De borgere, der har behov for et særligt tilbud,  

 findes især blandt følgende:
 Personer indlagt på psykiatriske hospitalsafdelinger, personer  

 tilknyttet en psykiatrisk hospitalsafdeling eller et distriktspsykiatrisk  

 center som dagpatient eller som ambulant patient.
 Udviklingshæmmede borgere eller personer med svære  

 psykiske lidelser, der bor i amtskommunale boformer oprettet efter  

 servicelovens bestemmelser, men også beboere i andre boformer, hvor  

 amtskommunen er driftsherre eller har driftsoverenskomst.
 Borgere i primærkommunale boformer eller personer med kroniske  

 psykiske lidelser, der benytter primærkommunale socialpsykiatriske  

 tilbud.
På baggrund af amtstandplejeudvalgets rapport  

 skønnes ca. 31.000 personer, hvoraf ca. 3.000 er børn, at have  

 behov for et særligt tilbud, enten på grund af særlige  

 odontologiske forhold forbundet med deres handicap eller på grund af  

 deres manglende evne til egenomsorg.
Skønsmæssigt antages ca.  

 7.500 voksne sindslidende og ca. 19.000 voksne psykisk  

 udviklingshæmmede at have behov for et særligt tilbud.
Hertil  

 kommer ca. 1.500 tidligere særforsorgsklienter   patienter med cerebral  

 parese (spastiske lammelser) og med autisme - der antages at have et  

 tilsvarende behov.
Det særlige amtstandplejetilbud indebærer en  

 forpligtelse til at varetage visitation/ behandlingsplanlægning  

 og/eller behandling for de nævnte grupper.
Ca. 8.000 personer  

 skønnes efter amtslig visitation at kunne modtage behandling i  

 omsorgstandplejen eller i sygesikringstandplejen.
De nævnte grupper har behov for behandling hos  

 tandlæger, der har særlig viden om og erfaring med de  

 særlige forhold i relation til tandsundhed, der er forbundet med de  

 pågældendes handicap.
Tandbehandling for de  

 pågældende kræver ekstra tid og i en del tilfælde kan  

 tandbehandling kun gennemføres under fuld narkose.
Er der ikke tale om særlige odontologiske problemer,  

 men overvejende ringe egenomsorg og manglende evne til at varetage den  

 daglige hjemmetandpleje, kan omsorgstandplejen dog være velegnet til at  

 yde borgeren tandpleje.
Det tilbud, der skal gives de nævnte grupper,  

 bør således gives på det mindst specialiserede, men  

 samtidig tilstrækkelige behandlingsniveau.
Lovforslaget lægger således op til, at der kan  

 visiteres nye grupper til omsorgstandplejen.
Amtstandplejeudvalget har i den  

 forbindelse peget på, at der også bør være mulighed  

 for, at børn og unge kan overføres direkte fra børne- og  

 ungdomstandplejen til den kommunale omsorgstandpleje, hvis der er behov for  

 det.
De mere detaljerede bestemmelser vedrørende  

 omfanget af og indholdet i den særlige amtstandpleje vil ligesom ved  

 den kommunale tandpleje (børnetandplejen og omsorgstandplejen) blive  

 fastlagt i en bekendtgørelse, der også vil indeholde regler om  

 koordination og henvisning.
Herudover vil Sundhedsstyrelsen som  

 opfølgning på loven udarbejde retningslinier vedr.  

 tilrettelæggelsen af den amtskommunale tandpleje.
Retningslinierne vil  

 bl.a. indeholde en nærmere afgrænsning af personkredsen.
Bestemmelsen i stk. 2 skal skabe grundlag for, at  

 amtskommunerne kan beslutte, at de personer, der tager imod et særligt  

 amtstandplejetilbud, selv skal betale en del af udgiften, der dog maksimalt  

 kan udgøre 1.300 kr. årligt.
For børn og unge under 18  

 år vil behandling i amtstandplejen dog blive ydet vederlagsfrit.
Herved  

 ligestilles de patienter, der er omfattet af lovforslaget, med de patienter  

 der modtager tandpleje efter sygesikringsloven eller i den kommunale  

 børnetandpleje.
Der vil være mulighed for tilskud til  

 dækning af egenbetaling efter social- og pensionslovgivningen.
 Til § 6 b.
 Bestemmelsen har til hensigt at sikre børn og unge  

 med behov for odontologisk specialbehandling et mere ensartet og  

 sammenhængende behandlingstilbud i et niveaudelt system.
Der er hovedsageligt tale om børn og unge med  

 manglende anlæg af tænder (aplasi) eller andre  

 tanddannelsesforstyrrelser samt patienter med meget sjældne handicaps  

 og sygdomme.
Det drejer sig generelt om tilstande, der er sjældne og  

 ofte medicinsk komplekse.
For at opnå det bedst mulige behandlingsresultat af  

 disse ofte komplicerede tilstande er det vigtigt, at diagnosen stilles  

 så tidligt som muligt, og at der lægges en langsigtet  

 behandlingsplan.
En sådan behandlingsplan kræver et samarbejde  

 mellem forskellige specialister som kirurger, protetikere, ortodontister  

 m.fl.
Der er således ofte behov for specialviden på et niveau,  

 som ikke er tilstede i kommunal tandpleje eller privat praksis.
Skønsmæssigt antages ca. 1.200 børn og  

 unge at have behov for et odontologisk specialtilbud i form af konsultation  

 og/ eller behandling.
Ca. 30 personer skønnes at have behov for  

 konsultation/behandling på højt specialiseret niveau.
Amtsspecialfunktionen skal kunne give såvel et  

 konsultativt som et behandlingsmæssigt tilbud og skal som led i den  

 konsultative funktion - efter behov - kunne medvirke til  

 behandlingsplanlægning i samarbejde med den kommunale tandpleje.
Dette  

 gælder bl.a i forbindelse med patienter, hvis behandling udelukkende  

 udføres i den kommunale tandpleje, men hvor den kommunale tandpleje  

 kan have behov for samarbejde med et mere specialiseret tandlægefagligt  

 niveau.
Bestemmelsens stk. 1, 2. pkt. skal sikre, at  

 børn og unge, der har behov for det, får tilbudt højt  

 specialiseret rådgivning og behandling.
De 2 odontologiske  

 landsdelsfunktioner påregnes placeret på Rigshospitalet og  

 Århus Universitetshospital, der i samarbejde med de 2  

 tandlægeskoler varetager opgaven.
 For størstedelen af de nævnte børn og  

 unge stilles den tandlægelige diagnose, mens barnet/den unge er  

 tilknyttet den kommunale børnetandpleje, men den endelige behandling  

 vil som oftest først kunne udføres, når den unge er  

 udvokset - normalt i 20 - 25 års alderen   og har forladt den kommunale  

 tandpleje.
 Som det fungerer i dag, vil disse patienters endelige  

 behandling derfor som regel blive udført hos praktiserende  

 tandlæge enten for patientens egen regning eller finansieret over  

 servicelovens § 97. Der kan således efter serviceloven ydes  

 hjælp til tandprotetisk behandling, men på grund af regionale  

 forskelle i behandlingstradition og varierende skøn og  

 bevillingspraksis i kommunerne er der stor forskel på de tilbud, de  

 unge får i dag.
 Bestemmelsen i stk. 3 skal således sikre de  

 børn og unge, der ved lovens ikrafttræden er under 18 år,  

 et bedre behandlingstilbud efter det fyldte 18 år med sammenhæng  

 og kontinuitet til afløsning af den engangsbevilling til tandproteser,  

 der i dag ydes efter servicelovens § 97.
 Da den mere ressourcetunge del af behandlingen for den  

 nævnte gruppe børn og unge ofte først kan  

 iværksættes nogle år efter, at de er fyldt 18 år, vil  

 der med de ressourcer, der ifølge forslaget er afsat til  

 løsning af den amtskommunale opgave efter § 6 b, også  

 være midler til dækning af det akkumulerede behandlingsbehov i  

 ungdomsgruppen i den foreslåede overgangsperiode.
 I det omfang behandling efter det fyldte 18 år ikke  

 kræver særlig specialistbehandling, kan amtskommunen lade den  

 udføre andetsteds evt. i privat tandlægepraksis eller i den  

 kommunale tandpleje, jf. bestemmelsens stk. 3.
 De mere detaljerede bestemmelser vedrørende  

 omfanget af og indholdet i den særlige amtspecialfunktion vil blive  

 fastlagt i en bekendtgørelse og i retningslinier fra  

 Sundhedsstyrelsen, der også vil indeholde nærmere regler vedr.  

 afgrænsning af personkredsen.
 Til § 6 c.
Inden for sygehusvæsenet varetages behandlingen af  

 svære kraniofaciale misdannelser i dag på Rigshospitalet og  

 Århus Universitetshospital i samarbejde med bl.a. de to  

 tandlægeskoler, og evt. i samarbejde med udenlandske centre.
Behandling  

 af denne type patienter er en teamfunktion, involverende neurokirurgi,  

 plastikkirurgi, oto-, rhino og laryngologi,  

 kæbekirurgi/specialtandlægelige funktioner og pædiatri.  

 Placeringen af funktionen er nyligt vurderet i forbindelse med  

 Sundhedsstyrelsens redegørelse: «Sjældne handicap   Den  

 fremtidige tilrettelæggelse af indsatsen i sygehusvæsenet« april  

 2000, der i sommer har været udsendt til høring.
Der er ikke med  

 nærværende forslag tanker om at ændre denne funktion.
Den type patienter, der er tale om i § 6 c, er  

 patienter med sjældne sygdomme og handicap, for hvem der i dag ikke  

 eksisterer et egentligt, struktureret odontologisk behandlingsregi, idet  

 patienterne som udgangspunkt behandles i det eksisterende decentrale  

 tandplejesystem.
Da mange af patienterne imidlertid ofte har et komplekst og  

 varieret behandlingsbehov, der kræver specialkompetence og samarbejde  

 mellem tandlægelige og ikke-tandlægelige eksperter, vil  

 behandlingen ofte være utilstrækkelig, idet det ikke er muligt at  

 udvikle de krævede specialkompetencer i det eksisterende system.
 Bestemmelsen lægger derfor op til etablering af 2  

 odontologiske landsdels- og vidensfunktioner, i hvilken der kan foregå  

 odontologisk udredning, rådgivning og behandling af patienter med  

 sjældne sygdomme og handicap, hos hvem den tilgrundliggende tilstand  

 giver anledning til specielle problemer i tand-, mund og  

 kæberegionen.
Det vil være hensigtsmæssigt at etablere et  

 udstrakt samarbejde imellem den odontologiske landsdels- og  

 videncenterfunktion og de centre inden for sygehusvæsenet, der  

 varetager den kirurgiske behandling af patienter med svære  

 kraniofaciale misdannelser, og det vil derfor være  

 hensigtsmæssigt at placere de 2 funktioner på Rigshospitalet og  

 Århus Universitetshospital, som i samarbejde med de 2  

 tandlægeskoler kan varetage opgaven.
Det skal imidlertid understreges,  

 at den type behandling, der tænkes lagt inden for den højt  

 specialiserede odontologiske funktion, ikke er af same type som den tand-,  

 mund- og kæbekirurgiske landsdelsfunktion, der i samarbejde med andre  

 specialer varetager behandling af de svære kraniofaciale  

 misdannelser.
 Til § 6 d.
 Bestemmelsen har til formål at kompensere visse  

 Sjøgren-patienter eller kræftpatienter, der har modtaget  

 strålebehandling eller kemoterapi, for de merudgifter til tandpleje,  

 som de pågældende har i forhold til den øvrige befolkning  

 som følge af deres sygdom eller sygdomsbehandling.
Ifølge Amtstandplejeudvalgets rapport har visse  

 Sjøgren-patienter på grund af deres almensygdom, der bl.a.  

 angriber spytkirtlerne, en nedsat spytfunktion, der medfører en  

 øget cariesaktivitet samt ofte medfører slimhindeforandringer.  

 Disse patienter har uanset gode tandplejevaner væsentlig større  

 udgifter til tandpleje end normalbefolkningen.
Ifølge en  

 undersøgelse ligger merudgifterne i størrelsesordenen 3.000  

 8.000 kr. årligt.
Amtstandplejeudvalget har endvidere peget på, at  

 stålebehandlede kræftpatienter som følge af  

 strålebehandlingen ligeledes har dokumenterede tandproblemer.
Udvalget  

 har skønnet, at merudgifterne for de pågældende patienter  

 ligger i størrelsesordenen 7.500 kr. årligt.
 Herudover er der efter regeringens opfattelse også  

 behov for et forbedret tandplejetilbud til kræftpatienter, der kan  

 dokumentere betydelige tandproblemer som følge af kemoterapi.  

 Lovforslaget indeholder derfor hjemmel til, at der kan ydes en særlig  

 støtte også til disse patienter på linie med  

 støtten til de strålebehandlede kræftpatienter.
De strålebehandlede kræftpatienter har   i  

 modsætning til de kemobehandlede kræftpatienter og  

 Sjøgren-patienter - i dag mulighed for at få støtte til  

 tandproteser efter servicelovens § 97, men bestemmelsen giver ikke  

 mulighed for at dække øgede udgifter til forebyggende og  

 behandlende tandpleje.
Udgifter hertil dækkes efter de almindelige  

 regler for tilskud til voksenbefolkningen, dvs. efter  

 sygesikringslovgivningen og den sociale lovgivning.
De nævnte patientgrupper vil normalt ikke have behov  

 for et specialiseret behandlingstilbud, men for almindelig forebyggende og  

 behandlende tandpleje, som de pågældende   ligesom den  

 øvrige voksenbefolkning - vil kunne modtage i privat  

 tandlægepraksis.
Der er alene tale om, at de pågældende  

 på grund af deres sygdom/behandling har behov for tandplejeydelser i  

 langt videre omfang end øvrige borgere.
Bestemmelsens stk. 3 bemyndiger sundhedsministeren  

 til at fastsætte nærmere regler for støtte.
Da  

 formålet med en særlig tilskudsordning i videst muligt omfang er  

 at sidestille de pågældende økonomisk med den  

 øvrige befolkning, vil der blive fastlagt en supplerende  

 tilskudsordning, som begrænser patienternes egenbetaling til 1.300 kr.  

 årligt, hvilket svarer til den gennemsnitlige egenbetaling i  

 voksentandplejen.
Det er ikke tanken, at de pågældende skal have  

 mulighed for en fuldstændig rekonstruktion af et tandsæt, som  

 inden den nødvendige lægelige behandling har været  

 forsømt.
 De regler, der skal fastsættes vedr. støtte,  

 skal indeholde bestemmelser om, hvordan de relevante patienter visiteres til  

 tandpleje efter den særlige tilskudsordning.
 Til § 6 e.
Bestemmelsen bemyndiger sundhedsministeren til at  

 fastsætte nærmere regler om omfanget af og kravene til den  

 amtskommunale tandpleje. § 6 e svarer indholdsmæssigt til  

 tandplejelovens § 5, stk. 1, i medfør af hvilken kommunernes  

 opgaver inden for børne- og ungdomstandplejen og omsorgstandplejen  

 nærmere er fastlagt.
Sundhedsstyrelsens retningslinier for  

 tilrettelæggelse af den kommunale tandpleje fra juni 1994 vil endvidere  

 blive revideret, så de kommer til at indeholde et afsnit  

 vedrørende den amtskommunale tandpleje.
 Til § 6 f.
Med bestemmelsens stk. 2 ønskes  

 præciseret, at det kun er specialbehandlingen, eksempelvis  

 implantatbehandling m.v., der er vederlagsfri for den unge.
Den almindelige  

 forebyggende og behandlende tandpleje vil den unge over 18 år ligesom i  

 dag skulle modtage i privat tandlægepraksis med tilskud i  

 overensstemmelse med sygesikringsreglerne.
Til nr. 4 Amtsråd og kommunalbestyrelser er allerede i dag  

 forpligtet til at sikre koordination mellem den primærkommunale og den  

 amtskommunale tandpleje.
Sundhedsministeriet ønsker koordination  

 indføjet i kapiteloverskriften for at fremhæve, at der med  

 lovforslaget vil være behov for en styrkelse af indsatsen, jf.  

 bemærkningerne til nr. 5 (§ 8).
Til nr. 5 Med forslagets § 8, stk. 2, pålægges  

 amtsrådet en forpligtelse til at nedsætte et koordinationsudvalg,  

 der erstatter de nuværende koordinationsudvalg, der er nedsat i henhold  

 til overenskomst mellem Sygesikringens Forhandlingsudvalg og Dansk  

 Tandlægeforening.
Amtskommunen har ifølge lovforslaget ansvaret for,  

 at de sindslidende og psykisk udviklingshæmmede, der kan benytte  

 sygesikrings- eller omsorgstandplejen, bliver visiteret dertil.
Men der er  

 også i forslaget lagt op til, at børn og unge skal kunne  

 visiteres til den særlige amtstandpleje eller overføres direkte  

 til omsorgstandplejen, når de ikke længere er omfattet af  

 børnetandplejen.
Der er derfor behov for et udvalg, der kan sikre  

 visitation og koordination mellem de forskellige tandplejesystemer.
 Udvalget vil også få til opgave at styrke  

 indsatsen i forhold til de unge, så de fastholdes i en  

 regelmæssig tandpleje, når de overgår fra  

 børnetandplejen til voksentandplejen.
 Amtskommunen får hovedansvaret for  

 koordinationsopgaven, men sammensætningen af de nye koordinationsudvalg  

 bør aftales lokalt, så de afspejler de forskellige interesser,  

 der er på tandplejeområdet i det enkelte amt.
Til nr. 6 Ifølge § 12 a er det fortsat kommunerne, der  

 yder støtte til tandproteser som følge af ulykkesbetingede  

 tandskader.
Støtten ydes i dag i medfør af § 11 i  

 Socialministeriets bekendtgørelse om ydelse af hjælpemidler og  

 forbrugsgoder efter servicelovens §§ 97 og 98, der er udstedt med hjemmel i  

 servicelovens § 97.
 Bestemmelsen i § 12 b fastslår, at det er  

 amtskommunerne, der afholder de offentlige udgifter i forbindelse med de  

 særlige tandplejetilbud, der skal stilles til rådighed i  

 medfør af §§ 6 a, 6 b, 6 c og 6 d.
 Der henvises i øvrigt til de almindelige  

 bemærkninger vedrørende lovforslagets økonomiske  

 konsekvenser.
Til § 2 Ændringen er en konsekvens af, at det med  

 lovforslaget er foreslået, at støtte til tandbehandling, der i  

 dag ydes efter servicelovens § 97, fremover får hjemmel i lov om  

 tandpleje.
Til § 3 Det foreslås, at loven træder i kraft den 1.  

 april 2001.
 For at give de amtskommuner, der ikke i dag har  

 amtstandklinikker, mulighed for at etablere et behandlingstilbud til de  

 nævnte grupper, foreslås det dog, at § 6 a først  

 får virkning fra 1. januar 2002.
Ifølge forslagets § 6 b vil den her skitserede  

 ordning komme til at omfatte alle børn, der ved lovens  

 ikrafttræden er under 18 år.
Det betyder, at de børn, der  

 i dag er under 18 år, vil få fuld udbytte af det forbedrede  

 tilbud.
Unge, der ved lovens ikrafttræden er over 18 år, vil ikke  

 længere kunne modtage engangsstøtte til tandproteser efter  

 servicelovens § 97. Derfor foreslås etableret en overgangsordning  

 på 5 år med henblik på at sikre den gruppe unge, hvor  

 færdigbehandlingen (implantater m.v.) på grund af manglende  

 fysisk modenhed, endnu ikke har kunnet finde sted.
Overgangsordningen vil  

 indebære, at de pågældende unge over 18 år også  

 omfattes af den i § 6 b skitserede ordning.
Til § 4 Loven gælder ikke for Færøerne og  

 Grønland.
 For Færøernes vedkommende kan loven  

 sættes i kraft ved kongelig anordning med de afvigelser, som de  

 særlige færøske forhold tilsiger.
 For Grønlands vedkommende er kompetencen til at  

 fastsætte regler inden for sundhedslovgivningen overgået til  

 hjemmestyrets myndigheder, jf. § 1 i lov nr. 369 af 6. juni 1991 om  

 sundhedsvæsenet i Grønland. Ønsker Grønlands  

 hjemmestyre regler af tilsvarende indhold gennemført i  

 Grønland, må dette ske ved landstingsforordning.
