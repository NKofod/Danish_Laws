Kendelse fra Pressenævnet i sag nr.  

 58/2001 ME/CFS Foreningen, der er en forening for patienter, der  

 lider af kronisk træthedssyndrom, har klaget til Pressenævnet  

 over en udsendelse bragt i Danmarks Radio den 9. maj 2001, idet man mener, at  

 god presseskik er tilsidesat.
Klagen vedrører et program i  

 udsendelsesrækken "Journalen" med titlen "En syg  

 historie". Udsendelsen omhandlede udover sygdomme som piskesmæld  

 og fibromyalgi også sygdommen kronisk træthedssyndrom.  

 Udsendelsen behandlede spørgsmålet om, i hvor høj grad  

 disse sygdomme kan anses for psykisk betingede.
I udsendelsen blev en  

 række læger, psykologer og psykiatere interviewet om dette  

 spørgsmålet.
Herudover var der blandt andet et interview med  

 formanden for Fibromyalgiforeningen samt interviews med to patienter med  

 kronisk træthedssyndrom.
Klageren har anført, at det ved et gennemsyn af  

 udsendelsen står klart, at patienterne mistænkeliggøres  

 for at satse på en førtidspension, for ikke at ønske at  

 blive raske etc., hvilket ikke er sandt.
Der er tale om en  

 mistænkeliggørelse af en række allerede hårdt  

 belastede patientgrupper, ligesom der er tale om en grov diskriminering, der  

 udstiller flere patientgrupper og fratager dem deres værdighed og  

 position i nærmiljøet og i offentlighedens øjne.
Klager har endvidere anført, at  

 alsidighedsprincippet ikke blev tilgodeset.
Hver gang en patient eller en  

 fortaler for en af patientgrupperne kom til orde, blev det kun benyttet til,  

 at de i næste øjeblik blev modsagt og nedgjort, således at  

 det for seerne helt klart kom til at fremstå som somatiserende  

 patienter.
Der var således ikke tale om en debat, men en skindebat og  

 en reel nedgørelse.
Alsidigheden var således kun af formel og  

 ikke af reel karakter.
Klager har herudover anført, at flere af deltagerne  

 over for klager har oplyst, at de følte sig misbrugt i det set-up, som  

 udsendelsen præsenterede.
Konkret blev patienterne udleveret og  

 mistænkeliggjort uden, at temaet havde behøvet dette.
Der var  

 helt klart opstillet to kategorier.
Den ene, der var indbildt syge og  

 så den anden, der vidste bedre, og som havde en klar og lægelig  

 acceptabel forståelse og forklaring på det.
De syge var  

 modvillige af forskellige årsager og hverken ville eller kunne  

 forstå det.
Udsendelsen var således klart et partsindlæg.
Danmarks Radio har oplyst, at "Journalen" er et  

 journalistisk dokumentarprogram, hvis formål blandt andet er at  

 præsentere nye vinkler på allerede kendte problemstillinger.  

 "Journalen" belyser konkret en række sygdomme, som har  

 været fremstillet i offentligheden som havende en fysisk årsag  

 på trods af, at den fysiske årsag aldrig er fundet.
Programmet  

 belyser blandt andet ved indlæg fra fagfolk, om årsagen til  

 sygdommene helt eller delvist kan være psykisk betinget.
Det er i sig  

 selv et interessant emne, der fortjener at blive belyst.
Danmarks Radio har anført, at man ikke er enig i,  

 at patienternes synspunkter ikke kom frem som andet end påstande, der  

 efterfølgende blev tilbagevist.
Vurderinger og meningstilkendegivelser  

 om sygdommenes årsag blev fremsat af flere uafhængige  

 medvirkende.
Patienternes synspunkt om, at der er tale om fysisk betingede  

 sygdomme, blev også fremsat og vurderet af andre end patienterne,  

 f.eks. gennem interviews med speciallæge  Henrik  Isager   og  

 læge  Helge  Kasch.
Danmarks Radio har endelig anført, at det ikke kan  

 tiltrædes, at udsendelsens tema var, at nogle troede, at de var syge,  

 mens virkeligheden var noget helt andet.
Programmet opstiller ikke entydigt  

 en anden diagnose, men præsenterer en række synspunkter fra  

 fagfolk og fra berørte mennesker.
Der er ikke nogen stigmatisering  

 eller værdiladning herved.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Kirsten Dyregaard.
 Pressenævnet udtaler:
I udsendelsen blev der på journalistisk afbalanceret  

 vis præsenteret forskellige synspunkter om blandt andet kronisk  

 træthedssyndrom.
Pressenævnet finder, at der ikke er grundlag for  

 den foreliggende klage.
 Afsagt den 15. august 2001.
