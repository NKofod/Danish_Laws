Betænkning afgivet af Finansudvalget den  

 20. februar 2002 Betænkning og indstilling vedrørende den af statsrevisorerne afgivne endelige  

 betænkning over  

 statsregnskabet for finansåret 1999 Indhold 1.	Udvalgsarbejdet Møder Samråd Spørgsmål 2.	Indstilling og politiske bemærkninger Bilag 1. Udvalgsarbejdet Statsrevisorerne afgav den 16. maj 2001 den endelige  

 betænkning over statsregnskabet for finansåret 1999 og foretog i  

 overensstemmelse med grundlovens § 47, stk. 3, indstilling til Folketingets  

 beslutning med hensyn til statsregnskabet for finansåret 1999.  

 Statsrevisorerne indstillede i lighed med tidligere år, at  

 statsregnskabet godkendes.
Møder Finansudvalget påbegyndte behandlingen af den  

 endelige betænkning den 10. oktober 2001 og har herefter behandlet  

 betænkningen samt de af statsrevisorerne afgivne beretninger i en  

 række møder.
Ved udskrivelsen af folketingsvalg til afholdelse  

 den 20. november 2001 blev behandlingen stillet i bero.
Den 12. december 2001  

 blev Finansudvalgets drøftelser vedrørende statsregnskabet  

 genoptaget.
Samråd Finansudvalget har stillet et spørgsmål til  

 justitsministeren til mundtlig besvarelse vedrørende statsrevisorernes  

 beretning nr. 5/99 om retternes produktivitet m.v.
Spørgsmål Finansudvalget har stillet et spørgsmål om  

 hjemmeserviceordningen til erhvervsministeren og 4 spørgsmål til  

 justitsministeren om Domstolsstyrelsen til skriftlig besvarelse.
 Det bemærkes, at udvalget løbende har haft  

 lejlighed til at behandle statsrevisorernes beretninger og de  

 rigsrevisorrapporter, der ligger til grund for disse, efterhånden som  

 de har foreligget, og at udvalget også i forbindelse hermed eller  

 f.eks. i forbindelse med gennemgangen af de årlige bevillingslovforslag  

 har stillet spørgsmål til ministre, hvor der har været  

 anledning hertil.
2. Indstilling og politiske bemærkninger Vedrørende statsrevisorernes beretning om  

 Vejdirektoratets anlægs- og bevillingssystem bemærkes, at  

 Finansudvalget på baggrund af nogle konkrete sager vedrørende  

 budgetoverskridelser ved skrivelse af 30. juni 1998 anmodede finansministeren  

 om en oversigt over statslige bygge- og anlægsprojekter, hvor der var  

 konstateret væsentlige overskridelser i forhold til det oprindeligt  

 bevilgede budget.
Af finansministerens besvarelse fremgik, at navnlig  

 på en række vejprojekter var der konstateret betydelige  

 overskridelser.
Finansudvalget besluttede på denne baggrund den 2.  

 september 1998 at anmode statsrevisorerne om at foranledige en  

 revisionsmæssig undersøgelse og bedømmelse af  

 Vejdirektoratets budget- og regnskabssystemer, ressourceforbrug,  

 bevillingsadministration og ressourcestyring i overensstemmelse med § 3 i  

 lovbekendtgørelse nr. 3 af 7. januar 1997 om revisionen af statens  

 regnskaber.
Statsrevisorernes beretning om sagen   nr. 2/99   blev afgivet  

 den 8. december 1999. Statsrevisorerne kritiserede i deres bemærkninger  

 til beretningen bl.a., at Trafikministeriet og Vejdirektoratet ikke havde  

 givet Folketinget og dettes udvalg de fornødne oplysninger i  

 forbindelse med anlægslov og bevillingsansøgninger.  

 Finansudvalget konstaterede i sin behandling af beretningen, at de af  

 Finansudvalget vedrørende sagen til finans- og trafikministrene  

 stillede spørgsmål og Rigsrevisionens efterfølgende  

 undersøgelse havde været nyttige og nødvendige, og  

 noterede sig, at Trafikministeriets departement og Vejdirektoratet havde  

 givet tilsagn om eller allerede havde gennemført en række tiltag  

 med henblik på en styrkelse af Trafikministeriets  

 bevillingsadministration og ressourcestyring og en forbedret orientering af  

 Folketinget.
Vedrørende statsrevisorernes beretning om  

 gennemførelse af statslige edb-projekter bemærkes, at  

 Finansudvalget den 2. september 1998 anmodede finansministeren om en oversigt  

 over statslige edb-projekter, hvor der var konstateret væsentlige  

 overskridelser i forhold til det oprindeligt bevilgede budget.
Af  

 finansministerens besvarelse fremgik, at på en række statslige  

 edb-projekter kunne der konstateres betydelige overskridelser.
Finansudvalget  

 besluttede på denne baggrund den 20. oktober 1998 i lighed med, hvad  

 der var tilfældet for ovenstående beretning 2/99, at anmode  

 statsrevisorerne om at foranledige en revisionsmæssig  

 undersøgelse og bedømmelse af statslige edb-projekter.  

 Statsrevisorernes beretning om sagen   nr. 9/99   blev afgivet den 27.  

 september 2000. Ved Finansudvalgets behandling af beretningen noterede  

 udvalget sig, at undersøgelsen havde identificeret en række  

 årsager til, at edb-projekter forsinkes og fordyres, og at den havde  

 givet en række anvisninger på, hvorledes styringen,  

 organiseringen, planlægningen og gennemførelsen af statslige  

 edb-projekter kunne styrkes.
Udvalget noterede sig endvidere, at  

 statsrevisorerne havde anmodet Rigsrevisor om i en ny beretning at foretage  

 en udtømmende undersøgelse af Amanda-projektet og herunder  

 efterprøve, om arbejdsministerens oplysninger til Finansudvalget havde  

 været fyldestgørende.
 For begge ovennævnte beretninger   nr. 2/99 og 9/99  

   fandt Finansudvalget, at der var behov for en videre opfølgning  

 på beretningen, og at denne bedst blev sikret ved at behandle sagen som  

 en revisionssag efter den i rigsrevisorlovens § 18 foreskrevne procedure.
 Ud over ovennævnte to sager tilslutter udvalget sig  

 generelt samtlige kritiske udtalelser, statsrevisorerne har fremsat i  

 betænkningen og beretningerne, og udvalget forudsætter, at den  

 rejste kritik allerede har givet de berørte ministerier og styrelser  

 anledning til dybtgående overvejelser om en forbedring af  

 budgetlægningen og regnskabsaflæggelserne på de punkter,  

 som omfattes af kritikken.
 Udvalget indstiller i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med hensyn til statsregnskabet for finansåret 1999 Statsregnskabet for finansåret 1999 godkendes.
Eva Kjer Hansen (V)  

  Svend Heiselberg (V) nfmd.  Kristian Jensen (V)  

  Christian Mejdahl (V)  

  Kristian Thulesen Dahl (DF) fmd.  

  Per Dalgaard (DF)  Gitte Seeberg (KF)  

  Pia Christmas-Møller (KF)  

  Ole M.
Nielsen (KRF)  Jan Petersen (S)  

  Karen Jespersen (S)  Ole Stavad (S)  

  Pia Gjellerup (S) Klaus Hækkerup (S)  

  Jens Peter Vernersen (S)  Ole Sohn (SF)  

  Morten Helveg Petersen (RV) Enhedslisten, Tjóðveldisflokkurin, Inuit  

 Ataqatigiit og Siumut havde ikke medlemmer i udvalget.
Folketingets sammensætning Venstre, Danmarks Liberale Parti (V) 57 * Enhedslisten (EL) 4 Socialdemokratiet (S) 52 Kristeligt Folkeparti (KRF) 4 Dansk Folkeparti (DF) 22 Tjóðveldisflokkurin (TF) 1 Det Konservative Folkeparti (KF) 16 Inuit Ataqatigiit (IA) 1 Socialistisk Folkeparti (SF) 12 Siumut (SIU) 1 Det Radikale Venstre (RV) 9 * Heraf 1 medlem valgt på  

 Færøerne Bilag 1 Oversigt over bilag vedrørende B 72 Bilagsnr.
Titel Alm. del   bilag  2 Ad gennemgang af statsrevisorernes endelige betænkning (2001-02) (1. samling) over statsregnskabet for finansåret 1999 § 11   bilag 4 (1. saml.) Samrådsspørgsmål A til justitsministeren vedr.
SR 99 om  

 Domstolsstyrelsen ad § 11. Justitsministeriet § 26   bilag 3 (1. saml.) Spørgsmål 1 til erhvervsministeren vedr.
SR 99 om  

 hjemmeserviceordningen ad § 26. Erhvervsministeriet § 26   bilag 4 (1. saml.) Svar på spørgsmål 1 vedr.
SR 99 om  

 hjemmeserviceordningen ad § 26. Erhvervsministeriet § 11   bilag 1 (2. saml.) Genoptrykt samrådsspørgsmål A til justitsministeren  

 vedr.
SR 99 om Domstolsstyrelsen ad § 11. Justitsministeriet § 11   bilag 3 (2. saml.) Spørgsmål 1-4 til justitsministeren vedr.
SR 99 om  

 Domstolsstyrelsen ad § 11. Justitsministeriet § 11   bilag 5 (2. saml.) Svar på spørgsmål 1-4 til justitsministeren vedr.
SR 99  

 om Domstolsstyrelsen ad § 11. Justitsministeriet Bilag 2 Justitsministerens talepapir til brug ved samråd i  

 Finansudvalget den 6. februar 2002 ad statsrevisorernes endelige  

 betænkning over statsregnskabet for finansåret 1999 med  

 tilhørende beretninger.
 Samrådsspørgsmål A:
 Ad statsrevisorernes beretning nr. 5/99 om retternes produktivitet  

 m.v.
 Idet henvises til statsrevisorernes endelige betænkning over  

 statsregnskabet for finansåret 1999, s. 234-240, ønskes en  

 redegørelse for og en drøftelse af følgende  

 spørgsmål:
 Svar:
 Ad spørgsmål a) Justitsministeriets rolle for  

 så vidt angår Domstolsstyrelsens budget-, bevillings-og  

 revisionsmæssige forhold:
 Justitsministeriets rolle i arbejdet med domstolenes  

 budget og bevillinger er som bekendt relativt begrænset.
 Da Folketinget i 1998 vedtog loven om Domstolsstyrelsen,  

 var det jo netop ud fra et ønske om at give domstolene  

 selvstændighed i forhold til Justitsministeriet.
 Domstolsstyrelsen skulle have ansvaret for domstolenes  

 bevillingsmæssige og administrative forhold, og justitsministeren  

 skulle ikke længere have instruktionsbeføjelser over for  

 domstolene i bl.a. budgetmæssige spørgsmål.
Tanken var altså, at kun Domstolsstyrelsens  

 bestyrelse skulle administrere domstolene.
Og sådan er det også  

 gået i praksis.
Det er således Domstolsstyrelsen selv, der inden  

 for den udmeldte budgetramme fordeler bevillingen.
 Når det drejer sig om de overordnede rammer i  

 finansloven, er det naturligvis regeringen, der    på  

 domstolsområdet som på andre områder   udmelder disse.
 Rammerne fastlægges i et samspil mellem  

 Domstolsstyrelsen, Justitsministeriet og Finansministeriet.
 Når der i denne proces er tilvejebragt nogle  

 overordnede økonomiske rammer, udarbejder Domstolsstyrelsen et bidrag  

 til regeringens finanslovforslag, som styrelsen fremsender til  

 Justitsministeriet.
 Hvad angår revision, har statsrevisorerne og  

 Rigsrevisionen samme kompetence over for Domstolsstyrelsen som over for alle  

 andre statslige myndigheder.
 Dette forhold er udtrykkeligt fremhævet i  

 bemærkningerne til lovforslaget om etablering af Domstolsstyrelsen.
 Rigsrevisor kan således altid forlange de  

 nødvendige oplysninger og kan til enhver tid foretage revision og  

 regnskabsmæssig gennemgang hos Domstolsstyrelsen.
 Den procedure, som jeg har beskrevet her, giver mig i  

 øvrigt anledning til at knytte en bemærkning til min besvarelse  

 af de næste spørgsmål.
 Når jeg orienterer udvalget om de initiativer, som  

 Domstolsstyrelsen har taget som opfølgning på Rigsrevisionens og  

 Finansministeriets undersøgelser, så bygger mine svar  

 naturligvis på oplysninger fra Domstolsstyrelsen.
 I det daglige er vi i Justitsministeriet kun i  

 begrænset omfang involverede i Domstolsstyrelsens enkelte initiativer.  

 Sådan skal det også være med den selvstændige  

 stilling, som domstolene har fået.
Vi drøfter naturligvis løbende de  

 overordnede rammer for domstolene med Domstolsstyrelsen.
Men den daglige  

 fremdrift i de enkelte projekter er det Domstolsstyrelsen, som  

 følger.
 Jeg håber derfor, at udvalget vil have  

 forståelse for, at jeg ikke nødvendigvis har et svar på  

 rede hånd, hvis der bliver spurgt mere detaljeret om de enkelte  

 initiativer på domstolsområdet.
 Men skulle der vise sig behov herfor, så  

 bistår Justitsministeriet naturligvis på sædvanlig vis med  

 at indhente skriftlige svar fra Domstolsstyrelsen.
 Ad spørgsmål b) Resultaterne af og  

 opfølgning på den af Finansministeriet foretagne  

 undersøgelse af domstolenes produktivitet:
 I 2000 blev der gennemført en budgetanalyse af  

 domstolsområdet af Deloitte Consulting på vegne af  

 Finansministeriet, Justitsministeriet og Domstolsstyrelsen.
Analysen havde til formål at vurdere  

 ressourcestyringen og ressourceudnyttelsen på Domstolsområdet.
I  

 tilknytning hertil foretog Finansministeriet en benchmarking af byretterne,  

 som blev offentliggjort i budgetredegørelserne for 2000-2001.
Budgetanalysen viste, at embederne generelt  

 økonomiserer fornuftigt med de delegerede midler.
En øget  

 uddelegering kunne dog forbedre styringen af såvel løn som  

 øvrig drift.
 Samtidig viste Finansministeriets benchmarking et  

 beregningsmæssigt effektiviseringspotentiale på  

 domstolsområdet på 15-20 pct., hvis de dårligst placerede  

 embeder bliver bragt på niveau med de bedste.
 Budgetanalysen indeholder følgende  

 anbefalinger:
 På længere sigt foreslås:
 Domstolsstyrelsen har oplyst over for mig, at man, siden  

 rapporten forelå i oktober 2000, har iværksat en lang række  

 initiativer for at følge op på disse anbefalinger.
For det første er styrelsen gået i gang med  

 at tilvejebringe et bedre datagrundlag for den fremtidige  

 økonomistyring.
Det drejer sig bl.a. om bedre oplysninger om  

 løn, årsværk og fravær ved de enkelte embeder.
 Domstolsstyrelsen har oplyst, at der allerede nu er  

 skaffet et væsentligt bedre datamateriale end tidligere.
 Samtidig har Domstolsstyrelsen gennemgået den  

 eksisterende styring for at finde øjeblikkelige forbedringer m.h.t.  

 budgettering, regnskabsaflæggelse m.v.
 Domstolsstyrelsen har endvidere oplyst, at man har truffet  

 beslutning om, at alle retter fremover skal opgøre de ansattes  

 tidsforbrug på de forskellige arbejdsopgaver.
 Domstolsstyrelsen har i den forbindelse præciseret,  

 at det er et ansvar for det enkelte embedes chef, at registreringen sker  

 på et fuldt betryggende grundlag.
 Samtidig har Domstolsstyrelsen startet et omfattende  

 arbejde med opstilling af målsætninger for domstolsområdet  

 og udarbejdelse af handlingsplaner for de enkelte embeder.
 Hermed er de første skridt taget til at  

 indføre mål- og resultatstyring på domstolsområdet.
Endvidere er der i 2001 gennemført en  

 landsdækkende brugerundersøgelse af domstolsområdet, som  

 generelt viser tilfredshed med domstolenes ydelser, men som også peger  

 på nogle punkter, hvor tingene kan gøres bedre.
Det drejer sig  

 bl.a. om domstolenes bygningsmæssige forhold.
Også på it-området arbejder  

 Domstolsstyrelsen på at følge anbefalingerne i analysen.
Der er  

 udarbejdet en overordnet it-strategi, og på regeringens  

 finanslovforslag er der afsat en ekstrabevilling i 2002 til at føre  

 arbejdet med strategien videre.
Endelig har Domstolsstyrelsens bestyrelse i september 2001  

 vedtaget en ny økonomistyringsmodel.
Omdrejningspunktet i den  

 fremtidige økonomistyring bliver aflæggelse af embedsregnskaber  

 med oplysninger om udvikling i sagsantal, forbrug af årsværk og  

 beregning af produktivitet for hvert enkelt embede.
 Embedsregnskabet skal også indeholde en benchmarking  

 af embedernes produktivitet, således at det enkelte embede bliver  

 sammenlignet med både gennemsnittet for alle embeder og med det  

 tiendebedste embede.
 Ad spørgsmål c) Virkningen på retternes  

 produktivitet af danske domstoles forelæggelse af sager for  

 EF-domstolen og mulighederne påvirke omfanget heraf:
 Som bekendt følger det af EF-traktaten, at de  

 nationale domstole kan forelægge spørgsmål om  

 fortolkningen af EF-bestemmelser for EF-Domstolen i tilknytning til  

 behandlingen af nationale retssager, hvor der opstår tvivl om  

 forståelsen eller gyldigheden af en EF-bestemmelse.
Det følger også af EF-traktaten, at de  

 nationale domstole i visse tilfælde skal forelægge  

 sådanne præjudicielle spørgsmål for EF-Domstolen.  

 Nationale domstole skal således forelægge spørgsmål  

 for EF-Domstolen, hvis der opstår tvivl om fortolkningen af en  

 EF-bestemmelse ved en domstol, hvis afgørelser ikke kan indbringes for  

 højere retsinstanser.
Dette fremgår udtrykkeligt af  

 EF-traktatens artikel 234.
 Når en national domstol forelægger  

 præjudicielle spørgsmål for EF-Domstolen, vil den samlede  

 sagsbehandlingstid, der går til at behandle den pågældende  

 retssag, uundgåeligt blive forlænget.
 I øjeblikket er den gennemsnitlige  

 sagsbehandlingstid ved EF-Domstolen ved behandlingen af præjudicielle  

 sager ca. 22 måneder.
 Jeg tror   og praksis fra de danske domstole  

 bekræfter denne antagelse   at netop fordi det tager knap 2 år  

 for EF-Domstolen at besvare et præjudicielt spørgsmål, er  

 de danske domstole meget tilbageholdende med unødigt at inddrage  

 EF-Domstolen i behandlingen af retssagen.
 Praksis viser således, at danske domstole ikke  

 forelægger præjudicielle spørgsmål, hvis domstolene  

 selv ser sig i stand til at fortolke en EF-bestemmelse.
Højesterets praksis på området er da  

 også klar.
Der skal ikke ske forelæggelse for  

 EF-Domstolen, hvis der ikke er nogen rimelig tvivl om fortolkningen af  

 EU-retten.
 Hvis vi ser på det samlede antal af danske domstoles  

 forelæggelser for EF-Domstolen   både i straffesager og i civile  

 sager   følger det af oplysninger fra EF-Domstolen, at der i de  

 seneste 5 år har været forelagt 27 sager.
 Til sammenligning kan jeg oplyse, at der i den samme  

 periode er blevet forelagt 28 sager fra svenske domstole og 102 sager fra  

 hollandske domstole for EF-Domstolen.
 Det er således kun i et meget beskedent antal sager,  

 der sker en præjudiel forelæggelse af spørgsmål for  

 EF-Domstolen, og når de danske domstole endelig forelægger  

 præjudicielle spørgsmål for EF-Domstolen, er det, fordi  

 domstolene vurderer, at det er nødvendigt for afgørelsen af  

 retssagen.
 Jeg vil i øvrigt gøre udvalgets medlemmer  

 opmærksomme på, at når en domstol forelægger  

 præjudicielle spørgsmål for EF-Domstolen, bliver den  

 konkrete retssags behandling ved den danske domstol ganske vist sat i bero i  

 afventen af udfaldet ved EF-Domstolen, men det er jo ikke ensbetydende med,  

 at den danske forelæggende domstols produktivitet derved generelt  

 nedsættes, idet den forelæggende domstol benytter den  

 mellemliggende periode til at beramme og behandle de andre verserende  

 retssager ved embedet.
 Samlet set har forelæggelser for EF-Domstolen  

 således kun en meget begrænset betydning for retternes  

 produktivitet.
Ad spørgsmål d) Domstolsstyrelsens  

 undersøgelse af årsagerne til de i beretningen fundne  

 produktivitetsforskelle, jf.
Rigsrevisors notat af 17. august 2000 til  

 statsrevisorerne om beretning 5/99, pkt. 5:
 Rigsrevisionens beretning 5/99 om retternes produktivitet  

 m.v. viser, at byretterne gennemsnitligt set er ca. 10 pct. mindre effektive  

 end de mest effektive byretter.
Finansministeriet er som nævnt nået frem til  

 et noget større tal: 15-20 pct.
Forskellene skyldes bl.a. forskellige  

 opgørelsesmetoder.
 Rigsrevisionen kunne ikke finde strukturelle årsager  

 til produktivitetsforskellene og fandt heller ikke, at den geografiske  

 spredning kunne forklare forskellene.
I forbindelse med udarbejdelsen af embedsregnskaber for  

 alle byretter for 2000 vil der imidlertid blive skabt kvalitetssikrede data,  

 som kan danne grundlag for sammenligning på tværs.
Dette  

 materiale vil gøre det muligt for Domstolsstyrelsen af identificere  

 faktorer, som kan forklare forskellene mellem embederne.
 Arbejdet med embedsregnskaberne er imidlertid endnu ikke  

 afsluttet, og derfor har Domstolsstyrelsen endnu ikke foretaget en  

 gennemgribende analyse af forskellene mellem embederne.
 Men umiddelbart synes der at være en tendens i  

 retning af, at de helt små embeder med færre end 10  

 årsværk har en lavere produktivitet end de større.
 Når ordningen med embedsregnskaber er fuldt  

 indført, må det forventes, at embedets kommentarer i det enkelte  

 regnskab i mange tilfælde kan give en forklaring på embedets  

 placering i benchmarkingen, og så vil der naturligvis være et  

 bedre grundlag for sammenligning og opfølgning.
 Domstolsstyrelsen vil således  arbejde videre med  

 disse analyser.
 Samtidig vil styrelsen i løbet af 2002  

 gennemføre forsøg med at identificere og udbrede arbejdsgange,  

 som opfylder domstolenes målsætning om højeste kvalitet,  

 service og effektivitet.
 Jeg kan i øvrigt oplyse, at Domstolsstyrelsen  

 på et møde  den 21. november 2001 har orienteret Rigsrevisionen  

 om de initiativer, som jeg har nævnt her.
 Ad spørgsmål e) Indholdet og  

 gennemførelsen af de »iværksatte initiativer« samt » yderligere  

 initiativer«, der er behov for,  

 jf. ovennævnte notat, pkt. 10:
Jeg har jo redegjort for mange af de initiativer, som  

 Domstolsstyrelsen har sat i værk, ved besvarelsen af de tidligere  

 spørgsmål.
Hvis jeg afslutningsvis skal summere initiativerne  

 op, så drejer det sig om følgende:
Bilag 3 Finansudvalgets spørgsmål 1 til  

 erhvervsministeren om hjemmeserviceordningen og dennes besvarelse heraf.
 Spørgsmål 1:
Vedrørende statsrevisorernes beretning 16/99 om  

 kontrollen med hjemmeserviceordningen Der ønskes en opdateret redegørelse for  

 status for og erfaringerne med de skærpede kontrolforanstaltninger  

 vedrørende hjemmeserviceordningen.
Hvis en evaluering heraf foreligger  

 eller er under udarbejdelse, bedes denne oversendt til udvalget.
 Svar:
 Som det fremgik af statsrevisorernes beretning 16/99, er  

 kontrollen med hjemmeserviceordningen løbende blevet revideret og  

 styrket siden ordningens start i 1997. Rigsrevisionens beretning  

 konkluderede, at omfanget af de nuværende kontroller er  

 tilfredsstillende.
En af grundene til, at Rigsrevisionen fandt  

 kontrolindsatsen tilfredsstillende var, at kontrollen er blevet styrket.
Der  

 gives nedenfor en beskrivelse af de nye kontrolinstrumenter m.v. og de  

 erfaringer, der er gjort i den anledning.
Inddragelse af hjemmeservicekunder (saldomeddelelser) Erhvervs- og Selskabsstyrelsen har som led i sin kontrol  

 med ordningen siden 2000 inddraget kunderne via saldomeddelelser.
Der findes tre typer af saldomeddelelser:  

 stikprøve-saldomeddelelser, målrettede saldomeddelelser og  

 kvikstart-saldomeddelelser.
Fælles for de tre typer af saldomeddelelser  

 er, at de udsendes til kunderne og indeholder oplysninger om kundens  

 hjemmeservicekøb, herunder hvilken type ydelse der er udført,  

 hvornår indbetalingen har fundet sted, virksomhedens navn samt brutto-  

 og nettobeløb for den købte ydelse.
I følgeskrivelsen til saldomeddelelsen gøres  

 kunden opmærksom på, at oplysningerne stammer fra styrelsens  

 oversigt over indbetalte hjemmeservicegirokort.
Kunden bedes tage stilling  

 til, hvorvidt kunden er enig i de angivne oplysninger.
Er kunden uenig i  

 saldomeddelelsen, skal kunden skrive sine bemærkninger på  

 saldomeddelelsen og returnere den til styrelsen i en medfølgende  

 frankeret kuvert.
Styrelsen udsender 500 stikprøve-saldomeddelelser  

 pr. kvartal.
Der er til dato udsendt i alt ca. 3000  

 stikprøve-saldomeddelelser.
Stikprøverne har medført, at  

 der er foretaget opfølgende kontrol på 23 virksomheder via  

 målrettede undersøgelser, uden at det imidlertid har givet  

 anledning til yderligere opfølgning, da der var tale om tekniske  

 (scannings-) fejl.
Herudover er 1 virksomhed blevet politianmeldt, mens en  

 række virksomheder er udmeldt til kontrolbesøg.
Yderligere 22  

 undersøgelser er p.t. under behandling.
De målrettede saldomeddelelser udsendes til kunder  

 hos de virksomheder, hvor styrelsen har grund til at antage, at der muligvis  

 er tale om en eller anden form for misbrug.
Som noget nyt vil udformningen af  

 de målrettede saldomeddelelser blive ændret, således at det  

 ikke længere oplyses, hvilket arbejde der er udført, men alene,  

 hvornår arbejdet er udført, og hvad prisen var, mens kunden  

 anmodes om at beskrive det udførte arbejde.
Beskrivelsen kan så  

 efterfølgende vurderes og evt. sammenholdes med den relevante faktura  

 for at vurdere, om der har været tale om ikke-tilskudsberettiget  

 arbejde.
De målrettede saldomeddelelser har siden Rigsrevisionens  

 beretning ført til, at 1 virksomhed er blevet politianmeldt.
Formålet med kvikstart-saldomeddelelser er meget  

 hurtigt at få stoppet virksomheder, der etablerer sig inden for  

 hjemmeservice med henblik på at få udbetalt tilskud på  

 baggrund af fiktivt arbejde.
Styrelsen har med virkning fra 1. oktober 2001  

 besluttet at stramme praksis vedrørende kvikstart-saldomeddelelser  

 yderligere, således at der udsendes et antal saldomeddelelser til  

 virksomheder, som har modtaget mere end 50.000 kr. i tilskud i løbet  

 af det første kvartal, de er optaget under ordningen.
Samarbejdet med landets kommuner om gennemførelsen af  

 kontrolbesøg Kommunernes faktiske involvering i kontrollen med  

 hjemmeserviceordningen har hidtil været yderst begrænset.  

 På den baggrund tog Erhvervs- og Selskabsstyrelsen initiativ til, at  

 der i oktober 2000 blev indgået en aftale mellem Kommunernes  

 Landsforening og styrelsen, som regulerer kommunernes kontrolopgaver i  

 forbindelse med hjemmeservice.
Aftalen indebærer, at kommunerne årligt skal  

 udføre 175 kontrolbesøg på landsplan.
Kommunerne  

 får via bloktilskuddet 3 mio. kr. for at udføre kontrolarbejdet.  

 Af aftalen fremgår, at kontrollen fra 2001 vil foregå i to trin:
 I første halvdel af året vil kommunerne have  

 lejlighed til at aflægge kontrolbesøg baseret på  

 lokalkendskab til virksomheder i kommunen.
I relation til anden halvdel af året orienterer  

 kommunerne i juni måned Erhvervs- og Selskabsstyrelsen om fremtidige  

 planlagte kontrolbesøg.
Erhvervs- og Selskabsstyrelsen vil udpege  

 eventuelle resterende virksomheder til kontrolbesøg ud fra antallet i  

 aftalen.
 Kommunerne har orienteret Erhvervs- og Selskabsstyrelsen  

 om, at kommunerne vil aflægge 182 kontrolbesøg i 2001. Erhvervs-  

 og Selskabsstyrelsen har medio oktober 2001 modtaget 6 kontrolrapporter.
Vejledning af virksomheder om administrative forhold Erhvervs- og Selskabsstyrelsen har i løbet af 2001  

 lavet et tættere samarbejde med de regionale TIC-centre om at udbrede  

 kendskabet til de uddannelses- og rådgivningsmæssige tilbud, der  

 findes inden for hjemmeserviceområdet.
Samarbejdet har bl.a. resulteret i, at der i år  

 afholdes 8 kurser i fakturering og bogføring.
På kurserne  

 orienterer TIC generelt om økonomiske forhold, som virksomhederne skal  

 være opmærksomme på i forbindelse med  

 prisfastsættelse, likviditetsstyring m.v.
Et revisionsfirma  

 fortæller om fakturerings- og bogføringsregler, og Erhvervs- og  

 Selskabsstyrelsen orienterer om de nye administrationssystemer fra januar  

 2002.
Derudover har Erhvervs- og Selskabsstyrelsen netop  

 afsluttet et EF-udbud vedrørende de 200 kontrolbesøg, som ud  

 over de kommunale kontrolbesøg gennemføres hvert år.  

 Revisionsfirmaet KPMG har vundet opgaven, og det fremgår af aftalen, at  

 KPMG ud over at gennemføre de udgående kontrolbesøg skal  

 afsætte ca. 1 time i forbindelse med revisionsbesøgene til at  

 gennemgå reglerne om fakturering og bogføring, når der  

 skønnes behov herfor.
Derudover skal KPMG i samarbejde med TIC  

 forestå kursusaktivitet, idet der forventes udbudt ca. 10 kurser i 2002  

 i fakturering og bogføring og øvrige lovkrav.
Ud over afholdelse af kurser har Erhvervs- og  

 Selskabsstyrelsen en særlig hjemmeservice-hotline, hvor kunder og  

 virksomheder kan få svar på alle hjemmeservicerelaterede  

 spørgsmål.
Ofte vedrører henvendelserne konkrete ydelser,  

 som virksomhederne har udført, men der ydes også  

 rådgivning om lovfortolkninger og øvrige administrative forhold,  

 som er væsentlige for, at virksomhederne kan efterleve loven.
Hotlinen  

 er åben alle dage fra kl. 9.00 til 16.00 (fredag dog til kl. 15.00).
 Endelig har Erhvervs- og Selskabsstyrelsen udsendt et  

 særligt tema-nyhedsbrev til alle virksomheder om korrekt fakturering og  

 bogføring (vedlagt).
Opfølgning på statsrevisorernes beretning Til orientering kan jeg meddele Finansudvalget, at  

 Rigsrevisionen i efteråret 2001 har lavet en opfølgning på  

 enkelte punkter til beretning 16/99. Opfølgningen har inkluderet  

 møder mellem Rigsrevisionen og Erhvervs- og Selskabsstyrelsen, og  

 Rigsrevisionen er nu i gang med at udarbejde et opfølgende notat, som  

 skal anvendes i den endelige beretning om kontrollen med  

 hjemmeserviceordningen.
 I Rigsrevisionens endelige beretning vil der derudover  

 være en vurdering af rapporten »Samfundsøkonomiske konsekvenser af  

 hjemmeserviceordningen «, som  

 offentliggøres i nærmeste fremtid.
Bilag 4 Finansudvalgets spørgsmål 1-4 til  

 justitsministeren om Domstolsstyrelsen og dennes besvarelse heraf.
 Spørgsmål nr. 1:
 Ministeren bedes oversende talepapir vedrørende  

 samrådet i Finansudvalget den 6. februar 2002 om Domstolsstyrelsen.
 Svar:
Der vedlægges kopi af justitsministerens talepapir  

 til brug for samrådet i Finansudvalget den 6. februar 2002  

 vedrørende retternes produktivitet m.v. (Jf. bilag 2) Spørgsmål nr. 2:
Hvornår vil de statistiske oplysninger  

 vedrørende retternes produktivitet foreligge? Vil ministeren oversende  

 resultaterne til Finansudvalget? Svar:
Justitsministeriet har anmodet Domstolsstyrelsen om en  

 udtalelse i anledning af det rejste spørgsmål.
Domstolsstyrelsen  

 har udtalt følgende:
Domstolsstyrelsen kan oplyse, at styrelsen netop nu  

 arbejder på at færdiggøre de generelle statistikker til  

 brug for virksomhedsregnskabet 2001 for Danmarks Domstole.
Domstolsstyrelsens  

 bestyrelse skal behandle virksomhedsregnskabet på sit møde den  

 15. marts 2002. Virksomhedsregnskabet vil herefter blive sendt til  

 Finansudvalget.
Embedsregnskaberne, som omhandler de enkelte embeder,  

 herunder embedernes produktivitet, udarbejdes i et tæt samarbejde  

 mellem styrelsen og embederne.
Det kan oplyses, at embedsregnskaberne for  

 regnskabsåret 2001 forventes at foreligge over sommeren 2002,  

 formentlig i løbet af august måned.
Domstolsstyrelsen vil i  

 løbet af efteråret på baggrund af embedsregnskaberne for  

 2000 og 2001 foretage en nærmere analyse af årsagerne til  

 produktivitetsforskellene mellem byretterne.
 Spørgsmål nr. 3:
 Der ønskes en redegørelse for  

 ministeransvaret i relation til Domstolsstyrelsen, og herunder i hvilket  

 omfang styrelsen kan modtage instruktioner fra ministeren, Folketinget samt  

 statsrevisorerne.
 Svar:
 De rejste spørgsmål er reguleret i §§ 1-3 og  

 § 6, stk. 3-4, i lov om Domstolsstyrelsen (lov nr. 401 af 26. juni 1998), jf.  

 Folketingstidende 1997-98, 2. samling, tillæg A s. 775 ff.
 I det følgende redegøres i hovedtræk  

 for ordningen vedrørende ministeransvar m.v. i relation til  

 Domstolsstyrelsen, således som denne er fastlagt i  

 Domstolsstyrelsesloven og dens forarbejder.
 1. Kompetencefordeling, ministeransvar m.m.
 Domstolsstyrelsen er oprettet i henhold til lov nr. 401 af  

 26. juni 1998 om Domstolsstyrelsen.
 Domstolsstyrelsesloven fastslår, at der skal  

 etableres en selvstændig domstolsstyrelse, der har til opgave at  

 varetage de bevillingsmæssige og administrative spørgsmål,  

 som er knyttet til domstolenes virksomhed.
Domstolsstyrelsen er en selvstændig  

 statsinstitution, der ledes af en bestyrelse.
Bestyrelsen er styrelsens  

 øverste ledelse og har det overordnede ansvar for Domstolsstyrelsens  

 virksomhed.
Hensigten med at etablere en selvstændig domstolsstyrelse  

 ledet af en bestyrelse er at sikre domstolsadministrationen en udstrakt grad  

 af selvstændighed.
I overensstemmelse hermed har justitsministeren ikke  

 instruktionsbeføjelser over for Domstolsstyrelsen, Domstolsstyrelsens  

 afgørelser kan ikke påklages til ministeren, og  

 justitsministeren kan ikke afsætte medlemmer af bestyrelsen.  

 Justitsministeren skal endvidere ikke føre løbende tilsyn med  

 Domstolsstyrelsens virksomhed.
Som følge af Domstolsstyrelsens selvstændige  

 stilling har justitsministeren ikke noget retligt ansvar for, hvorledes  

 Domstolsstyrelsen udøver sin virksomhed.
Ansvaret herfor  

 påhviler alene Domstolsstyrelsens bestyrelse.
Hvis Rigsrevisor i en beretning fremsætter  

 væsentlige kritiske bemærkninger om  

 revisionsspørgsmål, jf. rigsrevisorlovens § 3, og  

 statsrevisorerne tiltræder disse bemærkninger, kan  

 justitsministeren pålægge Domstolsstyrelsen at  

 iværksætte de foranstaltninger, som statsrevisorerne og  

 justitsministeren er enige om, jf.
Domstolsstyrelseslovens § 2, stk. 3.
Justitsministeren vil endvidere over for bestyrelsen kunne  

 komme med en tilkendegivelse af sin opfattelse af en given problemstilling.  

 Som følge af, at ministeren ikke har instruktionsbeføjelser  

 over for bestyrelsen, vil bestyrelsen ikke være forpligtet til at  

 imødekomme en sådan tilkendegivelse.
I bemærkningerne til  

 lovforslaget om Domstolsstyrelsen er det imidlertid forudsat, at bestyrelsen  

 vil arbejde for en løsning på det problem, som tilkendegivelsen  

 angår.
Finder ministeren, at den af bestyrelsen valgte  

 løsning på problemet er utilstrækkelig, vil ministeren  

 eventuelt kunne iværksætte et lovgivningsinitiativ.
Lovgivningen  

 indeholder bl.a. regler  om antallet af dommere og retskredse, ligesom  

 finansloven fastlægger de overordnede økonomiske rammer for  

 domstolene.
2. Revision af domstolenes regnskaber Domstolsstyrelsen er ligesom andre statslige institutioner  

 undergivet de til enhver tid gældende regler og anvisninger om statens  

 budget- og bevillingssystem.
Domstolsstyrelsen er endvidere undergivet de  

 almindelige regler for revision af statens regnskaber.
Statsrevisorerne og  

 Rigsrevisionen har således samme kompetence over for Domstolsstyrelsen  

 som over for alle andre statslige myndigheder.
 Rigsrevisor kan forlange, at Domstolsstyrelsen  

 fremlægger alle oplysninger, der efter Rigsrevisors skøn er af  

 betydning for Rigsrevisors hverv, ligesom Rigsrevisor til enhver tid kan  

 foretage revision og regnskabsmæssig gennemgang hos Domstolsstyrelsen.  

 Som nævnt ovenfor følger det af Domstolsstyrelseslovens § 2,  

 stk. 3, at justitsministeren i visse tilfælde kan pålægge  

 Domstolsstyrelsen at iværksætte foranstaltninger som  

 opfølgning på væsentlige kritiske bemærkninger om  

 revisionsspørgsmål i en beretning fra Rigsrevisor.
3. Indhentelse af udtalelser og andre oplysninger Domstolene hører under justitsministerens  

 ressortområde.
Det er derfor justitsministeren, der udsteder generelle  

 regler på domstolsområdet, og det er justitsministeren, der  

 besvarer spørgsmål, der rejses i Folketinget eller af et  

 folketingsudvalg.
Ministeren kan indhente de oplysninger fra  

 Domstolsstyrelsen, der er nødvendige for at varetage disse  

 opgaver.
 Ministeren kan endvidere afkræve Domstolsstyrelsen  

 en udtalelse, hvis Rigsrevisor i medfør af rigsrevisorlovens § 16,  

 stk. 2, anmoder ministeren om en udtalelse i forbindelse med Rigsrevisors  

 stillingtagen til en konkret revisionssag vedrørende  

 Domstolsstyrelsens regnskaber eller ministeren efter rigsrevisorlovens § 18,  

 stk. 2, skal afgive en redegørelse til statsrevisorerne om de  

 foranstaltninger og overvejelser, som en beretning fra Rigsrevisor om en  

 revisionssag i Domstolsstyrelsen har givet anledning til.
I forbindelse med konkrete revisionssager retter  

 Rigsrevisor/statsrevisorerne henvendelse til ministeren, der besvarer  

 sådanne henvendelser efter at have indhentet en udtalelse fra  

 Domstolsstyrelsen.
I bemærkningerne til Domstolsstyrelseslovforslaget  

 er det dog forudsat, at Rigsrevisionen i forbindelse med behandlingen af  

 konkrete sager kan rette direkte henvendelse til Domstolsstyrelsen med  

 spørgsmål af faktuel og mere opklarende karakter.
4. Forsømmelse i udøvelse af bestyrelseshvervet Hvis bestyrelsen eller en del af denne gør sig  

 skyldig i grov forsømmelse i udøvelsen af bestyrelseshvervet  

 f.eks. ved grove budgetoverskridelser eller grove tilsidesættelser af  

 forpligtelser over for Rigsrevisionen   kan justitsministeren eller  

 bestyrelsen indbringe afsættelsessager for Den Særlige Klageret  

 vedrørende de pågældende bestyrelsesmedlemmer, jf.  

 Domstolsstyrelseslovens § 6, stk. 3.
 Hvis det derimod drejer sig om mindre budgetoverskridelser  

 eller andre budgetmæssige uregelmæssigheder, der ikke er af en  

 sådan karakter, at der er grundlag for afsættelse af  

 bestyrelsesmedlemmer, vil der ikke være mulighed for at anvende  

 sanktioner over for bestyrelsen.
I en sådan situation vil der heller ikke være  

 noget ansvar for ministeren, hvis denne har opfyldt sine forpligtelser til at  

 besvare henvendelser fra Rigsrevisor eller statsrevisorerne og til i den  

 forbindelse at anmode bestyrelsen for Domstolsstyrelsen om udtalelser.
Dette  

 er en følge af, at ministeren ikke har instruktionsbeføjelser i  

 forhold til bestyrelsen.
 Spørgsmål nr. 4:
 Der ønskes en redegørelse for, i hvilket  

 omfang Domstolsstyrelsen kan pålægges at gennemføre tiltag  

 med henblik på effektivisering af retterne.
 Svar:
Det følger af Domstolsstyrelsens selvstændige  

 stilling, at justitsministeren ikke har instruktionsbeføjelser over  

 for Domstolsstyrelsen, jf.
Domstolsstyrelseslovens § 2, stk. 2, og  

 justitsministeren kan således ikke pålægge  

 Domstolsstyrelsen at gennemføre konkrete tiltag med henblik på  

 effektiviseringer ved retterne.
Det er således Domstolsstyrelsen, der  

 selvstændigt varetager de konkrete administrative  

 spørgsmål vedrørende domstolenes virksomhed.
De generelle økonomiske rammer fastlægges for  

 retterne som for andre offentlige institutioner i finansloven.
Ved  

 fastlæggelsen af de økonomiske rammer kan Folketinget  

 således tilskynde til effektiviseringer inden for  

 domstolsområdet.
Et eksempel herpå er regeringens  

 finanslovforslag for 2002, hvor domstolene som en række andre  

 offentlige institutioner er omfattet af generelle rammereduktioner.  

 Rammereduktionerne er bl.a. begrundet i et krav om bedre produktivitet i det  

 offentlige.
 Gennem lovgivning kan Folketinget også på  

 andre områder forpligte Domstolsstyrelsen til at gennemføre  

 generelle effektiviseringer af retterne, f.eks. ved at ændre reglerne  

 om antallet af dommere eller retskredse.
