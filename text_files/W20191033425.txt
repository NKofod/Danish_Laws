Offererstatningslovens § 10  manglende medvirken til politiets opklaring af sagen, nævnets j.nr. 18-520-02097 Ansøger søgte om erstatning som følge af en hændelse, hvor ANS blev overfaldet med slag, spark og tramp samt slået med en golfkølle på armene, hvorved golfkøllen knækkede.
ANS blev herefter stukket i venstre side og på låret med den ødelagte golfkølle.
ANS havde over for retten forklaret, at det var en navngiven skadevolder (tiltalte i straffesagen), som havde udøvet volden mod ham.
Retten havde foreholdt ansøgeren, at han i politiets afhøringsrapport havde forklaret, at han blev overfaldet af 3-4 personer og forsøgt trukket ind i en bil, da han hørte en af personerne fortælle, at han skulle med i bilen.
Til dette svarede ANS, at det ikke passede.
Retten fandt det bevist, at tiltalte havde udøvet den ovenfor nævnte vold.
Nævnet meddelte afslag efter offererstatningslovens § 10, idet nævnet fandt, at ansøger ikke i tilstrækkeligt omfang efter evne havde medvirket til politiets opklaring af sagen.
Nævnet lagde herved vægt på, at ansøger havde afgivet en væsentlig anderledes forklaring i retten end den, som fremgik af ansøgers afhøringsrapport, hvor ansøger detaljeret kunne forklare sig om flere skadevoldere og forsøget på at blive trukket med ind i en bil.
Den omstændighed, at den ene skadevolder blev dømt i retten, kunne ikke føre til et andet resultat.
Nævnet bemærkede, at frygt for repressalier normalt ikke anses som en undskyldning for ikke at medvirke til sagens opklaring.
