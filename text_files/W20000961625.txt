Landsskatteretskendelse Momsfradrag - driftsudgifter på varevogn - momspligtig omsætning A's klage skyldes, at told- og skatteregionen har  

 nægtet ham fradrag for momsen af driftsudgifter på varevogn, idet  

 klagers momspligtige omsætning ikke overstiger 20.000 kr. årligt,  

 jf. momslovens § 41, stk. 4.
Klager driver virksomhed som musiker, hvilket i henhold  

 momslovens § 13, stk. 1, nr. 7, er momsfritaget.
Klager har endvidere indtil  

 31. december 1999 været momsregistreret som forhandler af  

 musikinstrumenter og har derudover i mindre omfang haft anden momspligtig  

 aktivitet.
Klager har i sit momsregnskab foretaget fradrag for udgifter til  

 drift af en varebil.
 Regionen har ved den påklagede afgørelse  

 afvist krav om tilbagebetaling af købsmoms på 2.848 kr. for  

 sidste halvår 1999. Regionen har endvidere afkrævet klager 16.643  

 kr., som er udbetalt ham for tidsrummet 1. april 1995 til 30. juni 1999.
Regionen har som begrundelse anført, at de  

 omhandlede beløb vedrører momsen på driftsudgifter for en  

 varevogn.
Momsfradrag herfor er efter momslovens § 41, stk. 4, betinget af,  

 at virksomheden har en momspligtig omsætning på mindst 20.000 kr.  

 årligt, hvilket ikke er tilfældet for klager.
Regionen har anført, at det af bemærkningerne  

 til § 41, stk. 4, ikke fremgår, at der med hensyn til  

 beløbsgrænsen var tiltænkt en ændring i forhold til  

 den tidligere momslov.
Reglerne for fradrag vedrørende vare- og  

 lastmotorkøretøjer fremgik da af § 5 i Skatteministeriets  

 bekendtgørelse nr. 645 af 20. oktober 1988, hvori der stod, at det var  

 en betingelse for fradraget, at virksomhedens omsætning af varer og  

 afgiftspligtige ydelser oversteg 10.000 kr. årligt.
Regionen har i den  

 forbindelse anført, at afgiftspligten efter den tidligere momslov  

 omfattede alle varer og særlig nævnte ydelser.
Regionen har videre henvist til Told- og Skattestyrelsens  

 afgørelse i TfS 1997.73. I afgørelsen godkendte styrelsen et  

 fradrag selvom virksomhedens momspligtige omsætning var under 20.000  

 kr.
Styrelsen anførte i den forbindelse, at beløbsgrænsen  

 ikke skal anvendes på enkelte år, men at det er virksomhedens  

 situation som helhed, der er afgørende.
Styrelsen lagde i  

 afgørelsen vægt på, at virksomheden i fremtiden ville  

 kunne forvente en momspligtig omsætning på mere end 20.000 kr.  

 årligt.
 Klagers repræsentant har overfor Landsskatteretten  

 nedlagt påstand om at klager anses for berettiget til fradrag for  

 momsen på varevognens driftsudgifter.
Repræsentanten har til støtte for sin  

 påstand anført, at der i § 41, stk. 4, ikke står noget om,  

 at den årlige omsætning skal være momspligtig.
Det må  

 ved en fortolkning af bestemmelsen endvidere tillægges vægt, at  

 lovgiver har ændret ordlyden, så ordet afgiftspligtig ikke  

 længere står i bestemmelsen.
 Landsskatteretten udtaler:
 Momslovens § 41 har følgende ordlyd:
 "Afgift, der vedrører anskaffelse af vare- og  

 lastmotorkøretøjer med tilladt totalvægt på ikke  

 over 3 t, kan ikke fradrages, medmindre køretøjerne udelukkende  

 anvendes i forbindelse med virksomhedens fradragsberettigede levering af  

 varer og ydelser.
 Stk. 2. Afgift, der vedrører drift af de i stk. 1  

 omhandlede motorkøretøjer, kan fuldt ud fradrages uanset om  

 køretøjet kun delvis anvendes til fradragsberettigede  

 formål i virksomheden.
(...) Stk. 4. Det er en betingelse for fradragsret efter stk. 2  

 og 3, at virksomhedens leverancer af varer og ydelser overstiger 20.000 kr.  

 årlig." Af lovforslag L 124 af 8. december 1993 om lov om  

 merværdiafgift fremgår af bemærkningerne til §§ 39-41:
 "Disse bestemmelser indeholder specielle regler for  

 opgørelsen af den delvise fradragsret for opførelse af  

 bygninger (§ 39), vedligeholdelse af veje og anskaffelse og drift af  

 telefoner (§40), samt for anskaffelse og drift af små vare- og  

 lastmotorkøretøjer (§ 41). Bestemmelserne svarer til de  

 gældende regler i §§ 2-5 i bekendtgørelsen om delvis  

 fradragsret.
(...) Afgift af driftsudgifter kan derimod fradrages fuldt ud,  

 selvom køretøjet også anvendes til anden brug.
For lejede  

 køretøjer, der ikke udelukkende anvendes til  

 registreringspligtige formål, kan afgiften af lejen fradrages med en  

 tredjedel og afgiften af driftsomkostningerne fradrages fuldt ud.
Reglerne  

 finder kun anvendelse, når omsætningen i virksomheden overstiger  

 10.000 kr. årligt." Af Skatteudvalgets betænkning af 27. april 1994 over  

 lovforslag L 124 om merværdiafgift fremgår af  

 bemærkningerne til ændringsforslag  nr. 18 vedrørende §  

 41, at beløbsgrænsen foreslås ændret fra 10.000 kr.  

 til 20.000 kr. som en konsekvens af ændringsforslag nr. 25, hvor  

 registreringsgrænsen på 10.000 kr. foreslås forhøjet  

 til 20.000 kr.
 § 5, stk. 4, i den tidligere gældende  

 bekendtgørelse nr. 645 af 20. oktober 1988  om delvis fradragsret for  

 merværdiafgift havde følgende ordlyd:
"Det er en betingelse for fradragsret efter stk. 2 og 3,  

 at virksomhedens omsætning af varer og afgiftspligtige ydelser  

 overstiger 10.000 kr. årligt." Landsskatteretten finder, at § 41, stk. 4, må  

 fortolkes således, at det er virksomhedens afgiftspligtige  

 omsætning, der skal overstige 20.000 kr. årlig, for at  

 virksomheden kan opnå fradrag.
Retten har herved lagt vægt  

 på, at det af bemærkningerne i lovforslaget fremgår, at  

 bestemmelsen svarer til de dagældende regler i bekendtgørelsen  

 om delvis fradragsret, samt at det af Skatteministeriets betænkning  

 over lovforslaget fremgår, at beløbsgrænsen i bestemmelsen  

 er en konsekvens af bestemmelsen om grænsen for registreringspligt, der  

 angiver, at registrering skal ske, når virksomhedens samlede  

 afgiftspligtige leverancer overstiger 20.000 kr. årligt.
 Den påklagede afgørelse vil herefter  

 være at stadfæste.
