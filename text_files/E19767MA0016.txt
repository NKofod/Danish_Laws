 Efter merværdiafgiftslovens § 2, stk. 2, litra j og k (nu § 2, stk. 3,  

 litra h og § 2, stk. 1) er udlejning af værelser (og servering i forbindelse  

 hermed) i virksomheder, der udlejer for kortere tidsrum end 6 nætter (nu 1  

 måned), afgiftspligtig.
 Fra denne generelle regel gælder ifølge § 3, stk. 7 (nu § 3, stk. 5) en  

 undtagelse, hvorefter skolers og kursusvirksomheders udlejning af værelser og  

 servering i forbindelse med egen undervisning, ikke medfører pligt til at  

 svare afgift.
 Det betyder, at en skole, der kun lejer værelser ud - med servering i  

 tilknytning hertil - til sine egne elever, ikke skal momsregistreres og svare  

 afgift for denne virksomhed.
 Hvis skolen herudover kun lejer værelser ud for andre arrangementer end  

 skolens egne, og disse arrangementer alle har en varighed af mindst 6 nætter  

 (nu 1 måned), er skolen heller ikke registreringspligtig.
 Hvis skolen derimod lejer værelser ud i forbindelse med andre  

 arrangementer end skolens egne, og denne udlejning også sker for et kortere  

 tidsrum end 6 nætter (nu 1 måned), skal skolen momsregistreres og betale  

 afgift af al udlejningsvirksomhed i forbindelse med andre arrangementer end  

 skolens egne, altså også for arrangementer, der strækker sig over mere end 6  

 nætter (nu 1 måned).
 Den enkelte skole eller undervisningsvirksomhed, der har afgiftspligtig  

 omsætning, har pligt til at melde sig til registrering hos toldvæsenet efter  

 lovens § 5, stk. 1.
 En afgiftspligtig omsætning på under 5.000 kr. årlig (nu 10.000 kr.)  

 medfører ikke registreringspligt.
 Se også Dep.509 og Mn.1089.
