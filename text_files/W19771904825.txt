En plejemoder klagede over, at det sociale udvalg i hendes  

 opholdskommune havde inddraget hendes plejetilladelse og med tilslutning af  

 forældremyndighedens indehaver truffet beslutning i medfør af bistandslovens  

 § 33, stk.1, nr. 3, om, at inddrage barnet under forsorg med anbringelse hos  

 barnets biologiske fader.
Det var oplyst, at barnet havde været i  

 plejehjemmet gennem en længere årrække, og at det var anbragt der af moderen  

 uden medvirken fra det sociale udvalg.
Ankestyrelsen fandt, at der var tale  

 om en beslutning efter bistandslovens § 65, stk. 5, 2. pkt., og at sagen  

 derfor skulle behandles under iagttagelse af de formelle regler i  

 bistandslovens § 126. Ankestyrelsen anmodede derfor det sociale udvalg om  

 snarest at behandle sagen påny i overensstemmelse hermed.
 En plejemoder indankede en af et socialudvalg i møde den 19. april 1977  

 truffen afgørelse, hvorved socialudvalget besluttede at ophæve den pågældende  

 meddelte tilladelse til i medfør af bistandslovens § 65, stk. 1., at have et  

 9-årigt barn i familiepleje.
Socialudvalget traf samtidig beslutning om at etablere  

 hjælpeforanstaltninger for barnet i henhold til bistandslovens § 33, stk. 1,  

 nr. 3, med samtykke fra barnets moder.
Barnet skulle have ophold hos sin  

 biologiske fader.
 Da det af sagen fremgik, at barnet i en årrække havde været anbragt i  

 pleje efter ønske af forældremyndighedens indehaver, uden at barnet var  

 inddraget under forsorg inden mødet den 19. april 1977, fandt ankestyrelsen,  

 at der var tale om en beslutning truffet i henhold til bistandslovens § 65,  

 stk. 5, 2. pkt., hvorefter flytning af et barn efter 2 års ophold i en privat  

 familiepleje kun kan ske efter forudgående tilladelse fra det sociale udvalg.
 Dette medførte, at den i bistandslovens § 126 foreskrevne fremgangsmåde  

 skulle følges, når udvalget behandlede sagen, jfr. også socialministeriets  

 cirkulære af 1. oktober 1975 om hjælpeforanstaltninger uden samtykke efter  

 bistandsloven pkt. 11 - 12.
 Da ovennævnte regler efter det oplyste ikke var fulgt, tilbagesendtes  

 sagen, idet ankestyrelsen anmodede socialudvalget om snarest at behandle  

 sagen påny i et møde, hvortil såvel forældremyndighedens indehaver som  

 plejemoderen indkaldtes, og hvori dommer og den pædagogisk-psykologiske  

 konsulent deltog.
 Det sociale udvalg var ikke enig med ankestyrelsen i, at der var tale om  

 en beslutning efter § 65, stk. 5, og forelagde derfor spørgsmålet for  

 socialministeriet.
Socialministeriet svarede, at formkravet i § 65, stk. 5, 2.pkt., og § 124,  

 2. pkt., gælder uanset om forældremyndighedens indehaver er enig i en  

 flytning eller hjemtagelse.
Bistandslovens § 65, stk. 5, jfr. § 126,  

 betragtes som en retsgaranti for plejeforældrene, og bestemmelserne må derfor  

 bringes i anvendelse, så snart der bliver tale om, at et barn skal forlade  

 plejehjemmet efter mere end 2 års ophold.
Socialministeriet var derfor enig  

 med ankestyrelsen i, at sager som den foreliggende må behandles efter lovens  

 § 65, stk. 5, jfr. § 126.
