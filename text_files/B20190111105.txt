Bekendtgørelse om opkrævning af gebyr for Sundhedsstyrelsens tilsyns-, rådgivnings- og bistandsopgaver I medfør af § 24 i lov nr. 23 af 15. januar 2018 om ioniserende stråling og strålebeskyttelse (strålebeskyttelsesloven) fastsættes:
Årlige gebyrer § 1. Den, der har tilladelse til eller er omfattet af krav om underretning om brug af strålekilder i medfør af bekendtgørelse nr. 670 af 1. juli 2019 om brug af radioaktive stoffer og bekendtgørelse nr. 671 af 1. juli 2019 om brug af strålingsgeneratorer, og den, der i medfør af § 51, stk. 3, i bekendtgørelse nr. 669 af 1. juli 2019 om brug af ioniserende stråling og stråleudsættelse er registreringspligtig for et anlæg, opkræves et årligt gebyr i henhold til stk. 2-7.
Stk. 2. Den, der har tilladelse til eller er omfattet af krav om underretning for anvendelse af strålingsgeneratorer, betaler et årligt gebyr for hver registreret strålingsgenerator, jf. dog 3. pkt.
Flere strålekilder, der er afskærmet i samme kabinet og betjenes som en samlet enhed anses som at udgøre én strålingsgenerator.
Anvendes den registrerede strålingsgenerator til bestråling i flere anlæg, uden at dette kræver, at strålekilden flyttes fysisk, betales et årligt gebyr pr. anlæg, hvori strålingsgeneratoren anvendes.
 Stk. 3. Den, der har tilladelse til anden brug af strålingsgeneratorer end anvendelse, og som har registreret et eller flere anlæg, betaler et årligt gebyr for hvert registreret anlæg.
Stk. 4. Den, der har tilladelse til brug af lukkede radioaktive kilder, betaler et årligt gebyr for hver registreret lukket radioaktiv kilde og, i det omfang det fremgår af bilag 2, for anlæg, der er registreret i forbindelse med den tilladte brug.
Er der hverken registreret en gebyrpligtig strålekilde eller et gebyrpligtigt anlæg i forbindelse med den tilladte brug, betales et årligt gebyr for hver tilladelse udstedt af Sundhedsstyrelsen.
 Stk. 5. Den, der har tilladelse til brug af åbne radioaktive kilder, betaler et årligt gebyr for hver tilladelse udstedt af Sundhedsstyrelsen, og, hvis strålekilderne benyttes i et anlæg, der er registreringspligtigt, for hvert registreret anlæg.
 Stk. 6. Den, der er omfattet af krav om underretning for brug af lukkede eller åbne radioaktive kilder, betaler et årligt gebyr for hver underretning.
 Stk. 7. Den, der er registreringspligtig for anlæg i medfør af § 51, stk. 3, i bekendtgørelse nr. 669 af 1. juli 2019 om brug af ioniserende stråling og stråleudsættelse, betaler et årligt gebyr pr. registreret anlæg.
 § 2. De årlige gebyrer, jf. § 1, opkræves i henhold til en takstkode, jf. bilag 1. Takstkoden fastsættes som summen af koden for grundtaksten i henhold til bilag 2 og koden for en eller flere eventuelle tillægstakster i henhold til bilag 2 og stk. 2 og 3.
 Stk. 2. Hvis en gebyrpligtig strålingsgenerator eller en lukket radioaktiv kilde er godkendt til mobil brug, tillægges en tillægstakst med koden 1.
 Stk. 3. Højaktive lukkede radioaktive kilder tillægges en tillægstakst som opført i bilag 3.
 Stk. 4. Hvis et gebyrpligtigt forhold i medfør af § 1, stk. 2-7, kan henregnes under flere forskellige grund- eller tillægstakstkoder, opkræves kun gebyr i forhold til den højeste grund- eller tillægstakstkode.
 Stk. 5. Afmeldes en gebyrpligtig strålekilde eller anlæg i kalenderåret under samtidig registrering af en strålekilde eller et anlæg til erstatning herfor, som er omfattet af samme eller en lavere gebyrtakst, skal der i året kun betales ét gebyr pr. strålekilde eller anlæg efter den højeste takst.
Stk. 6. Overgår ansvaret for en gebyrpligtig strålekilde eller anlæg i forbindelse med en virksomhedsoverdragelse, betales kun ét gebyr pr. strålekilde eller anlæg i overdragelsesåret.
Ligeledes betales kun ét gebyr for den tilladelse, som strålekilden eller anlæg er knyttet til. 2. pkt. finder ikke anvendelse, hvis virksomhedsoverdragelsen sker i forbindelse med en spaltning.
§ 3. Gebyrerne i bilag 1 er angivet som grundbeløb pr. 1. januar 2018. Størrelsen af gebyrerne reguleres én gang årligt pr. 1. januar på basis af Finansministeriets generelle indeks for pris- og lønudviklingen pr. 1. oktober det foregående år.
Gebyrernes størrelse offentliggøres på Sundhedsstyrelsens hjemmeside.
 § 4. Sundhedsstyrelsen udsender årlige fakturaer for opkrævning af gebyrerne i medfør af § 1, stk. 2-7 og § 2 til de forpligtede efter § 1, stk. 1.
Stk. 2. Gebyrer, der opkræves efter stk. 1, skal indbetales senest 30 dage efter fakturaens udstedelse.
Betales det opkrævede gebyr ikke rettidigt, skal der betales renter heraf i medfør af renteloven.
Engangsgebyrer § 5. Sundhedsstyrelsen opkræver et engangsgebyr for hver ansøgning om godkendelse som opført i bilag 2 i forbindelse med transport af radioaktive stoffer i medfør af bekendtgørelsen om transport af radioaktive stoffer.
 Stk. 2. Sundhedsstyrelsen iværksætter først behandling af en ansøgning, jf. stk. 1, når gebyret for ansøgningen er indbetalt.
Undtagelse § 6. Den selvstændige virksomhed Dansk Dekommissionerings brug af strålekilder i forbindelse med virksomhedens varetagelse af sine opgaver i henhold til folketingsbeslutninger B 48 af 13. marts 2003 og B 90 af 15. maj 2018 er undtaget fra betaling af gebyr i medfør af §§ 1-4.
 Ikrafttræden m.v.
 § 7. Bekendtgørelsen træder i kraft den 15. november 2019.
 Stk. 2. Bekendtgørelse nr. 967 af 30. august 2019 om opkrævning af gebyr for Sundhedsstyrelsens tilsyns-, rådgivnings- og bistandsopgaver ophæves.
