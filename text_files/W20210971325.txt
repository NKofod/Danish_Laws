Pressenævnets kendelse i sag nr. 2021-80-0704 Afvisning af klage over Frihedens Stemme på grund af fristoverskridelse En person klagede over en artikel bragt af Frihedens Stemme.
Klagen var indbragt for Pressenævnet efter udløbet af 12-ugers klagefristen.
Klagen blev derfor afvist uden nærmere behandling.
 [Klager] har klaget til Pressenævnet over artiklen Nogle må godt være nationalister, som blev bragt den 10. juni 2021 af Frihedens Stemme på netavisen tv.frihedensstemme.dk, idet han mener, at god presseskik er tilsidesat.
 Klagen er modtaget i Pressenævnet den 15. september 2021.
Sagsfremstilling Den påklagede artikel indeholder omtale af skribentens synspunkt om, at det blandt andet er hyklerisk, at [Klager] mener, at Skotland skal være forbeholdt skotter, mens Danmark ikke skal være forbeholdt danskere.
Til artiklen er indsat et skræmprint af [Klager]s opslag på Twitter, ligesom der er indsat et skærmprint af [Klager]s profilbeskrivelse på Twitter.
 [Klager] har til støtte for klagen anført, at Frihedens Stemme har forsøgt at hænge ham ud og tillægge ham motiver, som der ikke er grundlag for. [Klager] har endvidere anført, at Frihedens Stemme har omtalt ham som islamofil uden at have indhentet tilladelse fra ham.
 Pressenævnets formand, Jens Kruse Mikkelsen, udtaler:
 Klagen vedrører en artikel bragt af Frihedens Stemme den 10. juni 2021.
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen 12 uger fra offentliggørelsen.
Fristen for at klage til Pressenævnet over mediets afgørelse er 12 uger efter modtagelsen af afgørelsen, jf. medieansvarsloven § 34, stk. 2. Der er efter medieansvarsloven ikke hjemmel til at dispensere fra klagefristen.
 [Klager] har først klaget til Pressenævnet den 15. september 2021, og klagen er således indgivet efter 12-ugers klagefristens udløb.
 Klagen afvises herefter som for sen, jf. medieansvarslovens § 43, stk. 3.
