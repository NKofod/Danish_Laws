Ligebehandlingsnævnets afgørelse om køn - medhold - forskellige priser J. nr. 2015-6811-24583 En klinik, som behandlede både mænd og kvinder, gav i en periode kvinder rabat på massagebehandling ved køb af et værdigbevis.
Det var i strid med ligestillingsloven, at et massagetilbud var forbeholdt kvinder.
Det var uden betydning, at klinikkens medarbejder ikke havde erfaring med behandling af mænd.
 Klager fik derfor medhold.
 Klagen drejer sig om påstået forskelsbehandling på grund af køn i forbindelse med, at den indklagedes kliniks kampagnetilbud alene gjaldt kvinder.
Ligebehandlingsnævnets afgørelse Det var i strid med ligestillingsloven, at den indklagede klinik alene tilbød rabat på massagebehandling til kvinder.
Sagsfremstilling Indklagede er en klinik, som tilbyder behandlinger til mænd og kvinder.
Indklagede tilbyder behandlinger i form af blandt andet hårfjerning og massage.
Indklagede tilbød i perioden 22. maj 2015 til 22. august 2015 50 procents rabat på massagebehandling ved køb af et værdibevis gennem en tilbudsportal.
Tilbuddet var forbeholdt kvinder.
 Klager, der er en mand, har klaget over, at nævnte tilbud kun blev givet til kvinder.
Parternes bemærkninger Klager gør gældende, at indklagedes tilbudskampagne forskelsbehandler mænd.
 Alene kvinder kunne få rabat på 50 procent, selvom indklagede både betjener kvinder og mænd.
 Klager ønsker godtgørelse, hvis indklagedes kampagne er i strid med loven.
 Indklagede gør gældende, at kampagnen ikke havde til formål at forskelsbehandle mænd.
Massagetilbuddet gjaldt alene kvinder, da indklagedes kosmetolog ikke tidligere havde arbejdet med mænd og ikke havde erfaring med at udføre massagebehandlinger på mænd.
 Klager er velkommen til at modtage andre behandlinger på klinikken, så som permanent hårfjerning.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
Indklagede tilbyder behandlinger til begge køn.
I forbindelse med kampagnetilbuddet tilbød indklagede alene rabat på massagebehandling til kvinder.
Ligebehandlingsnævnet finder på det foreliggende grundlag ikke, at denne forskelsbehandling var begrundet i noget legitimt formål.
Det er derfor uden betydning, at indklagedes medarbejder ikke havde erfaring med behandling af mænd.
 Klager får derfor medhold i klagen.
 Da der ikke for nævnet er fremsendt oplysninger, der underbygger at klager ved fremmøde eller via indklagedes hjemmeside forgæves har forsøgt at gøre brug af indklagedes tilbud, tilkendes der ikke klager nogen godtgørelse.
