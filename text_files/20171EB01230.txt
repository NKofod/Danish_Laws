Beretning afgivet af Social-, Indenrigs- og Børneudvalget den 13. september 2018 Beretning over Forslag til folketingsbeslutning om børn og unge under 18 års egenbetaling for ophold på anbringelsessteder [af Karin Nødgaard (DF) m.fl.]:
1. Udvalgsarbejdet Beslutningsforslaget blev fremsat den 5. april 2018 og var til 1. behandling den 23. maj 2018. Beslutningsforslaget blev efter 1. behandling henvist til behandling i Social-, Indenrigs- og Børneudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget mener, at anbragte børn og unge under 18 år skal have de samme betingelser og muligheder i livet som ikkeanbragte unge, når de har et fritidsjob.
Udvalget er af den opfattelse, at reglerne om, at kommuner kan inddrage en del af de indtægter, et anbragt barn eller ungt menneske selv har haft ved et fritidsjob, bør ændres.
Reglerne indebærer, at barnet eller den unge kun har ret til at beholde et beløb, der vurderes at kunne dække lommepenge og udgifter til beklædning.
Når en kommune anvender muligheden for at inddrage anbragte børns og unges indtægter ved eget arbejde, kan det medføre, at anbragte børn og unge føler sig ekskluderede og anderledes end andre børn og unge.
Udvalget er af den opfattelse, at anbragte børn og unge på lige fod med ikkeanbragte børn og unge kan have stor glæde af at have et fritidsjob, og at det er meget givende og lærerigt for den enkelte  og på sigt også for samfundet.
De foreløbige resultater af et forskningsprojekt hos TrygFondens Børneforskningscenter viser således, at unge med job efter skoletid har mindre fravær i skolen, får bedre karakterer og er sjældnere i kontakt med politiet (»Unge med fritidsjob klarer sig bedre i skolen«, videnskab.dk, den 3. oktober 2016).
 Udvalget finder det urimeligt, at der kan være kommuner, som opkræver mere eller mindre af et anbragt barns eller ungt menneskes løn, og derfor opfordrer udvalget ministeren til at ændre reglerne, så anbragte børn og unge ikke længere kan opkræves betaling af indtægter ved eget arbejde.
 Udvalget noterer sig, at Ankestyrelsen har undersøgt kommunernes praksis for opkrævning af egenbetaling fra anbragte børn og unge, og at undersøgelsen viser, at der vil være merudgifter, i fald reglerne ændres.
 Udvalget vil på den baggrund medvirke til finde finansiering i en videre drøftelse af en ændring af reglerne.
 P.u.v.
