Nr BTL 70 Betænkning over I. (L 70) Forslag til lov om fondsmæglerselskaber II. (L  

 71) Forslag til lov om værdipapirhandel m.v.   

 Nr L 70 + 71 1995-96, 1. samling Afgivet af Erhvervsudvalget Afgivet: 19951207 Udvalget har behandlet lovforslagene i nogle møder og har herunder stillet  

 spørgsmål til erhvervsministeren, som denne har besvaret dels skriftligt,  

 dels i samråd.
 Endvidere har udvalget modtaget skriftlige og/eller mundtlige henvendelser  

 fra:
AMP-Samarbejdet, Arbejdsmarkedspensionsrådet, Assurandør-Societetet, Børsmæglerforeningen, Finansforbundet, Finansrådet, Lønmodtagernes Dyrtidsfond, Medarbejderrepræsentationen i bestyrelsen for Københavns Fondsbørs, Realkreditrådet, Registrerede Revisorer og Værdipapircentralen.
 Der er af erhvervsministeren stillet ændringsforslag, hvorom henvises til  

 de ledsagende bemærkninger.
 Erhvervsministeren har over for udvalget udtalt følgende om  

 oplysningsforpligtelser og gennemsigtighed:
Om oplysningsforpligtelser og gennemsigtighed anføres det samlet i de  

 almindelige bemærkninger til lovforslaget, at en tilfredsstillende  

 investorbeskyttelse er afgørende for, at danske og udenlandske investorer  

 finder det danske værdipapirmarked interessant.
Det anføres videre, at en  

 udflytning af handelen vil kunne forstærkes, hvis kravene til f.eks.  

 udstedernes oplysningsforpligtelser og til markedets gennemsigtighed afviger  

 for meget fra forholdene i andre lande.
Derfor er det efter bemærkningerne  

 vigtigt, at reguleringen af disse forhold nøje afstemmes med den  

 internationale konkurrencesituation og til internationale standarder.
Dette  

 fortolkningsbidrag i lovbemærkningerne bør have afgørende betydning ved  

 udarbejdelse af reglerne om oplysningsforpligtelser og gennemsigtighed og den  

 efterfølgende administration heraf.
Det fremgår da også af lovbemærkningerne, at gennemsigtighedsreglerne på  

 en fondsbørs forudsættes at skabe et fair og velordnet marked.
Det er således  

 forudsat, at fondsbørserne og Fondsrådet sikrer et højt niveau for  

 gennemsigtighed, der opfylder internationale standarder.
Der er imidlertid ikke i lovforslagets tekst angivet nogen målestok for,  

 hvilket niveau af gennemsigtighed man bør stræbe mod.
Derfor bør  

 fondsbørserne udstede »regler, der indeholder vilkårene for markedets  

 funktion og tilsikrer god gennemsigtighed«.
På et mere teknisk plan forudsætter differentierede regler for  

 indberetning og offentliggørelse, at der udstedes nærmere regler for, hvornår  

 sådanne regler kan anvendes, herunder klare definitioner af hvad der forstås  

 ved blokhandler.
Det skal understreges, at lovbemærkningerne fremhæver, at  

 der i den forbindelse må lægges afgørende vægt på, at fondsbørserne fører  

 effektivt tilsyn med overholdelse af de fastsatte indberetningsregler, og at  

 Fondsrådet griber ind, hvis dette ikke er tilfældet.
Med hensyn til oplysningsforpligtelser skal det fremhæves, at der med  

 forslaget er lagt op til, at de regler Fondsrådet skal fastsætte herom, skal  

 sikre et højt oplysningsniveau på det danske værdipapirmarked.
Det  

 forudsættes således, at Fondsrådet fastlægger oplysningskrav, der opfylder  

 internationale standarder.
 Erhvervsministeren har om Fondsrådets karakter af offentlig myndighed  

 udtalt følgende:
Lovforslaget sikrer, at det er en offentlig myndighed som fastsætter eller  

 godkender reglerne om børsmarkedet, idet Fondsrådet enten udsteder disse  

 regler eller godkender regler fastsat af en fondsbørs.
Fondsrådet er en  

 offentlig myndighed, hvilket blandt andet kommer til udtryk ved, at det er  

 erhvervsministeren, som udnævner formand og næstformand for Fondsrådet, og at  

 Finanstilsynet varetager sekretariatsfunktionen.
Der er tale om et uafhængigt  

 offentligt rådsorgan, hvis virksomhed med hjemmel i loven finansieres af  

 værdipapirhandlerne og værdipapirmarkedets institutioner.
Det er understreget  

 i lovforslagets bemærkninger, at Fondsrådet er en del af den offentlige  

 forvaltning, og at forvaltningsretlige principper skal finde anvendelse for  

 rådet, ligesom rådet er underkastet kontrol af Folketingets Ombudsmand.
 Erhvervsministeren har om kompetencefordelingen mellem fondsbørserne og  

 Fondsrådet udtalt følgende:
Efter lovforslaget skal en fondsbørs fastsætte supplerende regler til de  

 regler, som fastsættes af Fondsrådet om oplysningsforpligtelser, indberetning  

 af handler, betingelser for optagelse til handel eller notering samt om  

 prospekters indhold.
Fondsbørsens regler skal udfylde de overordnede regler,  

 der fastsættes af Fondsrådet.
Et eksempel herpå kan være, at Fondsrådet efter lovforslaget på grundlag  

 af EF-direktiverne skal fastsætte regler om betingelserne for optagelse til  

 officiel notering, om kravene til børsprospekter m.v.
Disse regler skal bl.a.  

 indeholde krav til størrelsen af selskabernes aktiekapital som  

 optagelsesbetingelse.
Det forudsættes, at disse regler udformes således, at  

 en fondsbørs kan undtage fra de generelle krav til størrelsen af  

 aktiekapital, såfremt den skønner, at der vil være et tilstrækkeligt marked  

 for de pågældende aktier.
Efter en fondsbørs eget regelsæt kan der stilles  

 krav til betingelserne for en sådan undtagelse, f.eks. at aktierne som  

 udgangspunkt skal være spredt på 500 personer, men at kravet kan variere med  

 størrelsen af selskabet og størrelsen af udbudet.
Et andet eksempel er emissioner med fortegningsret for aktionærer, hvor  

 aktionærerne har ret til at tegne nye aktier i forhold til deres  

 aktiebesiddelse.
I en sådan situation kan Fondsrådet tillade, at der  

 udarbejdes et reduceret prospekt.
På baggrund heraf kan en fondsbørs  

 udarbejde et skema over de specifikke oplysninger, som det af Fondsrådet  

 tilladte reducerede prospekt skal indeholde.
 Et tredje eksempel er, at efter EF-direktivet om prospekter, der skal  

 gennemføres af Fondsrådet, skal prospektet ved emission af obligationer af  

 udstedere, der ikke i forvejen har værdipapirer optaget til notering på en  

 fondsbørs, opfylde de krav, der fremgår af prospektbekendtgørelsens skema B,  

 samt de yderligere oplysninger, der af fondsbørsen anses for fornødne.
Et fjerde eksempel er, at Fondsrådet skal fastsætte regler om  

 oplysningsforpligtelser, dvs. hvilke forhold der begrunder, at en udsteder  

 skal afgive oplysninger til markedet, mens fondsbørsen fastlægger, hvornår og  

 hvordan dette skal ske.
F.eks. kan Fondsrådet fastsætte regler om, hvilke  

 forhold der skal oplyses efter lovforslagets § 27, stk. 1, (L 71), herunder  

 større ændringer af selskabets aktiviteter, væsentlige forskningsresultater,  

 betydelige tab m.v.
Den enkelte fondsbørs definerer på baggrund heraf, hvad  

 der konkret skal forstås ved »større«, »væsentlige« og  

 »betydelige«.
Et andet eksempel kan være, at Fondsrådet fastsætter  

 regler om, at beslutninger anses for omfattet af pligten til straks at  

 offentliggøre oplysninger efter lovforslagets § 27, stk. 1, når afgørelsen  

 reelt er truffet.
En fondsbørs vil herefter kunne afgrænse de situationer,  

 hvor dette er tilfældet, f.eks. at forelæggelse for udsteders  

 repræsentantskab ikke skal afventes.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) lovforslagene til  

vedtagelse med de af erhvervsministeren stillede ændringsforslag.
Et mindretal (Socialistisk Folkepartis medlem af udvalget)  

 indstiller lovforslagene til forkastelse ved 3. behandling, men kan  

 tiltræde de af erhvervsministeren stillede ændringsforslag.
Det er  

 Socialistisk Folkepartis opfattelse, at grundlæggende bygger de to forslag på  

 en ekstrem liberalistisk filosofi - så ekstrem, at ideologien helt har  

 fortrængt realitetssansen.
Københavns Fondsbørs er døende som aktiebørs.
Som  

 remedie herfor foreslås det at skabe et marked af konkurrerende aktiebørser i  

 Danmark.
Det er helt urealistisk.
Danmark vil enten få en aktiebørs eller  

 ingen.
Som tilkendegivet under 1. behandling var Socialistisk Folkeparti  

 imidlertid indstillet på at overvinde sin afsky over for den grundlæggende  

 filosofi bag lovforslagene, hvis det kunne bidrage til at beskytte  

 lønmodtagernes pensionsopsparing og sikre erhvervsvirksomhedernes muligheder  

 for kapitaltilførsel.
Hele processen omkring de to lovforslag har været  

 præget af et slagsmål mellem på den ene side børsmæglerne, dvs.  

 pengeinstitutterne, der ønskede begrænset gennemskuelighed for lettere at  

 kunne tjene penge, og Dansk Industri, der har været præget af en enkelt stor  

 virksomhed med hang til lukkethed, og på den anden side Lønmodtagernes  

 Dyrtidsfond, ATP-fonden, pensionskasserne og forsikringsselskaberne, der  

 ønskede størst mulig åbenhed og gennemskuelighed for at kunne investere  

 pensionsopsparingen bedst muligt og for i øvrigt at kunne sikre en  

 velfungerende børs.
Mindretallet har under udvalgsarbejdet konsekvent  

 arbejdet for størst mulig åbenhed og gennemskuelighed.
Resultatet af udvalgsarbejdet er ikke godt nok til at ændre mindretallets  

 grundlæggende indstilling til de to lovforslag.
Det står stadigvæk i  

 bemærkningerne til § 30 i L 71, at Danmark skal lægge sig i baghjulet af den  

 internationale udvikling, hvad angår åbenhed og gennemsigtighed.
Hvad angår  

 clearing, har investorene kun indirekte adgang, og hvis de skal have  

 Fondsrådet til at gribe ind mod urimelige vilkår, skal de selv løfte  

 bevisbyrden.
 Et andet mindretal (Enhedslistens medlem af udvalget) indstiller  

 lovforslagene til forkastelse ved 3. behandling.
 Det er Enhedslistens opfattelse, at handel af så markant betydning for den  

 danske samfundsøkonomi ikke bør ske inden for rammerne af et aktieselskab med  

 minimal offentlig indflydelse.
 Når et flertal nu gennemfører, at handel skal ske i private  

 aktieselskaber, burde investorerne som noget helt naturligt have det  

 afgørende stemmeflertal, primært fordi de er forvaltere af f.eks.  

 opsparinger.
Lovforslagene er udformet med det formål at gøre den danske børs mere  

 attraktiv, herunder fremme gennemsigtigheden, hvilket er basalt for  

 investorerne, når investeringsmulighederne og alternativer skal vurderes.
Med  

 lovforslagene har man stik imod ønsket om gennemsigtighed udvidet  

 mulighederne for at give dispensation fra regler om offentliggørelse af  

 regnskaber.
De berømte A.P.
Møller-hensyn er således ikke fjernet, der er  

 blot sørget for, at andre kan undslå sig offentlighedens ret og krav om  

 information.
Endelig er det Enhedslistens opfattelse, at der er brug for helt andre  

 tiltag, der kan modvirke den afvikling af demokratiet, der følger af  

 internationaliseringen af de finansielle markeder.
Boligfinansieringen og  

 mindre virksomheders kapitalbehov burde f.eks. sikres via en  

 kapitalformidling løsrevet fra det internationale kapitalmarked.
Ændringsforslag til I.
Forslag til lov om fondsmæglerselskaber Af  

erhvervsministeren, tiltrådt af et flertal (udvalget med  

 undtagelse af EL):
 Til § 2 1) I stk. 4, 2. pkt., udgår ordene »her i  

 landet anvendt«.
 Til § 9 2) I stk. 8 ændres ordet »årsregnskabet«  

 til: »årsregnskabet og årsberetningen«.
 Til § 12 3) Efter stk. 1 indsættes som nyt stykke:
»Stk. 2. Stk. 1, nr. 2, gælder ikke for direktørers og andre  

 ansattes egne pensionsordninger.
Fondsmæglerselskabets ledelse skal dog  

 orienteres om sådanne forretninger.« Til § 17 4) Stk. 2 affattes således:
»Stk. 2. Kernekapitalen består af indbetalt aktiekapital og  

 overkurs ved emission samt reserver.« Til § 18 5) I stk. 5 indsættes efter »disse«  

 ordet: »som«.
 Til § 25 6) I stk. 2 indsættes efter 2. pkt. som nye  

 punktummer:
 »Stk. 1 gælder heller ikke for børsmæglerselskaber, som har påbegyndt  

 virksomhed før lovens ikrafttræden, og hvis ansvarlige kapital på dette  

 tidspunkt ikke opfyldte kapitalkravet i henhold til § 3, stk. 2. Den  

 ansvarlige kapital skal for disse selskaber senest den 1. juli 1996 svare til  

 modværdien af mindst 730.000 ecu og senest den 1. januar 1997 svare til  

 modværdien af mindst 1 mio. ecu.«.
 Til § 35 7) I stk. 2 ændres ordet »tvangsbøder«  

 til: »bøder«.
 Til § 36 8) I stk. 4 indsættes efter »På samme  

 måde« ordene: »som efter stk. 3«.
 Til § 39 9) Nr. 1 affattes således:
 »1. § 22, stk. 1, affattes således:
»Ved vekselerervirksomhed forstås i denne lov arbitrageforretninger,  

 veksling af penge og køb eller salg for fremmed regning af værdipapirer, der  

 ikke er forbeholdt værdipapirhandlere, jf. § 4 i lov om værdipapirhandel  

 m.v.«» Bemærkninger Til nr. 1 Ændringen skal sikre, at man ikke i Danmark kan misbruge et  

 kendt og solidt udenlandsk firmas navn, uanset at det pågældende firma ikke  

 driver virksomhed i Danmark.
 Til nr. 2 Den foreslåede ændring er en konsekvensrettelse for at bringe  

 overensstemmelse mellem § 9, stk. 8, i L 70 og § 14, stk. 1, i L 71 om  

 værdipapirhandel m.v.
Til nr. 3 Den foreslåede undtagelse i § 12 er begrundet med, at direktører  

 og andre ansatte i et fondsmæglerselskab ofte vil have en pensionsopsparing  

 som for eksempel en kapitalpension.
I kraft af pensionslovgivningen kan den  

 type ordninger ikke oprettes hos et fondsmæglerselskab.
Det betyder, at de  

 ansatte er tvunget til at oprette en sådan ordning hos en anden  

 værdipapirhandler og dermed bryde pligten til at handle gennem egen  

 virksomhed.
Det foreslås, at de pågældende skal orientere  

 fondsmæglerselskabets ledelse om sådanne forretninger, da et  

 fondsmæglerselskab ifølge forslag til en værdipapirhandelslov m.v. (L 71)  

 skal have regler for medarbejderens adgang til at udføre personlige  

 transaktioner.
 Til nr. 4, 5, 7 og 8 Ændringerne er redaktionelle.
Til nr. 6 Med den foreslåede tilføjelse af et 3. og 4. punktum i § 25,  

 stk. 2, vil der blive indført en meget tidsbegrænset overgangsordning for  

 eksisterende børsmæglerselskaber.
Overgangsordningen er kortvarig i forhold  

 til den overgangsordning, som er foreslået for andre fondsmæglerselskaber, og  

 er medtaget for at sikre, at de eksisterende børsmæglerselskaber ikke får  

 overgangsproblemer. 730.000 ecu, der svarer til ca. 5,1 mio. kr., svarer til  

 kapitalkravsdirektivets mindstekrav.
 Til nr. 9 Da eneretten i lov om værdipapirhandel m.v. alene vedrører  

 værdipapirer omfattet af § 2, stk. 1, nr. 1-10 og 12, og således ikke  

 omsættelige pantebreve med pant i fast ejendom eller løsøre, jf. § 4, stk. 1,  

 præciserer ændringen, at vekselerere fortsat må handle med disse pantebreve.
Ændringsforslag til II.
Forslag til lov om værdipapirhandel m.v.
Af  

erhvervsministeren, tiltrådt af et flertal (udvalget med  

 undtagelse af EL):
 Til § 8 1) Stk. 1 affattes således:
»Virksomhed omfattet af § 7 må ikke påbegyndes, før Finanstilsynet  

 har meddelt tilladelse hertil.
Den clearingvirksomhed, der udøves af Danmarks  

 Nationalbank, er ikke omfattet af 1. pkt.« Til § 15 2) I stk. 2 indsættes efter 1. pkt. som nyt  

 punktum:
»Finanstilsynet kan fastsætte regler om afskrivning af immaterielle  

 aktiver.« Til § 19 3) Stk. 1, nr. 1, affattes således:
 »1) regler, der indeholder vilkårene for markedets funktion og  

 tilsikrer god gennemsigtighed,».
 Til § 29 4) I stk. 2, nr. 1, ændres »udgør 5 pct. af  

 aktiekapitalen« til: »udgør mindst 5 pct. af aktiekapitalen«.
 Til § 32 5) I stk. 1 indsættes efter 1. pkt. som nyt  

 punktum:
»Den pågældende fondsbørs påser overholdelsen af 1. pkt.« Til § 33 6) Stk. 3 affattes således:
»Stk. 3. Den indberetningspligtige skal opbevare  

 dokumentation for den indberettede handel og for indberetningen heraf i  

 mindst 5 år, efter at indberetningen er foretaget.« 7) I stk. 4, 2. pkt., ændres ordet »Fondsbørs«  

 til: »fondsbørs«.
 Til § 34 8) I stk. 1, nr. 2, indsættes efter  

 »fondsbørs« ordene: »eller handles på en autoriseret  

 markedsplads«.
 9) Stk. 3 affattes således:
»Stk. 3. Ved kursmanipulation forstås handlinger som nr. 1-4,  

 der er egnet til at påvirke kursen på værdipapirer eller unoterede  

 instrumenter efter stk. 1 i en retning, der afviger væsentligt fra disses  

 værdi i markedet, ved 1) offentliggørelse eller udspredelse af urigtige oplysninger om en  

 udsteder af værdipapirer, 2) indberetning af handel med egne værdipapirer, herunder handel med et  

 koncernforbundet selskabs værdipapirer, uden at det er markedet bekendt, 3) indberetning af handel med sig selv, herunder handel med  

 koncernforbundne selskaber, uden at det er markedet bekendt, eller 4) indberetning af handel, når det mellem køber og sælger er aftalt, at  

 tab dækkes på anden måde, uden at det er markedet bekendt.« Til § 39 10) I stk. 2 indsættes efter  

 »kursmanipulation« ordene: »i forbindelse hermed«.
 Til § 42 11) I stk. 1 og 3 ændres ordene  

 »investorernes eller værdipapirmarkedets« til: »investorernes,  

 låntagernes eller værdipapirmarkedets«.
 Til § 60 12) Stk. 2 affattes således:
»Stk. 2. En værdipapircentral må ikke afgive oplysninger  

 vedrørende det registrerede til andre end de efter kapitel 21 tilsluttede  

 virksomheder.« Til § 67 13) I 1. pkt. ændres ordet »hans« til:  

 »den pågældendes«.
 Til § 68 14) Stk. 3-5 affattes således:
»Stk. 3. De efter registeret berettigede og anmeldere kan i  

 overensstemmelse med værdipapircentralens regler, der skal godkendes af  

 Finanstilsynet, vælge, at meddelelser i forbindelse med ændringer i det  

 registrerede skal gives periodisk, og kan ligeledes fravælge meddelelser om  

 ændringer helt eller delvis.
Valg og fravalg registreres på den enkelte  

 konto.
 Stk. 4. En værdipapircentral kan efter anmodning fra det  

 kontoførende institut beslutte, at der ikke skal udsendes meddelelser om  

 ændringer i det registrerede, når oplysningerne forinden er tilgået  

 rettighedshaver.
Stk. 5. Afgivelse af meddelelse efter stk. 1-4 skal ske i  

 overensstemmelse med en værdipapircentrals regler herom.
Disse regler skal  

 godkendes af Finanstilsynet.« Til § 76 15) I stk. 2 ændres ordet »han« til:  

 »denne«.
 Til § 83 16) I stk. 2, 3. pkt., ændres ordene  

 »pengemarkedsmægler- eller en værdipapirmæglervirksomhed« til:  

 »pengemarkedsmægler eller en værdipapirmægler«.
 17) Stk. 3 affattes således:
»Stk. 3. Formanden og næstformanden skal repræsentere  

 generelle samfundsmæssige interesser.
Formanden skal have  

 økonomisk-erhvervsmæssig sagkundskab, mens næstformanden skal have  

 juridisk-erhvervsmæssig sagkundskab.
Danmarks Nationalbank indstiller et  

 medlem, Assurandør-Societetet, Arbejdsmarkedspensionsrådet, AMP-Samarbejdet  

 og Foreningen af Firmapensionskasser indstiller 2 medlemmer i fællesskab, og  

 ATP og LD indstiller et medlem i fællesskab.
Børsmæglerforeningen indstiller  

 2 medlemmer.
Finansrådet og Danske Investeringsforeningers  

 Fællesrepræsentation indstiller et medlem i fællesskab.
Realkreditrådet  

 indstiller et medlem, og Dansk Industri, Danmarks Rederiforening og Det  

 Danske Handelskammer indstiller et medlem i fællesskab.« 18) Stk. 5 affattes således:
»Stk. 5. Erhvervsministeren godkender Fondsrådets  

 forretningsorden, der offentliggøres ved bekendtgørelse.« Til § 85 19) I 1. pkt. ændres ordene  

 »pengemarkedsmæglere, værdipapirmæglere« til:  

 »pengemarkedsmæglere og værdipapirmæglere«.
 Til § 95 20) I stk. 2 ændres ordet »tvangsbøder«  

 til: »bøder«.
 Til § 114 21) I det under nr. 1 foreslåede § 62, stk. 1,  

 nr. 14, ændres »dokumenter« til: »garantidokumenter«  

 og »§ 105« til: »§ 82,».
 22) I den under nr. 2 foreslåede affattelse af § 62,  

 stk. 6, 1. pkt., ændres »garantidokumenter« til:  

 »dokumenter«.
 Til § 117 23) Paragraffen affattes således:
 »§ 117. I lov om aktieselskaber, jf. lovbekendtgørelse nr.  

 760 af 15. september 1995, foretages følgende ændringer:
1. I § 6 c, stk. 3, ændres »Fondsbørsen« til:  

 »en fondsbørs, jf. § 7, nr. 1, i lov om værdipapirhandel m.v.« 2. I § 21, stk. 1, 2. pkt., ændres  

 »Værdipapircentralen« til: »en værdipapircentral, jf. § 7, nr.  

 6, i lov om værdipapirhandel m.v.« 3. I § 23 a, stk. 1, 1. pkt., og stk. 2, § 23 b, stk. 1,  

 1. pkt., § 23 c, stk. 1, 1. led, § 23 d, 1. pkt., § 25, stk. 1, 3. pkt., § 25  

 a, stk. 1, 1. pkt., § 25 b, stk. 1, og § 41 a, nr. 1, 2 og  

3, ændres »Værdipapircentralen« til: »en  

 værdipapircentral«.
 4. I § 23 a, stk. 3, 3. pkt., og stk. 4, og § 23  

 c, stk. 1, 2. led, og stk. 2, 1. pkt., ændres  

 »Værdipapircentralen« til: »en værdipapircentral«.
5. I § 23 d, 2. pkt., ændres »et pengeinstitut, et  

 kreditinstitut, der har særlig tilladelse, eller et børsmæglerselskab.«  

 til: »en værdipapirhandler, jf. § 4, stk. 3, i lov om værdipapirhandel  

 m.v.« 6. § 28 c ophæves.
7. I § 40, 2. pkt., § 134 l, stk. 4, 2. pkt., og § 135,  

 stk. 6, 2. pkt., ændres »et børsmæglerselskab, et kreditinstitut,  

 der har særlig tilladelse, eller et pengeinstitut.« til: »en  

 værdipapirhandler, jf. § 4, stk. 3, i lov om værdipapirhandel m.v.« 8. I § 51, stk. 3, § 56, stk. 5, og § 76, stk. 3, 1.  

 pkt., ændres »Københavns Fondsbørs« til: »en fondsbørs,  

 jf. § 7, nr. 1, i lov om værdipapirhandel m.v.,».
9. I § 53, stk. 2, ændres »§ 28 c« til: »§  

 29 i lov om værdipapirhandel m.v.« 10. § 159 c ophæves.
11. I § 161, stk. 3, udgår »§ 28 c,».« Til § 123 24) I det under nr. 2 foreslåede § 538, stk. 1,  

 2. pkt., ændres »jf. § 49, stk. 1,» til: »jf. § 40, stk.  

 1,».
 Til § 126 25) I stk. 1 indsættes efter 2. pkt. som nyt  

 punktum:
»For værdipapircentral- og clearingvirksomhed træder loven dog senest  

 i kraft den 1. juni 1997.« Bemærkninger Til nr. 1 Der er tale om en præcisering i bestemmelsen af, at den  

 clearingvirksomhed, der udøves af Danmarks Nationalbank, ikke skal have  

 tilladelse.
 Til nr. 2 Ændringen er begrundet i, at fradrag af immaterielle aktiver ved  

 opgørelsen af den ansvarlige kapital kan være unødigt belastende i forhold  

 til den type selskaber, der er omfattet af forslaget.
Til nr. 3 Der er ikke i det fremsatte lovforslags tekst angivet nogen  

 målestok for, hvilket niveau af gennemsigtighed man bør stræbe mod.
Der er  

 derfor med dette ændringsforslag indsat en bestemmelse om, at fondsbørsens  

 regler skal tilsikre en god gennemsigtighed.
Til nr. 4 Det er præciseret, at aktiernes pålydende værdi skal udgøre  

 mindst 5 pct. af aktiekapitalen for at udløse pligt til at indberette.
Dette  

 svarer til formuleringen i den gældende § 28 a i aktieselskabsloven.
 Til nr. 5 Det er herved præciseret, at fondsbørserne påser overholdelsen  

 af denne regel i lighed med, hvad der gælder for § 31.
 Til nr. 6 Der er tale om en præcisering af, at der foruden dokumentation  

 for den indberettede handel ligeledes skal opbevares dokumentation for, at  

 handlen er indberettet.
 Til nr. 7 og 8 Der er tale om redaktionelle ændringer.
 Til nr. 9 Der er foretaget en præcisering af bestemmelsen i  

 overensstemmelse med en række af høringssvarene.
For så vidt angår stk. 3, nr. 2-4, er det specificeret, at der ikke er  

 tale om indberetning af overdragelse af værdipapirer i fri handel, men om en  

 disposition beregnet på at påvirke kursen i en retning, der afviger  

 væsentligt fra værdipapirernes markedskurs.
Der er herved lagt vægt på, at de  

 øvrige agerende i markedet m.v. ikke er bekendt med, at dette er tilfældet.
 Ved indberetning forstås såvel handel uden for en fondsbørs systemer, der  

 efterfølgende indberettes særskilt, som handel over en fondsbørs  

 handelssystemer, hvorved handelen samtidig registreres og indgår i  

 beregningen af kursen.
Efter bestemmelsens nr. 2-4 er det et krav, at markedet er ubekendt med,  

 at der ikke er tale om sædvanlig kursdannelse i fri handel.
I forbindelse med  

 emissioner kan der således foretages »kursstabilisering« i henhold  

 til det godkendte prospekt.
Med forbudet om kursmanipulation er det ikke  

 tanken at forbyde den hidtil accepterede kurspleje, hvor en udsteder handler  

 med egne værdipapirer begrundet i et ønske om en rimelig kursudvikling.
Disse  

 handlinger er ikke omfattet af forslagets forbud mod kursmanipulation, selv  

 om det er markedet ubekendt, hvad der foregår, fordi der ikke foretages en  

 væsentlig påvirkning af kursdannelsen.
En værdipapirhandel er heller ikke  

 omfattet af bestemmelsen, når man over for resten af markedet har markeret,  

 at en given handel ikke skal medtages i kursberegningen.
 Til nr. 10 Der er foretaget en præcisering af bestemmelsen således, at det  

 er i den situation, at kursmanipulation er foretaget i forbindelse med den  

 pågældende handel, at en værdipapirhandler ikke må medvirke.
 Til nr. 11 I stk. 1 og 3 er det præciseret, at den autoriserede  

 markedsplads ligeledes skal tage hensyn til låntagernes interesser ved  

 beslutninger om at standse handelen med et unoteret værdipapir, jf. § 26 om  

 de tilsvarende bestemmelser for en fondsbørs.
Til nr. 12 Der kan være situationer, hvor en domstol efter retsplejelovens  

 regler bestemmer, at oplysninger vedrørende det registrerede skal udleveres  

 til f.eks. anklagemyndigheden i forbindelse med en straffesag.
I disse  

 situationer betyder den grundlæggende decentrale konstruktion af  

 værdipapircentralsystemerne, at de kontoførende institutter ligger inde med  

 dokumentation for det registrerede i centralen.
Såfremt værdipapircentralen  

 tilpligtes at udlevere oplysninger om, hvem der er kontoførende institutter,  

 vil anklagemyndigheden have mulighed for efter retskendelse at tilpligte de  

 kontoførende institutter at udlevere de ønskede oplysninger.
Er de  

 oplysninger, der kan fås på denne måde ikke tilstrækkelige, kan man få  

 oplysninger fra en værdipapircentrals registre, men disse giver kun et  

 billede af, hvad der aktuelt er registreret i centralen i modsætning til de  

 kontoførende institutter, der typisk vil være værdipapirhandlere og derfor  

 efter f.eks. forslagets § 38, stk. 2, skal opbevare oplysninger vedrørende  

 handel i 5 år.
 Til nr. 13 og 15 Ændringerne er redaktionelle.
Til nr. 14 Ændringsforslaget præciserer, at til- og fravalg kan ske inden  

 for grupper af valgmuligheder for valg og fravalg af meddelelser efter  

 regler, der fastsættes af den pågældende værdipapircentral.
Disse regler og  

 ændringer heri skal godkendes af Finanstilsynet, der således kan forlange  

 ændringer i reglerne eller fastsættelse af supplerende regler med henblik på  

 at sikre rettighedshavernes retssikkerhed.
Reglerne for rettighedshavernes  

 til- og fravalg af ændringsmeddelelser skal sikre, at rettighedshavernes  

 mulighed for valg og fravalg af meddelelser sker på en sådan måde, at der  

 undgås en unødig kompleksitet.
Herved undgås, at muligheden for valg og  

 fravalg fører til en forringet driftssikkerhed i værdipapircentralsystemerne  

 og en generel fordyrelse af værdipapircentralsystemer.
Stk. 4 foreslås endvidere ændret således, at det undgås, at  

 rettighedshaverne får og betaler for unødig information, der allerede er  

 tilgået dem.
Et eksempel er, at den meddelelse, der udsendes, når en  

 udtrukket obligation forfalder, ikke indeholder ny information i forhold til  

 den advisering, der blev givet, da obligationen blev udtrukket.
Ligeledes  

 indeholder de meddelelser, der udsendes i forbindelse med handler, ikke  

 væsentlig ny information i forhold til den fondsnota, der blev udstedt i  

 forbindelse med handelen.
I stk. 5 foreslås, at afgivelse af meddelelser efter stk. 1-4 skal ske i  

 overensstemmelse med en værdipapircentrals regler, der skal godkendes af  

 Finanstilsynet.
Værdipapircentralens regler skal fastsætte de nærmere  

 tekniske betingelser for afgivelse af meddelelse eller for at lovens  

 betingelser for undladelse af meddelelse, er opfyldt.
Finanstilsynet skal i  

 sin godkendelse afkræve fornøden dokumentation af en værdipapircentral for,  

 at lovens krav er opfyldt, herunder navnlig betingelserne for at kunne  

 undlade udsendelse af meddelelse.
Bestemmelsen giver mulighed for, at en værdipapircentrals regler kan  

 regulere, at meddelelsen kan gives i en anden form end pr. brev, f.eks. som  

 overførsel af elektroniske data.
Bestemmelsen gør det endvidere muligt at  

 tage højde for en fremtidig udvikling, hvor kunder selv tager initiativ til  

 enten via telefon eller hjemmecomputeren at indhente oplysninger om deres  

 konti på selvvalgte tidspunkter.
 Til nr. 16 og 19-22 Ændringerne er redaktionelle.
 Til nr. 17 Danske Investeringsforeningers Fællesrepræsentation får herved  

 indstillingsret sammen med Finansrådet.
 Til nr. 18 Herved er det klargjort, at den af Fondsrådet udstedte og  

 erhvervsministeren godkendte forretningsorden offentliggøres i form af  

 bekendtgørelse.
 Til nr. 23 Der er dels foretaget en række ændringer af redaktionel  

 karakter, dels er der medtaget en række yderligere ændringer, som er  

 konsekvensændringer af lovforslaget.
 Til nr. 24 Der er tale om en redaktionel ændring.
 Til nr. 25 Der er herved taget hensyn til de særlige forhold, der gør sig  

 gældende for så vidt angår Værdipapircentralens overgang til de nye regler,  

 der foreslås gennemført.
Lissa Mathiasen (S) fmd.
Ole Vagn Christensen (S) Sonja Mikkelsen (S)  

 Hardy Hansen (S) Jacob Buksti (S) Kjeld Rahbæk Møller (SF) Bjørn Elmquist  

 (RV) Frank Aaen (EL) Sonja Albrink (CD) Svend Erik Hovmand (V) Svend  

 Heiselberg (V) Pia Larsen (V) Erik Larsen (V) Kai Dige Bach (KF) nfmd.  

Pernille Sams (KF) Flemming Hansen (KF) Kirsten Jacobsen (FP) Dansk Folkeparti havde ikke medlemmer i udvalget.
