Landsskatteretskendelse Dobbeltbeskatningsoverenskomst, Grønland, beskatningsret --------------------------------------------------------------------------- A klager for indkomståret 1998 over, at skatteankenævnet har  

 anset løn optjent i Grønland efter den 19. maj 1998 for  

 skattepligtigt til Danmark.
Det fremgår af sagen, at klageren den 30. april 1997 flyttede til  

 Grønland, hvor han tiltrådte et arbejde ved X Kommune.
Klageren  

 opretholdt sin bolig i Danmark.
Den 1. juli 1998 flyttede klageren tilbage  

 til sin bolig i Danmark.
I maj måned 1998 blev klageren indlagt på hospital i Danmark,  

 og han vendte ikke tilbage til Grønland herefter.
Klagerens  

 ansættelsesforhold blev bragt til ophør med virkning fra den 30.  

 juni 1998.
 X Kommune har ved brev af 1. juni 1999 oplyst, at klagerens fulde  

 skattepligt til Grønland ophørte den 19. maj 1998 ved udrejse  

 fra Grønland til Danmark, at lønnen modtaget efter den 19. maj  

 1998 efter grønlandsk lov er begrænset skattepligtig, samt at  

 lønnen herefter er at beskatte i Danmark.
Skatteankenævnet har anset klageren for skattepligtig til Danmark af  

 lønnen optjent efter den 19. maj 1998, samt anset klageren for  

 berettiget til lempelse for betalte skatter til Grønland, jf.  

 ligningslovens § 33. Som begrundelse har skatteankenævnet bl.a.  

 anført, at under ophold i Grønland er der skattepligt til  

 Grønland efter den grønlandske skattelovgivning, men den fulde  

 skattepligt efter kildeskattelovens § 1 bevares til Danmark.
Den fulde  

 skattepligt til Grønland har X Kommune anset for ophørt ved  

 udrejsen til Danmark den 19. maj 1998. Kommunen har ved sin afgørelse  

 lagt afgørende vægt på, at klageren ikke er vendt tilbage  

 til Grønland efter hospitalsopholdet.
Skatteankenævnet har herefter bl.a. anført, at den fulde  

 skattepligt til Grønland således er ophørt den 19. maj  

 1998, og klageren er beskattet som begrænset skattepligtig af  

 lønnen fra denne dato, og indtil ansættelsesforholdets  

 ophør den 30. juni 1998. Lønnen er beskattet i Grønland  

 i overensstemmelse med art. 15 i dobbeltbeskatningsoverenskomsten mellem  

 Danmark og Grønland, men som begrænset skattepligtig, da  

 klageren ikke længere er anset for at have ophold i Grønland.  

 Den fulde skattepligt til Danmark genoplives fra den 20. maj 1998, og som  

 følge heraf beskattes lønnen fra den 20. maj til den 30. juni  

 1998 efter danske skatteregler.
For at mildne følgerne af beskatning i  

 begge stater gives der i Danmark fradrag i de danske skatter for skat betalt  

 til Grønland.
Klageren har nedlagt principal påstand om, at han ikke er  

 skattepligtig til Danmark af lønnen fra Grønland.
Som  

 begrundelse har han bl.a. anført, at skatteankenævnet ikke har  

 taget stilling til indholdet af bekendtgørelse nr. 816 af 17. oktober  

 1995. Endvidere har klageren bl.a. anført, at ifølge  

 Ligningsvejledningen 1998 afsnit D.E. s. 167 og  

 dobbeltbeskatningsoverenskomstens art. 4 ses det, at ferie e.l. ikke kan  

 medregnes til opholdet i Grønland, når det sker i slutningen af  

 opholdsperioden i Grønland.
Ifølge denne artikel er det alene  

 ferie og ikke hospitalsophold afholdt i Danmark, som afslutning på et  

 ophold i Grønland, der medfører, at opholdsperioden i  

 Grønland afbrydes.
Det er i samme afsnit anført, at omfattet af  

 kortvarige ophold på grund af ferie e.l., er normalt endvidere  

 kortvarige kursusophold, barselsorlov, hospitalsophold o.l.
Der er ikke  

 grundlag for at fastslå, at der ved udrejse inden  

 ansættelsesperiodens ophør, skal ske en sidestilling mellem  

 ferie og hospitalsophold.
Dette er kun ved kortvarige ophold.
Endvidere har klageren bl.a. anført, at da han er  

 forudlønnet, er der udover løn for juni 1998, også sket  

 en periodisering af lønnen for maj 1998, der blev udbetalt ultimo  

 april 1998, mens han var i Grønland.
Dette kunne isoleret set betyde,  

 at alene lønnen for juni måned efter grønlandsk  

 opfattelse skulle beskattes i Danmark.
Endvidere er det ikke korrekt  

 når skatteankenævnet anfører, at hospitalsopholdet varede  

 fra den 19. maj til den 30. juni, idet der alene var tale om  

 indlæggelse fra den 20. til den 27. maj og fra den 3. til den 5. juni.  

 Herefter var han til rådighed for arbejdsgiveren i Grønland.
Det  

 var hensigten at tage tilbage til Grønland indtil udløbet af  

 ansættelsesperioden pr. 30. juni 1998. Dette kunne imidlertid ikke lade  

 sig gøre, idet han skulle være til rådighed for kontrol  

 på hospitalet.
Under ventetiden, undtagen under indlæggelserne  

 blev der modtaget såkaldte "lommepenge" til dækning af kost og  

 logi fra Grønlands Hjemmestyre.
Dette synes at betyde, at der i denne  

 periode var et tilhørsforhold til Grønland.
 Subsidiært har klageren nedlagt påstand om, at sagen afvises,  

 idet skatteankenævnet og skatteforvaltningen ikke har taget stilling  

 til bekendtgørelse nr. 816 af 17. oktober 1995.
 Landsskatteretten skal udtale:
Efter de foreliggende oplysninger herunder om bevarelsen af boligen i  

 Danmark under opholdet i Grønland, lægger Landsskatteretten til  

 grund, at klagerens fulde skattepligt til Danmark ikke er ophørt ved  

 tiltrædelsen af stillingen i Grønland.
Klageren må  

 således anses som fuldt skattepligtig til Danmark, også af  

 vederlaget modtaget for perioden fra den 20. maj til den 30. juni 1998, jf.  

 statsskattelovens § 4.
 Efter bekendtgørelse nr. 475 af 21. november 1979 af  

 dobbeltbeskatningsoverenskomst af 18. oktober 1979 art. 4, må klageren  

 fra den 20. maj 1998 i skattemæssig henseende anses at være  

 hjemmehørende i Danmark, idet klageren efter  denne dato ikke  

 længere opholder sig i Grønland.
 Henset til klagerens ansættelsesforhold ved X Kommune finder retten  

 herefter, at i relation til bekendtgørelse nr. 475 af 21. november  

 1979 af dobbeltbeskatningsoverenskomst af 18. oktober 1979 art. 15, stk. 1,  

 må arbejdet, for hvilket lønnen udbetales, i skatteretlig  

 henseende anses for udført i Grønland, hvorfor Grønland  

 må tillægges beskatningsretten hertil, jf. bekendtgørelse  

 nr. 475 af 21. november 1979 af dobbeltbeskatningsoverenskomst af 18. oktober  

 1979 art. 15, stk. 1 og bekendtgørelse nr. 816 af 17. oktober  

 1995.
 Der skal herefter ske lempelse efter metodebestemmelsen i  

 bekendtgørelse nr. 475 af 21. november 1979 af  

 dobbeltbeskatningsoverenskomst af 18. oktober 1979 art. 22.
