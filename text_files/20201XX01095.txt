Skriftlig fremsættelse (5. maj 2021) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om en aktiv beskæftigelsesindsats og lov om arbejdsløshedsforsikring m.v. (Forlængelse af uddannelsesløftet med forhøjet dagpengesats på 110 pct. til 2022 samt undtagelse for genindplacering i en ny dagpengeperiode for personer omfattet af uddannelsesløftet) (Lovforslag nr.
L 231) Lovforslaget udmønter den del af aftale af 9. februar 2021 indgået mellem Regeringen, Venstre, Radikale Venstre, Socialistisk Folkeparti, Enhedslisten, Konservative og Alternativet om yderligere forbedringer af hjælpepakkerne for ikke mindst de mindre erhvervsdrivende, der omhandler forlængelse af retten til at påbegynde et uddannelsesløft på 110 pct. af hidtidige dagpengesats med yderligere et år, så retten også er gældende i 2022.
Med lovforslaget foreslås det, at dagpengemodtagere frem til udgangen af 2022 får ret til at påbegynde et uddannelsesløft på 110 pct. dagpengesats inden for fag, hvor der kan forventes behov for arbejdskraft.
Fag med behov for arbejdskraft afgrænses af en opdateret positivliste.
Med lovforslaget foreslås det ligeledes, at personer, omfattet af uddannelsesløftet med en dagpengesats svarende til op til 110 pct. af højeste dagpengesats, ikke får beregnet en ny dagpengesats undervejs i uddannelsesløftet.
Denne ændring er i overensstemmelse med den politiske intention om, at dagpengemodtagere skulle kunne tage et uddannelsesløft med en dagpengesats svarende til op til 110 pct. højeste dagpenge i hele den resterende del af deres nuværende dagpengeperiode, jf. aftale om ekstraordinært løft af ledige fra juni 2020.
 Det foreslås, at lovforslaget træder i kraft den 14. juni 2021.
 Forslaget om forlængelse af uddannelsesløft på 110 pct. i 2022 skønnes at medføre offentlige merudgifter før skat og tilbageløb på 188,0 mio. kr. i 2022, 75,8 mio. kr. i 2023, -1,4 mio. kr. i 2024 og -12,9 mio. kr. i 2025.
 Det skønnes med betydelig usikkerhed, at forslaget om undtagelse af automatisk genindplacering i en dagpengeperioden før skat og tilbageløb vil medføre merudgifter til dagpenge på 0,9 mio. kr. i 2021, 4,0 mio. kr. i 2022, 5,0 mio. kr. i 2023, 1,5 mio. kr. i 2024 og 0,2 mio. kr. i 2025.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
