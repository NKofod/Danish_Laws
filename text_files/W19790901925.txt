Ankestyrelsens principafgørelse O-32-79 om tilbagebetalingspligt Resume:
 Tilbagebetalingspligt efter bistandslovens § 26, stk. 1, nr. 1-3, skulle  ved hjælpens udbetaling tilkendegives over for modtageren med angivelse af baggrunden for tilbagebetalingskravet.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 26 Vejledninger:
Socialministeriets cirkulære nr. 140 af 15. august 1975 om bistandslovens almindelige bestemmelser - Sagsfremstilling:
 Et amtsankenævn har for Socialministeriet forelagt det spørgsmål, om tilbagebetalingspligt efter bistandslovens § 26, stk. 1, nr. 1-3, skal begrundes over for den tilbagebetalingspligtige, samt om det sociale udvalg frit kan ændre sin begrundelse, såfremt udvalget senere finder, at en anden af de 3 nævnte tilbagebetalingsgrunde er mere holdbar.
 Afgørelse:
 I denne anledning har Socialministeriet henvis til, at tilbagebetaling af kontanthjælp efter bistandsloven må ses som en undtagelse og derfor kun kan kræves i de tilfælde, der udtømmende er opregnet i bistandslovens § 25 og § 26.
 Det er desuden i bistandslovens § 26, stk. 2, bestemt, at tilbagebetaling efter § 26, stk. 1, nr. 1-3, kun kan kræves, hvis det sociale udvalg ved hjælpens udbetaling har gjort modtageren bekendt med tilbagebetalingspligten.
 I Socialministeriets cirkulære af 15. august 1975 om bistandslovens almindelige bestemmelser, punkt 36, er hver enkelt af disse tre tilbagebetalingsgrunde omtalt for sig og med en særskilt bemærkning om alle tre situationer om, at tilbagebetalingspligten skal tilkendegives senest ved hjælpens udbetaling.
Da der er tale om en undtagelsessituation, og da ansvaret for at indsamle alle relevante oplysninger samt vurdere disse i første række påhviler det sociale udvalg, finder Socialministeriet, at bistandslovens § 26, stk. 2, samt nævnte cirkulæres punkt 36 må forstås således, at ikke blot tilbagebetalingspligten, men også baggrunden for beslutningen herom må tilkendegives for modtageren senest ved hjælpens udbetaling.
Det sociale udvalg vil således ikke på et senere tidspunkt kunne ændre sin første begrundelse til en anden af de under § 26, stk. 1, 1-3, nævnte tilbagebetalingsgrunde.
