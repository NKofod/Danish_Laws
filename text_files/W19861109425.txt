 Ændret vilkårene for en tilladelse til at føre et advarselsregister,  

 således at der kan registreres personnumre.
Foreningen til Bedømmelse af Personforsikringsrisiko rettede i 1986  

 henvendelse til Registertilsynet med en redegørelse for en række forestående  

 ændringer i foreningens registeraktiviteter.
Foreningen fandt, at ændringerne  

 ville have betydning for den af Registertilsynet meddelte tilladelse til at  

 føre et advarselsregister over personer, hvis begæringer om personforsikring  

 har været forelagt foreningen på grund af formodning om forringet  

 helbredstilstand.
 Foreningen anmodede bl.a. om tilladelse til at anvende det fulde  

 personnummer som entydig opslagsnøgle i forbindelse med omlægningen af  

 forespørgselsregisteret.
Det fremgik af sagen, at forespørgselsregisteret efter omlægning kun skal  

 indeholde information om personnummer, fornavn, efternavn, K-nr. (internt  

 sagsnummer) samt dato for registrering.
Begrundelsen for ønsket om anvendelse  

 af personnummer var, at der efter ændringer i skattekontrolloven er stillet  

 krav om, at livsforsikringsselskaberne skal afgive indberetning til  

 skattemyndighederne om præmiebidrag til livsforsikringer, herunder oplyse  

 personnummer for ejeren.
Desuden understregedes det, at der opnås en sikker  

 identifikation af den registrerede ved anvendelse af personnummeret.
I den anledning ændrede Registertilsynet vilkårene for tilladelsen til at  

 føre advarselsregisteret, således at bedømmelsesforeningen fremtidigt kan  

 registrere personnumre i advarselsregisteret.
Registertilsynet ændrede i den  

 forbindelse også ordlyden af den samtykkeerklæring, der efter vilkårene skal  

 afgives ved begæringer om livsforsikring, således at det er blevet indføjet,  

 at personnummeret også videregives.
Registertilsynets årsberetning 1986 s. 63 f.
Lov om private registre m.v.  

 er ændret, se nu J LBK nr. 622 af 2. oktober 1987 § 3, stk. 5, og for så vidt  

 angår personnummeroplysninger § 4 a.
