 §§ 21, stk. 2 og 7, stk. 1, i lov nr. 1084 af 21. december 1994 om ændring  

 af lov om orlov og §§ 47, stk. 1 og 2 samt 13, stk. 1, i bekendtgørelse nr.  

 1178 af 27. december 1994 om orlov til uddannelse, sabbat og børnepasning.
 Tilbagekaldelse af sabbatorlov som følge af, at orlovspersonen ikke var  

 fyldt 25 år på ansøgningstidspunktet.
 En person fik den 12. oktober 1995 bevilget sabbatorlov i perioden 12.  

 oktober 1995 til 8. april 1996.
 Under henvisning til § 13, stk. 1, i ovennævnte bekendtgørelse  

 tilbagekaldte Arbejdsformidlingen den 13. oktober 1995 orloven, idet  

 orlovspersonen ikke var fyldt 25 år på ansøgningstidspunktet.
 Orlovspersonen klagede over tilbagekaldelsen til Arbejdsmarkedets  

 Ankenævn, der fandt, at der ikke var hjemmel i § 47, stk. 1 og stk. 2, i  

 ovennævnte bekendtgørelse til at tilbagekalde bevillingen.
 Ankenævnet fandt imidlertid, at der i den konkrete sag kunne ske  

 tilbagekaldelse med hjemmel i almindelige retsgrundsætninger, da der ikke  

 havde været hjemmel til at udstede bevillingen, eftersom ansøgeren ikke var  

 fyldt 25 år på ansøgningstidspunktet.
 Ankenævnet lagde til grund, at den fejlagtige udstedelse af bevillingen  

 skyldtes, at Arbejdsformidlingen havde overset, at orlovspersonen ikke var  

 fyldt 25 år på ansøgningstidspunktet.
 Ankenævnet henviste til § 7, stk. 1, i ovennævnte lov, hvoraf det fremgår,  

 at det er et vilkår for sabbatorlov, at man er fyldt 25 år.
 Endvidere lagde ankenævnet vægt på, at det også af vejledningen på  

 bagsiden af blanketten om sabbatorlov fremgår, at ansøgeren skal være fyldt  

 25 år.
 Ankenævnet tiltrådte således Arbejdsformidlingens afgørelse.
 Styrelsen skal på baggrund af ankenævnets afgørelse udtale at i de  

 tilfælde, hvor betingelserne for at bevilge orlov aldrig har været til  

 stede, kan der ske tilbagekaldelse af bevillingen med hjemmel i almindelige  

 retsgrundsætninger.
 Hvis betingelserne for orloven ikke længere er til stede, kan der  

 ske tilbagekaldelse af bevillingen med hjemmel i § 61, stk. 3, i  

 bekendtgørelse nr. 1169 af 21. december 1995 om orlov til uddannelse, sabbat  

 og børnepasning.
