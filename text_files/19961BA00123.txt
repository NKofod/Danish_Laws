Nr BSF 123 Folketingsbeslutning om dansk deltagelse i en multinational sikringsstyrke  

 i Albanien Fremsat af udenrigsministeren (Niels Helveg Petersen) den 16. april 1997 Vedtaget ved anden (sidste) behandling den 2. maj 1997 Folketinget meddeler sit samtykke til, at danske militære styrker stilles til rådighed for en multinational sikringsstyrke til indsættelse i Albanien efter bemyndigelse fra FN's Sikkerhedsråd under vilkår, hvor muligheden for at anvende magt foreligger.
Styrken har til opgave at lette en sikker og hurtig levering af humanitær bistand og at bistå med at skabe sikre forhold for de internationale organisationers arbejde i Albanien.
Oprindelig fremsat forslag Folketinget meddeler sit samtykke til, at danske militære styrker stilles til rådighed for en multinational sikringsstyrke til indsættelse i Albanien efter bemyndigelse fra FN's Sikkerhedsråd under vilkår, hvor muligheden for at anvende magt foreligger.
Styrken har til opgave at lette en sikker og hurtig levering af humanitær bistand og at bistå med at skabe sikre forhold for de internationale organisationers arbejde i Albanien.
Bemærkninger til forslaget I.
Flere måneders uro og demonstrationer som følge af økonomisk kollaps  

 har udviklet sig til voldelige uroligheder og sammenbrud af lov og orden i  

 Albanien.
Specielt den sydlige del af landet terroriseres af kriminelle  

 bander uden nogen central styring.
De eksisterende politimyndigheder har ikke  

 kontrol med situationen.
Kaserner er blevet plyndret for håndvåben og  

 soldaterne har forladt deres tjenestesteder.
I begyndelsen af marts 1997 erklærede den albanske præsident  

 undtagelsestilstand og indkaldte de albanske politiske partier til krisemøde.  

 Mødet resulterede i dannelsen af en national forsoningsregering med  

 deltagelse af alle politiske partier.
Desuden blev der indgået aftale om  

 afholdelse af parlamentsvalg under fuld international overvågning inden  

 udgangen af juni 1997 og om tilbagelevering af våben og ammunition.
Aftalen  

 indeholdt endvidere en bestemmelse om, at regeringen skulle tage alle  

 nødvendige skridt i samarbejde med nationale og internationale organisationer  

 med henblik på at genoprette lov og orden i de urolige områder.
Den nationale  

 forsoningsregerings opfordring om civiles tilbagelevering af våben er ikke  

 blevet fulgt.
Den kaotiske situation de seneste måneder har endvidere ført  

 til mangel på basale fødevarer og medicin.
Den 4. marts 1997 besluttede udenrigsministeren i sin egenskab af  

 OSCE-formand at udnævne Østrigs tidligere forbundskabsler Franz Vranitzky til  

 sin personlige repræsentant i Albanien.
Vranitzkys mandat var bl.a. at  

 undersøge, hvorledes OSCE kunne bidrage til at genoprette lov og orden i  

 Albanien.
II.
Albaniens regering anmodede medio marts 1997 om indsættelse af  

 udenlandske militære styrker til at forbedre sikkerhedssituationen i landet.
 Ved OSCE's Permanente Råds beslutning nr. 158 af 20. marts 1997 erklærede  

 OSCE sig rede til i koordination med andre internationale organisationer at  

 bistå Albanien med en demokratisk opbygning og sikring af respekt for  

 menneskerettigheder samt at forberede de forudsete parlamentsvalg.
Beslutningen blev fulgt op af OSCE's Permanente Råds beslutning nr. 160 af  

 27. marts 1997 om etablering af en OSCE-tilstedeværelse i Albanien.
OSCE  

 udtrykte samtidig støtte til indsættelse af en multinational styrke i  

 overensstemmelse med FN-pagten og OSCE's principper og efter bemyndigelse fra  

 FN's Sikkerhedsråd.
Med henvisning til Albaniens anmodning og OSCE's beslutning nr. 160 vedtog  

 FN's Sikkerhedsråd den 28. marts 1997 resolution 1101, i hvilken  

 Sikkerhedsrådet giver bemyndigelse til indsættelse af en multinational  

 sikringsstyrke i Albanien.
Styrken har til opgave at lette en sikker og  

 hurtig levering af humanitær bistand og at bistå med at skabe sikre forhold  

 for de internationale organisationers arbejde i Albanien.
Styrken vil udføre  

 sine opgaver på neutral og upartisk vis.
FN's mandat bemyndiger styrken til  

 at operere under FN-pagtens kapitel VII.
Mandatet giver styrken ret til at  

 anvende magt til sikring af troppernes egen sikkerhed og bevægelsesfrihed.
Sikkerhedsrådet hilser de italienske myndigheders tilbud om at organisere  

 den multinationale sikringsstyrke velkommen.
Det bemærkes i resolutionen, at  

 der er tale om en midlertidig og begrænset sikringsstyrke.
Mandatet for  

 operationen udløber efter 3 måneder.
Forlængelse af mandatet vil kræve en  

 fornyet beslutning i FN's Sikkerhedsråd.
 Det albanske parlament godkendte den 30. marts indsættelsen af en  

 multinational styrke.
III.
På italiensk initiativ har en række lande ført drøftelser om  

 sammensætning af en multinational styrke.
Styrken forventes at blive på ca.  

 6.000 mand, sammensat af tropper fra Italien, Frankrig, Spanien, Grækenland,  

 Tyrkiet, Rumænien og Østrig.
Danmark har deltaget i de indledende møder.  

 Italien har det overordnede militære ansvar for operationen.
Styrken vil have  

 enkle og entydige kommando- og kontrolforhold.
Indsatsområdet for styrken  

 omfatter albansk land-, sø- og luftterritorium, internationalt farvand og  

 luftrum i det centrale Adriaterhav samt i det nordlige Ioniske hav.
Styrken vil blandt andet skulle sikre kontrollen med de primære  

 transportknudepunkter og -ruter for at sikre indførsel og distribution af den  

 planlagte nødhjælp.
Derudover vil styrken skulle bistå med at skabe sikre  

 rammer for de internationale civile og humanitære organisationers arbejde i  

 Albanien.
 Alle deltagende lande vil operere under Sikkerhedsrådets mandat samt  

 international ret, herunder gældende folkeretlige regler om nødværge og  

 nødret, og i fortsættelse heraf de i den militære operationsplan godkendte  

 »rules of engagement« (ROE; regler for magtanvendelse).
IV.
Den 4. april 1997 blev der nedsat en politisk styringskomite for den  

 multinationale styrke.
Komiteen består af repræsentanter fra de  

 troppebidragende lande og fra styrkens ledelse.
Italien er formand og  

 Frankrig næstformand.
Komiteen træffer beslutninger ved konsensus.  

 Observatører fra OSCE, EU, WEU og fra FN's afdeling for humanitær bistand  

 inviteres til at deltage i dele af komiteens møder.
OSCE og WEU repræsenteres  

 henholdsvis af Danmark og Frankrig i deres egenskab af formandskaber.  

 Komiteen mødes ugentligt i Rom.
Styringskomiteen varetager den politisk-militære koordination og  

 fastlægger de overordnede politiske retningslinier for operationen.
Komiteen  

 vil rapportere regelmæssigt til FN's Sikkerhedsråd samt holde OSCE, EU, WEU  

 og NATO underrettet om operationen.
Den multinationale sikringsstyrke indgår som en del af den overordnede  

 internationale indsats i Albanien.
På et møde i OSCE's Permanente Råd den 27.  

 marts 1997 blev det besluttet at åbne en rådgivende mission i Tirana.
Det er  

 planen at OSCE skal varetage den overordnede koordination af den samlede  

 indsats.
Derudover ventes OSCE's indsats koncentreret om menneskerettigheder,  

 demokrati og valg i et tæt samarbejde med bl.a.
Europarådet.
EU's indsats i  

 Albanien ventes især koncentreret om den humanitære og økonomiske bistand.  

 Flere andre internationale humanitære organisationer har iværksat eller  

 påtænker at iværksætte humanitære aktioner i Albanien.
V.
Regeringen finder, at Danmark bør yde både et civilt og et militært  

 bidrag til den vigtige humanitære opgave i Albanien.
Der er tale om en  

 alvorlig krise inden for Europas grænser.
Danmark har ydet en stor indsats på  

 Balkan igennem en årrække og bør være rede til også at bidrage til at  

 genoprette ro og stabilitet i Albanien.
Den alvorlige situation i landet gør  

 det nødvendigt med en militær styrke for at sikre, at den civile og  

 humanitære indsats bliver effektiv.
Samtidig er det vigtigt at forhindre, at  

 den spændte tilstand optrappes og breder sig.
Danmark har i kraft af sit  

 formandskab for OSCE desuden en væsentlig koordinerende rolle for hele den  

 planlagte indsats i Albanien.
Det er regeringens hensigt som udgangspunkt at bidrage til den  

 multinationale styrke med en let opklaringsenhed samt stabspersonel til  

 styrkens multinationale hovedkvarter, i alt ca. 65 personer.
Regeringen vil  

 løbende vurdere styrkebidragets sammensætning med henblik på effektiv  

 opgaveløsning og vil, hvis det skulle vise sig hensigtsmæssigt mere  

 omfattende at justere bidraget, i hvert enkelt tilfælde rådføre sig med Det  

 Udenrigspolitiske Nævn herom.
Det er planen, at den danske opklaringsenhed skal indgå i den franske  

 bataljon, der udgøres af bl.a. panserinfanteri-, ingeniør-, og  

 kampvognsenheder samt et helikopterkompagni.
I alt ca. 1.000 franske  

 soldater.
Der er lagt stor vægt på at give de danske tropper den bedst mulige  

 beskyttelse.
Styrken vil være udrustet med lette pansrede hjulkøretøjer samt  

 personligt beskyttelsesudstyr af samme type og standard som det, der anvendes  

 af de danske styrker i Bosnien-Hercegovina.
VI.
Under henvisning til det anførte anmodes Folketinget om at meddele sit  

 samtykke til, at danske militære styrker stilles til rådighed for en  

 multinational militær sikringstyrke til indsættelse i Albanien med henblik på  

 at lette fordelingen af humanitær bistand og at bistå med at skabe sikre  

 forhold for de internationale organisationers civile og humanitære arbejde i  

 Albanien.
Muligheden for at anvende militære magtmidler består med henblik på  

 at sikre sikkerheden for personellet ved styrken, styrkens frie bevægelighed  

 samt i nødsituationer, herunder i givet fald til fordel for de humanitære  

 organisationer samt for potentielle eller faktiske ofre for alvorlige  

 forbrydelser og lignende.
Det lægges til grund, at der er tale om udsendelse  

 efter anmodning fra den albanske regering, som er indforstået med styrkens  

 mandat og opgaver.
Den samlede indsats i Albanien vil betyde udsendelse af ca. 65 mand samt  

 materiel til en værdi af ca. 70 mio. kr.
Omkostningerne ved udsendelse i tre  

 måneder anslås til et nettobeløb på ca. 15 mio. kr. eksklusive eventuelle  

 fællesudgifter.
Omkostningerne forventes at kunne afholdes inden for den i  

 anm. til finansloven afsatte ramme til forsvarets løsning af internationale  

 opgaver i 1997.
 Regeringen finder, at Danmark bør bidrage til at sikre de internationale  

 organisationer, herunder de humanitære, der i en overgangsperiode skal hjælpe  

 det albanske samfund med at etablere demokratiske forhold og sikre humanitære  

 forsyninger til det kriseramte land.
Skriftlig fremsættelse Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om dansk deltagelse i en  

 multinational sikringsstyrke i Albanien.
(Beslutningsforslag nr.
B 123).
Folketinget meddeler sit samtykke til, at danske militære styrker stilles  

 til rådighed for en multinational sikringsstyrke til indsættelse i Albanien  

 efter bemyndigelse fra FN's Sikkerhedsråd under vilkår, hvor muligheden for  

 at anvende magt foreligger.
Styrken har til opgave at lette en sikker og  

 hurtig levering af humanitær bistand og at bistå med at skabe sikre forhold  

 for de internationale organisationers arbejde i Albanien.
Albaniens regering anmodede medio marts 1997 om indsættelse af udenlandske  

 militære styrker til at forbedre sikkerhedssituationen i landet.
Den 27.  

 marts 1997 besluttede OSCE at støtte indsættelsen af en multinational styrke  

 under FN-mandat.
På denne baggrund vedtog FN's Sikkerhedsråd den 28. marts 1997 resolution  

 1101, i hvilken Sikkerhedsrådet giver bemyndigelse til indsættelse af en  

 multinational sikringsstyrke i Albanien under FN-Pagtens kapitel VII,  

 foreløbig for en 3 måneders periode.
Styrken vil udføre sine opgaver på  

 neutral og upartisk vis.
Styrken forventes at blive på ca. 6.000 mand, sammensat af tropper fra  

 Italien, Frankrig, Spanien, Grækenland, Tyrkiet, Rumænien og Østrig.
Styrken  

 vil være italiensk ledet og operere under enkle og entydige kommando- og  

 kontrolforhold.
Styrken vil operere under Sikkerhedsrådets mandat samt international ret,  

 herunder gældende folkeretlige regler om nødværge og nødret, og i  

 fortsættelse heraf de i den militære operationsplan godkendte regler for  

 magtanvendelse.
Styrken vil således kunne anvende militære magtmidler for at  

 sikre sit eget personels sikkerhed og styrkens frie bevægelighed.
Styrken vil  

 også have mulighed for at gribe ind i nødsituationer til fordel for de  

 humanitære organisationer samt for potentielle eller faktiske ofre for  

 alvorlige forbrydelser og lignende.
Styrken udsendes efter klar anmodning fra  

 den albanske regering, som er indforstået med styrkens mandat og opgaver.
Den politiske ledelse af styrken varetages af en politisk styringskomite  

 med repræsentanter fra de troppebidragende lande.
Komiteen vil stå for den  

 politisk-militære koordination og fastlægge de overordnede politiske  

 retningslinier for operationen.
Observatører fra OSCE, EU, WEU og fra FN's  

 afdeling for humanitær bistand er inviteret med i dele af komiteens møder.
Den multinationale styrke vil indgå som en del af den internationale  

 indsats i Albanien.
Det er planen, at OSCE skal varetage den overordnede  

 koordination af den samlede indsats.
Styrken vil blandt andet skulle sikre kontrollen med de primære  

 transportknudepunkter og -ruter for at sikre levering af den planlagte  

 nødhjælp.
Derudover vil styrken skulle bistå med at skabe sikre rammer for de  

 internationale civile og humanitære organisationers arbejde i Albanien.
Regeringen finder, at Danmark bør være med til at løse den vigtige  

 humanitære opgave i Albanien.
Der er tale om en alvorlig krise inden for  

 Europas grænser, som vi ikke kan sidde overhørig.
Det er også vigtigt at  

 forhindre, at den spændte tilstand optrappes og breder sig.
Som udgangspunkt har regeringen til hensigt at udsende ca. 65 personer til  

 den multinationale styrke, bestående af en let opklaringsenhed og  

 stabspersonel til styrkens hovedkvarter.
Det er planen, at den danske enhed  

 skal tilknyttes den franske bataljon.
Der lægges stor vægt på at give de  

 danske tropper den bedst mulige beskyttelse.
 Idet jeg i øvrigt henviser til bemærkningerne til beslutningsforslaget,  

 skal jeg anbefale forslaget til Folketingets velvillige behandling.
