Ankestyrelsens principafgørelse 125-11 om sygedagpenge - hjemvisning - afgørelse - forlængelsesgrundlag - varighedsbegrænsning Resume:
 Sygedagpenge kan ikke udbetales efter varighedsbegrænsningens indtræden, medmindre der allerede på dette tidspunkt er grundlag for at forlænge dagpengeperioden.
 Ankestyrelsens Beskæftigelsesudvalg fandt, at borgeren ikke opfyldte betingelserne for forlængelse af dagpengeperioden.
 Det forhold, at kommunens afgørelse blev ophævet på grund af ugyldighed og sagen hjemvist til kommunen, medførte ikke, at borgeren fortsat havde ret til sygedagpenge under sagens behandling i kommunen.
 Kassation:
Principafgørelsen er afløst af en nyere afgørelse Kassationsdato:
20-10-2011 Love:
Lov om sygedagpenge - lovbekendtgørelse nr. 85 af 7. februar 2011 - § 24 og § 27, stk. 1, nr. 1-7 Note:
Afløst af 182-11 Afgørelse:
 Ankestyrelsens Beskæftigelsesudvalg har i møde truffet afgørelse i din sag om afklaring af kommunens forpligtelse til efter hjemvisning at betale sygedagpenge under en forlængelse, når der ikke har været truffet lovlig afgørelse.
Resultatet er  Du har ikke ret til udbetaling af sygedagpenge efter den 31. marts 2010, hvor varighedsbegrænsningen indtrådte.
 Vi er således kommet til samme resultat som Beskæftigelsesankenævnet i Statsforvaltningen Y.
 Der var enighed på mødet.
Begrundelsen for afgørelsen Det fremgår af lovens § 24, at udbetalingen af sygedagpenge ophører efter 52 uger i de 18 forudgående kalendermåneder.
 Det fremgår desuden af loven, at sygedagpenge efter varighedsbegrænsningens indtræden kun kan forlænges, hvis en af betingelser, der er nævnet i § 27, stk. 1, nr. 1-7, er opfyldt allerede på tidspunktet for varighedsbegrænsningens indtræden.
 Der er således ikke hjemmel i loven til at fortsætte udbetalingen af dagpenge efter varighedsbegrænsningens indtræden, medmindre der allerede fra dette tidspunkt var grundlag for at forlænge dagpengeperioden.
 Du opfylder ikke en af betingelser for at forlænge udbetalingen af sygedagpenge efter den 31. marts 2010.
 Det forhold, at kommunens afgørelse blev ophævet og sagen hjemvist til kommunen til ny behandling og afgørelse, kan ikke i sig selv medføre, at du har ret til udbetaling af sygedagpenge, mens sagen på ny blev behandlet i kommunen.
 Manglerne ved kommunens sagsbehandling kan således ikke i sig selv føre til, at du kan få bedre retsstilling efter varighedsbegrænsningens indtræden end den, der fremgår af loven.
Oplysninger i sagen Vi har afgjort sagen på grundlag af:
 De oplysninger, som forelå da Beskæftigelsesankenævnet traf afgørelse i sagen  Beskæftigelsesankenævnets afgørelse af 22. februar 2011  Klagen til Ankestyrelsens Beskæftigelsesudvalg af 28. februar 2011  Beskæftigelsesankenævnets genvurdering Nævnet har den 20. oktober 2010 ophævet kommunens afgørelse og hjemvist sagen til fornyet vurdering og afgørelse.
Nævnet har vurderet, at kommunens afgørelse om, at der ikke kan ske forlængelse af pågældendes dagpengeperiode, må anses for at være truffet af anden aktør.
 Nævnet har samtidig oplyst, at nævnets afgørelse ikke umiddelbart betyder, at sygedagpengeudbetalingen til pågældende skal genoptages, da dette forudsætter, at der foreligger en forlængelsesgrund som omhandlet i sygedagpengelovens § 27, stk. 1.
 På denne baggrund har kommunen den 22. december 2010 truffet afgørelse om, at der ikke er mulighed for genoptagelse af sygedagpengeretten efter den 31. marts 2010, idet det vurderes at betingelserne for forlængelse jf. dagpengelovens § 27, stk. 1, nr. 1-7 ikke er opfyldt.
 Den 22. februar 2011 har nævnet stadfæstet kommunens afgørelse, med henvisning til, at betingelserne for at forlænge udbetalingen ikke er opfyldt.
 Din hjælper har klaget over denne afgørelse og anmodet om, at vi tager stilling til spørgsmålet om udbetaling af sygedagpenge i perioden fra 31. marts 2010 til 22. december 2010, da der ikke i denne periode foreligger en gyldig afgørelse angående berettigelse til sygedagpenge.
