Sag nr. 20, 21, 22, 23, 24, 28 og 29: Gramex mod en række  

 lokalradioer.
Fastsættelse af dækningsområde for lokalradio.
Dækningsområdet er som udgangspunkt befolkningen i det område for  

 hvilket lokalradioen har sendetilladelse.
Kan fraviges, hvis radioen kun  

 henvender sig til en begrænset del af områdets indbyggere, eller hvis  

 radioens sendestyrke ikke tillader en tilfredsstillende dækning i hele  

 sendeområdet eller omvendt rækker langt derudover.
Radioens faktiske  

 lyttertal ikke relevant.
Dækningsområdet for lokalradioerne fastsat til  

 følgende antal indbyggere: Skagen Lokalradio: 14.000; Næstved Folkeradio:  

 20.000; Radio RAFO: 30.200; Odense Nærradio: 173.000; Radio Vesterbro:  

 36.000; Frederikshavn Lokalradio: 35.500; Rhema Radio: 100.000.
 I Tvangslicensnævnets sager nr. 20, 21, 22, 23, 24, 28 og 29:
Gramex mod Skagen Nærradio A.m.b.a., Næstved Folkeradio, Radio RAFO A.m.b.a., Odense Nærradio, Radio Vesterbro, Frederikshavn Lokalradio A/S og Rhema Radio.
blev af nævnet den 23. juni 1988 afsagt sålydende kendelse:
 Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radioforetagender, herunder Odense Nærradio, Radio Vesterbro og Rhema Radio,  

 verserende tvist om størrelsen af vederlaget i henhold til ophavsretslovens §  

 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jfr. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes, henholdsvis forøges beløbene  

 proportionalt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.  

 Afgiftsordningen fastsættes med virkning fra den 1. november 1986.« Der er mellem Gramex og de ovennævnte lokalradioer opstået tvist om,  

 hvorledes dækningsområdet skal opgøres, idet Gramex gør gældende, at  

 udgangspunktet er det faktiske indbyggertal i den eller de kommuner, for  

 hvilke nærradioen har sendetilladelse (»sendeområdet«), medens  

 lokalradioerne gør gældende, at det dækningsområde, der er grundlaget for  

 beregning af det vederlag, som lokalradioerne skal erlægge til Gramex for  

 offentlig fremførelse af fonogrammer, udgøres af det faktiske antal lyttere.
 I sagens behandling har højesteretsdommer Poul Høeg, højesteretssagfører  

 Jørgen Pedersen samt kontorchef Lise Østerborg deltaget.
 Om omstændighederne i de enkelte sager, skal oplyses følgende:
 Nr. 20, Skagen Nærradio.
 I erklæring af 25. juni 1987 oplyste Skagen Nærradio over for Gramex at  

 dækningsområdet bestod af 3.000 lyttere og at sendetiden var 18 timer  

 ugentligt, heraf 12 timers forbrug af fonogrammer.
Gramex svarede den 29. juli 1987, at dækningsområdet normalt ville være  

 indbyggertallet i den eller de kommuner, som radioen havde sendetilladelse  

 for.
Da Skagen Nærradio havde sendetilladelse for Skagen kommune, var  

 dækningsområdet derfor 14.000 indbyggere, og på dette grundlag beregnede  

 Gramex sit vederlag.
 Da Skagen Nærradio fastholdt sit standpunkt, har Gramex for nævnet påstået  

 Skagen Nærradio tilpligtet at anerkende, at dens dækningsområde udgøres af  

 14.000 indbyggere.
 Skagen Nærradio har heroverfor påstået Gramex tilpligtet at anerkende, at  

 dækningsområdet udgøres af det faktiske antal lyttere, for tiden 3.000.
 Nr. 21, Næstved Folkeradio.
 I erklæring af 7. juli 1987 meddelte Næstved Folkeradio, at  

 dækningsområdets (Næstved kommune) indbyggertal var 45.000, men folkeradioens  

 lytterantal 2.500, og at forbruget af fonogrammer var 4,8 timer ugentligt af  

 en sendetid på 12 timer (40%).
 I skrivelse af 17. august 1987 til Gramex fastholdt Næstved Folkeradio, at  

 man af lyttergrundlaget på 45.000 gennemsnitligt havde 5% lyttere pr.  

 udsendelse, og at afgiften skulle beregnes derefter.
Gramex har herefter for nævnet påstået Næstved Folkeradio tilpligtet at  

 anerkende, at dens dækningsområde udgøres af 20.000 indbyggere.
Gramex har  

 herved anført, at et dækningsområde på 25.000 indbyggere er anvendt for de  

 kristne nærradioer i Næstved.
Da Næstved Folkeradio har et politisk  

 idegrundlag, og da musikforbruget ikke er dominerende i programfladen, finder  

 Gramex, at dens dækningsområde bør indskrænkes i hvert fald som for de  

 kristne nærradioer i Næstved, og såfremt musikforbruget fortsat ligger som  

 anført, kan man acceptere et dækningsområde på 20.000 indbyggere.
 Næstved Folkeradio har heroverfor påstået Gramex tilpligtet at anerkende,  

 at dækningsområdet udgøres af det faktiske antal lyttere, for tiden 2.500.
 Nr. 22 Radio RAFO.
 I skrivelse af 11. august 1987 meddelte Radio RAFO, at dens dækningsområde  

 var 8.600 indbyggere (antallet af medlemmer af Fællesorganisationen i  

 Haderslev), og at forbruget af fonogrammer var 31 timer ugentligt af en  

 sendetid på 39 timer.
 Gramex svarede den 12. august 1987, at dækningsområdet måtte være  

 kommunens 30.000 indbyggere, og dette fastholdt man i skrivelse af 13. august  

 1987, efter at Radio RAFO havde foreslået dækningsområdet fastsat til 17.200  

 indbyggere.
 Gramex har herefter for nævnet påstået Radio RAFO tilpligtet at anerkende,  

 at dens dækningsområde udgøres af 30.200 indbyggere.
 Radio RAFO har heroverfor påstået Gramex tilpligtet at anerkende, at  

 dækningsområdet udgøres af det faktiske antal lyttere, for tiden 5.000.
 Nr. 23, Odense Nærradio.
 I erklæring af 10. juni 1987 meddelte Odense Nærradio, at dens  

 dækningsområde var 50.000 indbyggere, og at forbruget af fonogrammer var 130  

 timer ugentligt af en sendetid på 168 timer.
Gramex svarede den 16. juni 1987, at dækningsgrundlaget var kommunens  

 172.700 indbyggere.
Under yderligere brevveksling fastholdt parterne deres  

 standpunkter.
I skrivelse af 20. august 1987 åbnede Gramex mulighed for  

 anvendelse af en lavere nattakst i visse timer.
Odense Nærradio fastholdt  

 fortsat et dækningsområde på 50.000 indbyggere og henviste dels til, at  

 lytterforeningen bag nærradioen havde 4.500-5.500 medlemmer, og at det reelle  

 lyttertal maksimalt var 6-8 gange medlemstallet, og dels til, at nærradioerne  

 ikke kunne aflyttes kvalitativt tilfredsstillende af 50.000 indbyggere.
 Gramex har herefter for nævnet påstået Odense Nærradio tilpligtet at  

 anerkende, at dens dækningsområde udgøres af 173.000 indbyggere.
 Odense Nærradio har heroverfor påstået Gramex tilpligtet at anerkende, at  

 dækningsområdet udgøres af det faktiske antal lyttere, for tiden 20.000.
 Nr. 24, Radio Vesterbro.
 I erklæring af 16. juni 1987 meddelte Radio Vesterbro, at dens  

 dækningsområde var 6.650 indbyggere, og at forbruget af fonogrammer var 4-4,5  

 timer ugentligt af en sendetid på 23 timer.
 I skrivelse af 30. juni 1987 svarede Gramex, at man ikke kunne godtage et  

 dækningsområde på 6.650 indbyggere, og i skrivelse af 5. august 1987 meddelte  

 Gramex, at man - i overensstemmelse med Radio Vesterbros ansøgning til KODA  

 af 7. november 1986 om brug af musikrepertoire ansatte dækningsområdet til  

 36.000, da Radio Vesterbro var en decideret bydelsradio.
 Radio Vesterbro svarede den 18. august 1987, at man var åbne overfor et  

 løsningsforslag med hensyn til dækningsområdet.
 Gramex har herefter for nævnet påstået Radio Vesterbro tilpligtet at  

 anerkende, at dens dækningsområde udgøres af 36.000 indbyggere.
 Gramex har herved anført, at Radio Vesterbro bygger på et politisk  

 idegrundlag, og da den samtidig har et beskedent musikforbrug, har man  

 opgjort dækningsområdet i overensstemmelse med Radio Vesterbros egen  

 opgivelse overfor KODA.
 Radio Vesterbro har heroverfor påstået Gramex tilpligtet at anerkende, at  

 dækningsområdet udgøres af det faktiske antal lyttere, for tiden 6.650.
 Nr. 28, Frederikshavn Lokalradio.
 I skrivelse af 30. juli 1987 anførte Frederikshavn Lokalradio, at man  

 havde et gennemsnitligt lyttertal på 7.000 og beregnede afgift til Gramex  

 derudfra.
 Gramex svarede den 4. august 1987 og lagde i svaret et dækningsområde på  

 35.700 indbyggere - kommunens indbyggertal - til grund.
 Frederikshavn Lokalradio lagde i sit svar af 10. august 1987 fortsat et  

 lyttertal på 7.000 til grund, og anførte, at forbruget af fonogrammer var 60  

 timer ugentligt af en sendetid på 91 timer.
 Gramex har herefter for nævnet påstået Frederikshavn Lokalradio tilpligtet  

 at anerkende, at dens dækningsområde udgøres af 35.500 indbyggere.
 Frederikshavn Lokalradio har heroverfor påstået Gramex tilpligtet at  

 anerkende, at dækningsområdet udgøres af det faktiske antal lyttere, for  

 tiden 15.000.
 Nr. 29 Rhema Radio.
 I erklæring af 7. juni 1987 meddelte Rhema Radio, at dens dækningsområde  

 var ca. 50.000 indbyggere, og at forbruget af fonogrammer var 12 timer  

 ugentlig af en sendetid på 24 timer.
 I skrivelse af 14. juni 1987 rettede Rhema Radio dækningsområdet til  

 23.000 indbyggere, nemlig 10% af et lyttergrundlag på 230.000 indbyggere.
 Gramex svarede den 24. juni 1987, at man tog udgangspunkt i  

 indbyggertallet i radioens faktiske sendeområde, der for Rhema Radio var  

 angivet til 230.000 indbyggere.
 Såfremt Rhema Radio faktisk kun kan aflyttes af 230.000 indbyggere, ville  

 man på grund af radioens særlige kristne indhold være indstillet på at  

 acceptere en begrænsning af dækningsområdet til 100.000 indbyggere.
 Gramex har herefter for nævnet påstået Rhema Radio tilpligtet at  

 anerkende, at dens dækningsområde udgøres af 100.000 indbyggere.
Gramex har herved anført, at det er dens opfattelse, at halvdelen af  

 indbyggerne i Københavns og Frederiksberg kommune - ca. 280.000 indbyggere -  

 kan modtage udsendelser fra de lokale radiostationer i en rimelig god  

 kvalitet.
Bortset fra en enkelt lokalradio, hvis udsendelser kan modtages af  

 flere, vil udgangspunktet for de københavnske lokalradioer således være, at  

 dækningsområdet sættes til 280.000 indbyggere.
Selvom Rhema Radios anvendelse  

 af fonogrammusik er relativt højt (50%), er man dog på grund af denne  

 lokalradios særlige programflade med et kristent indhold indstillet på at  

 indskrænke dækningsområdet til 100.000 indbyggere, svarende til den  

 indskrænkning man i andre kommuner har foretaget overfor kristne nærradioer.
Rhema Radio har heroverfor påstået Gramex tilpligtet at anerkende, at  

 dækningsområdet udgøres af det faktiske antal lyttere, for tiden 23.000.  

 Gramex har til støtte for sine påstande generelt anført, at udgangspunktet  

 for en opgørelse af dækningsgrundlaget er det faktiske befolkningsunderlag  

 inden for sendeområdet.
Gramex' påstand over for Tvangslicensnævnet i den  

 første sag om nærradioernes betaling var baseret på det vederlag, som  

 Danmarks Radio betaler, idet vederlaget for et dækningsområde med 50.000  

 indbyggere udgør ca. 1/100 af den danske befolkning og derfor er sat til et  

 beløb, svarende til ca. 1/100 af det vederlag, der erlægges af Danmarks  

 Radio.
 Som gengivet i kendelsen tilkendegav Gramex, at man, bortset fra urimelige  

 tilfælde, vil lægge nærradioernes egne oplysninger om dækningsområdet til  

 grund.
Det er Gramex' opfattelse, at alene det faktiske befolkningstal i  

 sendeområdet kan udgøre et holdbart grundlag for beregningen af det vederlag,  

 der skal betales.
Gramex må tage klar afstand fra det standpunkt, at  

 vederlaget skal baseres på antallet af personer, der faktisk lytter til  

 nærradioernes udsendelser.
Dette har aldrig været grundlaget ved beregningen  

 af Gramex' tariffer på et beslægtet område som f.eks. betalingen fra  

 regionalradioerne under Danmarks Radio, hvor man udelukkende har lagt  

 indbyggertallet i sendeområdet til grund.
Til dette kommer, at det faktiske  

 lytterantal som grundlag for beregning af Gramex-vederlaget nødvendigvis må  

 forudsætte lytterundersøgelser, men ingen nærradio har over for Gramex  

 tilkendegivet, hvorledes en sådan undersøgelse nærmere skal gennemføres, og  

 hvor ofte.
Alene af denne grund vil det faktiske lytterantal ikke kunne  

 anvendes som beregningsgrundlag, idet Gramex selvsagt ikke blot kan lægge  

 nærradioens - udokumenterede - oplysninger om lytterantallet til grund.
 Gramex indtager imidlertid en fleksibel holdning, som kan føre til  

 modifikation af det vederlag, som fremkommer, såfremt alene det faktiske  

 indbyggerantal i sendeområdet indgår i beregningen.
 Gramex har for det første markeret, at man er indstillet på at se bort fra  

 marginale lyttere, således at lyttergrundlaget alene kommer til at omfatte  

 det lytterantal, som nærradioen har mulighed for at sende til - altså det  

 typiske lokalradioområde, der normalt ikke vil omfatte mere end 50.000  

 indbyggere og oftest er mindre, således som allerede dokumenteret under den  

 første sag for Tvangslicensnævnet.
Det kan oplyses, at en nærradio opnår sendetilladelse for en eller flere  

 kommuner, og Post- og Telegrafvæsenet stiller herefter sendefaciliteter til  

 rådighed med henblik på at sikre en god modtagekvalitet indenfor det område,  

 for hvilket sendetilladelsen er gældende.
Der vil normalt være god  

 modtagekvalitet i en radius på 5-7 km. fra senderen.
Dog er indbyggertallet,  

 som indgår i det af Gramex beregnede dækningsgrundlag, aldrig højere end  

 indbyggertallet i den eller de kommuner, for hvilke sendetilladelsen er  

 gældende.
Tallet kan undertiden være lavere, såfremt der er områder i  

 kommunen (kommunerne), hvor nærradioens udsendelse ikke kan modtages i en  

 rimelig god kvalitet.
 Gramex har endvidere tilkendegivet, at man i en vis udstrækning vil være  

 indstillet på at tage hensyn til størrelsen af det, der kan betegnes som  

 nærradioens »målgruppe«, hvilket ord imidlertid trænger til en  

 uddybende forklaring, idet man formentlig her står over for den egentlige  

 årsag til den tvist, der er opstået mellem Gramex og en række nærradioer, som  

 igen kan føres tilbage til formuleringen af Tvangslicensnævnets kendelse.
Nærradioens »målgruppe« er ikke alene det antal personer, der  

 rent faktisk lytter til nærradioens udsendelser.
Målgruppen er endvidere  

 heller ikke nødvendigvis den gruppe personer, som nærradioen efter eget  

 udsagn ønsker at nå ud til.
En betalingsregel kan og bør efter Gramex'  

 opfattelse ikke udformes ud fra størrelsen af den af nærradioen selv angivne  

 målgruppe, fordi målgruppen ikke altid er relevant for vederlagsberegningen.  

 Det vil således efter Gramex' opfattelse ikke være relevant, såfremt en  

 nærradio, der fungerer som en musikradio med et meget stort musikforbrug,  

 angiver, at målgruppen i sendeområdet er områdets ungdom, »de unge på  

 40«, eller lignende.
Gramex vil i visse tilfælde være indstillet på at fortolke dækningsområdet  

 indskrænkende på den måde, at man ikke nødvendigvis vil lægge det faktiske  

 befolkningstal til grund, såfremt det er åbenbart, at nærradioen har et  

 sådant formål og en sådan programflade at man kun henvender sig til en mere  

 begrænset del af befolkningen.
Der må her efter Gramex' opfattelse lægges  

 betydelig vægt på, om en given nærradio har et moderat musikforbrug, idet  

 nærradioen lever op til sit eget program og alene anvender musikken som  

 bindeled mellem de programmer, der for nærradioen er de egentlige, eller om  

 nærradioen anvender musikken som det primære, således at det bliver  

 anvendelsen af fonogrammer, der er nærradioens egentlige udsendelsesgrundlag.  

 I sidstnævnte tilfælde kan der ikke blive tale om at undergive  

 dækningsområdet forstået som det faktiske indbyggertal nogen indskrænkende  

 fortolkning.
 Om de faktiske forhold har Gramex oplyst, at der på tidspunktet for den  

 mundtlige forhandling i nævnet den 8. marts 1988 fandtes 219 igangværende  

 lokalradioer, og Gramex havde aftaler med 139 af dem.
 26 af disse 139 lokalradioer havde særlig kristen målsætning, og 11 havde  

 fået særlig reduktion af anden grund.
 De indklagede lokalradioer har til støtte for deres påstande nærmere  

 anført, at Tvangslicensnævnets kendelse af 10. april 1987 indebærer, at det  

 afgørende for betalingen er det antal indbyggere, som »den pågældende  

 radio efter alt foreliggende må antages at blive aflyttet af«.
 Den enkelte lokalradios betaling må således fastsættes på grundlag af det  

 faktiske lytterantal, det vil sige på grundlag af det antal personer, der  

 faktisk lytter, og det antal minutter de gennemsnitligt lytter pr. uge.
 De indklagede støtter dette standpunkt dels på indholdet af nævnte  

 kendelse dels på, at det er den måde, hvorpå vederlaget sættes i relation til  

 det reelle, faktiske forbrug.
 Fastlæggelsen af lytterantallet og det gennemsnitlige minuttal kan  

 principielt bedst ske ved, at der gennemføres lytterundersøgelser periodevis  

 og efter metoder, som parterne begge kan acceptere, og de indklagede er  

 villige til at medvirke ved gennemførelsen af sådanne undersøgelser.
 En tilnærmelse til kriterierne kan fås ved hjælp af »Danmarks Radios  

 lytterundersøgelse, foretaget af Observa for Danmarks Radio vedrørende dagene  

 3/11 - 9/11 1986«.
Denne kan i hvert fald danne grundlag for en regionsvis differentiering.  

 Det ses eksempelvis, at der i Viborg og Ringkøbing amter lyttes i 974  

 minutter pr. voksen pr. uge til nærradioer, medens der i Storstrøms og  

 Vestsjællands amter lyttes i 83 minutter pr. voksen pr. uge.
Viborg og  

 Ringkøbing amter er således ca. 12 gange så lyttende som Storstrøms og  

 Vestsjællands amter.
 De indklagede har også henvist til en af Gallup den 17. december 1987  

 foretaget undersøgelse af, hvilke lokalradioer 407 beboere i Hovedstaden  

 havde lyttet til henholdsvis ugen før og dagen før undersøgelsen.  

 Undersøgelsen viste meget forskellige tal for de forskellige lokalradioer.
 Der er således en stor spredning fra nærradio til nærradio såvel fra  

 landsdel til landsdel, som indenfor de forskellige områder.
 De indklagede har videre peget på det særlige fænomen, at der i en række  

 større byer er flere eller mange radioer, der kan nå de samme lyttere  

 samtidig; men man kan dog kun lytte til en station ad gangen.
Det er de indklagedes opfattelse, at der bør være en ensartethed i de  

 kriterier, efter hvilke der differentieres mellem de forskellige  

 lokalradioer.
Noget sådant kan så vidt ses kun opnås på den skitserede måde.
 Det i hver af de indklagede lokalradioers påstand angivne tal er efter  

 vedkommende indklagedes bedste skøn lokalradioens faktiske lytterantal for  

 tiden.
 Under den mundtlige forhandling har direktør Juell-Sundbye, Gramex,  

 redegjort nærmere for Gramex' praksis med hensyn til at give reduktion i  

 dækningsområdet ved indgåelse af aftaler med lokalradioer.
 Nævnet skal udtale:
 Det afgørende for vederlagskravets beregning er omfanget af anvendelsen og  

 fremførelsen af fonogrammerne, uden at det deri indgår, hvor mange der  

 faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 generelle vurderinger, at det i nævnets kendelse af 10. april 1987 er udtalt,  

 at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selvom  

 dette begreb kunne defineres og måles på forsvarlig vis.
 Det er nævnets opfattelse, at Gramex i de forelagte sager har fastlagt  

 dækningsgrundlaget ud fra en rimelig hensyntagen til de momenter, der kan  

 tale for i nogle tilfælde at fravige sendeområdets indbyggertal som mål for  

 dækningsområdet.
 Nævnet tager herefter de af Gramex nedlagte påstande til følge.
 Thi bestemmes.
 De indklagede lokalradioer, Skagen Nærradio, A.m.b.a., Næstved Folkeradio,  

 Radio RAFO A.m.b.a., Odense Nærradio, Radio Vesterbro, Frederikshavn  

 Lokalradio A/S og Rhema Radio tilpligtes hver for sig at anerkende, at det  

 dækningsområde, der er grundlaget for beregning af det vederlag, som  

 vedkommende lokalradio skal erlægge til Gramex for offentlig fremførelse af  

 fonogrammer, bestemmes således:
 Skagen Lokalradio A.m.b.a.: 14.000 indbyggere.
 Næstved Folkeradio: 20.000 indbyggere.
 Radio RAF0, A.m.b.a.: 30.200 indbyggere.
 0dense Nærradio: 173.000 indbyggere.
 Radio Vesterbro: 36.000 indbyggere.
 Frederikshavn Lokalradio A/S: 35.500 indbyggere.
 Rhema Radio: 100.000 indbyggere.
