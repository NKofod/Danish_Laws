 Udtalt, at et initiativråd for erhvervsudvikling ikke kunne anses for  

 at være undergivet en så intensiv offentlig regulering, tilsyn og kontrol, at  

 initiativrådet kan henføres til den offentlige forvaltning i lov om  

 offentlige myndigheders registres forstand.
 Initiativrådet for Erhvervsudvikling i Københavnsområdet anmodede  

 Registertilsynet om en udtalelse vedrørende oprettelse af et register.
 I den anledning foretog Registertilsynet en vurdering af,  

 hvorvidt Initiativrådet på baggrund af sin organisatoriske opbygning kan  

 anses for at henhøre under lov om offentlige myndigheders registre.
Registertilsynet udtalte, at afgrænsningen af udtrykket »den  

 offentlige forvaltning« i § 1 i lov om offentlige myndigheders registre  

 skal foretages i overensstemmelse med det tilsvarende udtryk i § 1 i lov om  

 offentlighed i forvaltningen.
Således kan institutioner, der er oprettet på  

 privatretligt grundlag, som f.eks. selvejende institutioner, foreninger m.v.,  

 kun henregnes til den offentlige forvaltning og dermed være omfattet af lov  

 om offentlige myndigheders registre, såfremt de udøver offentlig virksomhed  

 af mere omfattende karakter og derved er undergivet intensiv offentlig  

 regulering, tilsyn og kontrol.
Af Initiativrådets vedtægter fremgår, at Initiativrådet er en selvejende  

 institution.
Initiativrådets øverste myndighed er repræsentantskabet, hvis  

 formand, der vælges inden for/uden for repræsentantskabets midte, samtidig er  

 formand for bestyrelsen.
Bestyrelsen varetager Initiativrådets daglige  

 ledelse og består foruden af formanden af otte medlemmer, udpeget af kommuner  

 og private organisationer.
Initiativrådets driftsudgifter dækkes via  

 kommunale/amtskommunale tilskud.
Derudover ansøges erhvervslivet, fonde m.v.  

 om tilskud til særlige opgaver.
Endvidere fremgår det af vedtægterne, at Initiativrådet er underlagt en  

 vis kontrol i form af godkendelseskompetence fra de tilskudsgivende kommuner  

 i relation til visse retlige dispositioner.
De tilskudsgivende kommuners  

 godkendelse er herefter påkrævet ved køb/salg af fast ejendom, samt ved  

 optagelse af lån udover sædvanlig kassekredit.
Endvidere kræver ændring  

 af Initiativrådets vedtægter ligeledes efterfølgende godkendelse af de  

 tilskudsgivende kommuner.
 På denne baggrund var det Registertilsynets opfattelse, at Initiativrådet  

 ikke kan anses for at være undergivet en så intensiv offentlig regulering,  

 tilsyn og kontrol, at Initiativrådet kan henføres under den offentlige  

 forvaltning i lov om offentlige myndigheders registres § 1 forstand.
 Registertilsynets årsberetning 1986 s. 24-25.
