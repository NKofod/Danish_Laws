Skriftlig fremsættelse (13. marts 2013) Erhvervs- og Vækstministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af konkurrenceloven (Gebyr for anmeldelse af fusioner) (Lovforslag nr.
L 184) Lovforslaget har til formål at tilvejebringe det fornødne finansielle grundlag for den styrkelse af fusionskontrollen, som Folketinget vedtog i 2010. Styrkelsen skete ved en nedsættelse af de omsætningsgrænser, som er afgørende for, om en fusion skal anmeldes til Konkurrence- og Forbrugerstyrelsen.
Ressourcetrækket på Konkurrence- og Forbrugerstyrelsen til behandling af de yderligere fusionsanmeldelser blev i perioden 2010  2012 finansieret gennem en midlertidig bevilling på 11 mio. kr. årligt fra globaliseringsreserven.
Denne reserve udløb med udgangen af 2012, og med vedtagelsen af finansloven 2013 er det forudsat, at opgaven med den udvidede fusionskontrol fremover skal gebyrfinansieres.
Ved en forenklet anmeldelse foreslås et gebyr på 50.000 kr.
Ved forenklede anmeldelser skal der indgives færre oplysninger til Konkurrence- og Forbrugerstyrelsen end ved en almindelig anmeldelse.
Sagsbehandlingen af forenklede anmeldelser er som udgangspunkt hurtigere, og derfor bør gebyret være lavere end gebyret for en almindelig anmeldelse.
 For en almindelig anmeldelse foreslås et gebyr på 0,015 procent af de fusionerede virksomheders samlede omsætning i Danmark, dog maks. 1,5 mio. kr.
 Et omsætningsbaseret gebyr ligger i naturlig forlængelse af de kriterier, der ligger til grund for fusionskontrollen, idet det netop er virksomhedernes omsætning, der afgør, hvorvidt en fusion skal anmeldes.
 Overgrænsen på 1,5 mio. kr. foreslås, for at det ikke af økonomiske grunde bliver prohibitivt for virksomheder at fusionere.
 Baseret på antallet af hidtidige anmeldelser og virksomhedernes omsætning vil disse gebyrer kunne skabe det finansielle grundlag for, at fusionskontrollen kan fortsætte som hidtil.
Hvis det under behandlingen af en forenklet anmeldelse viser sig, at fusionen kræver større undersøgelse, foreslås det, at Konkurrence- og Forbrugerstyrelsen kan kræve en almindelig anmeldelse indsendt samt betaling af det resterende beløb for en almindelig anmeldelse.
Klager en virksomhed til Konkurrenceankenævnet over, at der skal indgives en almindelig anmeldelse, foreslås det, at fristerne for behandlingen af fusionen afbrydes, indtil ankenævnet har truffet afgørelse.
Det foreslås videre, at fristerne for styrelsens behandling af en anmeldt fusion først begynder at løbe, når gebyret er indbetalt.
Virkningerne af en manglende betaling af et gebyr trods påkrav foreslås at være, at fusionen ikke kan betragtes som anmeldt med deraf følgende eventuel risiko for pålæggelse af bøder.
Et allerede betalt gebyr tilbagebetales som udgangspunkt ikke, medmindre der foreligger særlige forhold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
