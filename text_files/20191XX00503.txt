Skriftlig fremsættelse (26. februar 2020) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af lov om markedsføring (forældelsesfrist for vildledende markedsføring af fast ejendom, kreditaftaler til finansiering af eller med sikkerhed i fast ejendom samt løbende kontraktforhold med angivelse af varig pris) (Lovforslag nr.
L 123) Formålet med lovforslaget er at indføre en 5-årig forældelsesfrist for bestemte overtrædelser af markedsføringsloven.
Den udvidede forældelsesfrist skal styrke Forbrugerombudsmandens håndhævelsesmuligheder i forbindelse med sådanne overtrædelser, og dermed medvirke til en bedre forbrugerbeskyttelse.
 Den 5-årige forældelsesfrist skal gælde for overtrædelser af markedsføringslovens § 5, stk. 1, og § 6, stk. 1, i forbindelse med vildledende markedsføring af fast ejendom eller kreditaftaler til finansiering af eller med sikkerhed i fast ejendom, samt vildledende markedsføring af løbende kontraktforhold med angivelse af en varig pris.
Efter de gældende regler forældes overtrædelser af markedsføringsloven 2 år efter, at de er ophørt, jf. straffelovens § 93, stk. 1, nr. 1, og § 94, stk. 1. Forældelsesfristen for overtrædelser af markedsføringsloven regnes fra det tidspunkt, det givne markedsføringsmateriale ikke længere er i brug.
I den type sager, som lovforslaget skal regulere, vil der således efter de nuværende regler kunne indtræde forældelse, inden det ulovlige indhold kan konstateres, idet virkningen af den ulovlige markedsføring første indtræder 2 år efter, at markedsføringen er sket.
Det indebærer, at Forbrugerombudsmanden reelt ikke har mulighed for at håndhæve reglerne i disse sager.
 Med lovforslaget fraviges den almindelige forældelsesfrist på 2 år efter straffelovens § 93, stk. 1, nr. 1. For overtrædelse af lovens øvrige strafbelagte bestemmelser gælder fortsat 2-årig forældelsesfrist.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
