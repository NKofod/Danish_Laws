Ankestyrelsens principafgørelse D-8-90 om afspadsering af overskydende timer Resume:
En lønmodtager, der ved sygemeldingen var i færd med at afspadsere overskydende timer i forhold til arbejdsløshedskassen, jf.
Direktoratet for Arbejdsløshedsforsikringens bekendtgørelse nr. 91 af 13. februar 1989, havde i sygeperioden ret til dagpenge fra kommunen, da overskydende timer efter bekendtgørelsen om overførsel af overskydende timer ikke kan opbruges under sygdom.
Afspadseringen af de overskydende timer skulle udskydes til efter sygeperioden.
 Love:
Lov om dagpenge ved sygdom eller fødsel - lov nr. 852 af 20. december 1989 - § 4, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1, nr. 1 og § 32, stk. 1, nr. 2 Sagsfremstilling:
 Kommunen traf afgørelse om, at der ikke var ret til dagpenge fra kommunen i forbindelse med en sygeperiode fra den 10. - 17. maj 1990.
 Kommunen har begrundet afgørelsen med, at lønmodtageren på sygemeldingstidspunktet var igang med at afspadsere overskydende timer, og derfor ikke ville være berettiget til arbejdsløshedsdagpenge, hvis sygdommen ikke var ind-trådt.
 Dagpengeudvalgets sekretariat har til brug ved sagens behandling indhentet supplerende oplysninger fra lønmodtagerens arbejdsløshedskasse.
 Arbejdsløshedskassen har henvist til Direktoratet for Ar bejdsløshedsforsikringens bekendtgørelse nr. 91 af 13. februar 1989, § 4, stk. 2, hvoraf fremgår, at overskydende timer ikke vil kunne opbruges under afholdelse af ferie, sygdom og konflikt.
 Endelig har Arbejdsløshedskassen over for Dagpengeudvalgets sekretariat kunnet bekræfte, at lønmodtageren i hele 13-ugers perioden, dvs. fra den 8. februar - 10. maj 1990, har været berettiget til arbejdsløshedsdagpenge på de dage, hvor han ikke har haft arbejde eller har afspadseret overskydende timer.
 Afgørelse:
Dagpengeudvalget har på sit møde den 7. september 1990 truffet den afgørelse, at lønmodtageren har ret til dagpenge fra kommunen under sygeperioden fra den 10. - 17. maj 1990, idet pgl. har været tilknyttet arbejdsmarkedet i de sidste 13 uger før sygdommens indtræden samt ikke har ret til dagpenge fra arbejdsgiver for samme periode, jf. dagpengelovens § 4, stk. 1, nr. 1, som er nærmere uddybet i supplementshæfte (juli 1990) til Socialstyrelsens vejledning nr. 5 af 22. marts 1990 om lov om dagpenge ved sygdom eller fødsel, side 1, pkt. 1: Tilføjelse til pkt. 19 i vejledningen, 2. afsnit.
Udvalget har ved afgørelsen lagt vægt på, at afspadseringen af overskydende timer i forhold til Arbejdsløshedskassen genoptages ved raskmeldingen.
 Udvalget ændrer således kommunens afgørelse.
