Skriftlig fremsættelse (29. november  

 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om valg til  

 Folketinget og lov om valg af danske repræsentanter til  

 Europa-Parlamentet. (Ændringer vedrørende godkendelse af  

 partinavne, valglister, fristen for partiernes godkendelse af kandidater,  

 brevstemmeafgivning m.v.).
(Lovforslag nr.
L 123).
På baggrund af den nye lov om Det Centrale  

 Personregister, hvorefter statsansatte m.v., der er beordret til tjeneste  

 uden for riget, ikke skal registreres som udrejst, foreslås reglerne om  

 optagelse efter anmodning på valglisterne af denne vælgergruppe  

 ændret.
Fristen for tilflytteres optagelse på valglisten  

 foreslås afkortet fra 18 dage til 15 dage før valgdagen med  

 henblik på at forbedre mulighederne for, at vælgere, der flytter  

 kort tid før valgdagen, kan blive optaget på valglisten under  

 den nye bopæl.
Fristen for partiernes godkendelse af kandidater m.v.  

 foreslås fremrykket fra 8 dage til 10 dage før valgdagen med  

 henblik på at forlænge den periode, hvor kandidatlister kan  

 være til rådighed ved brevstemmeafgivning.
Fristen for at brevstemme på folkeregistrene ved  

 folkeafstemninger og valg til Europa-Parlamentet foreslås  

 forlænget fra 3 uger til 3 måneder før afstemningsdagen.  

 Vælgere, der agter at opholde sig i udlandet på afstemningsdagen,  

 og som ønsker at afrejse tidligere end 3 uger før  

 afstemningsdagen, vil således få mulighed for at brevstemme  

 på et folkeregister fremfor at skulle opsøge en dansk  

 repræsentation i udlandet for at brevstemme.
Lovforslaget indeholder  

 endvidere nogle forslag til ændring af procedurerne ved fordeling og  

 gennemgang af brevstemmer med henblik på at styrke stemmehemmeligheden  

 ved brevstemmeafgivning.
 For at sikre, at der ikke opstår problemer med at  

 gennemføre brevstemmeafgivning på plejehjem m.v. og i  

 ældreboliger samt i vælgerens hjem som følge af  

 vanskeligheder med at få udpeget et tilstrækkeligt antal  

 tilforordnede vælgere til at virke som stemmemodtagere, foreslås,  

 at der i stedet for den ene af de to tilforordnede vælgere kan medvirke  

 en ansat i kommunens forvaltning som stemmemodtager de nævnte steder,  

 hvis kommunalbestyrelsen træffer bestemmelse herom.
 Det foreslås, at reglerne for godkendelse af  

 partinavn på en række punkter ændres med henblik på i  

 videre omfang end efter gældende regler at sikre, at der for et nyt  

 parti ikke kan godkendes et navn, som har været benyttet af et  

 tidligere opstillingsberettiget parti, eller som kan give anledning til  

 forveksling med et sådant parti, eller som en anden materielt har  

 erhvervet eneret til.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale  

 lovforslaget til Folketingets velvillige behandling.
