Bekendtgørelse om visse midlertidige regler om prøver ved erhvervsuddannelser som led i afhjælpningen af virkninger på undervisningen som følge af covid-19 I medfør af § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 67 af 17. januar 2022, fastsættes efter bemyndigelse i henhold til § 1, nr. 27, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 § 1. Bekendtgørelsen gælder for mundtlige prøver, der afholdes på erhvervsuddannelser.
Stk. 2. Reglerne i §§ 2 og 3 fraviger og supplerer bestemmelser i lovgivningen på børne- og undervisningsområdet om prøver ved erhvervsuddannelser.
Formålet hermed er ved afholdelsen af prøver ved erhvervsuddannelser at afhjælpe de afledte virkninger, der har været på undervisningen som følge af covid-19, og dermed sikre elevernes gennemførelse og afslutning af deres fag inden for erhvervsuddannelser.
§ 2. Institutionen undlader at formulere prøvespørgsmål til dele af faget, hvis dette efter institutionens leders faglige og pædagogiske vurdering er begrundet i karakteren og omfanget af den undervisning, som faktisk er gennemført som følge af smittesituationen med covid-19 og de afledte virkninger heraf, herunder fx hvor der alene er givet nødundervisning uden fysisk fremmøde.
Det er en betingelse, at det fremgår af en oversigt over undervisningen for det enkelte fag (undervisningsoversigten), hvilke dele af undervisningen, der udelades af prøvegrundlaget, og som eksaminator og censor derfor ikke kan afprøve eleven i ved prøven.
§ 3. Såfremt institutionen undlader at formulere prøvespørgsmål i dele af faget, jf. § 2, skal institutionen forud for prøvens afholdelse offentliggøre undervisningsoversigten for det pågældende fag på institutionens hjemmeside, hvoraf det fremgår, hvilke dele af undervisningen, der er udeladt af prøvegrundlaget.
Institutionen skal sørge for, at de oplysninger, som den offentliggør efter reglen i 1. pkt., er offentligt tilgængelige på institutionens hjemmeside i mindst 14 dage efter prøvens afholdelse.
 § 4. Bekendtgørelsen træder i kraft den 1. april 2022.
