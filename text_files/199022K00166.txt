Nr LSF 166 Forslag til Lov om et videnskabsetisk komitesystem og behandling af  

 bio-medicinske forskningsprojekter Fremsat af sundhedsministeren (Ester Larsen) den 17. april 1991 Kapitel 1 Komitesystemet § 1. Amtsrådene nedsætter regionale videnskabsetiske komiteer.
Et  

 amtsråd kan nedsætte een eller flere komiteer inden for sit geografiske  

 område.
En komite kan også nedsættes af flere amtsråd.
 Stk. 2. Ved amtsråd forstås tillige Københavns  

 Borgerrepræsentation og Frederiksberg Kommunalbestyrelse.
 § 2. En regional komite består af mindst 7 medlemmer, hvoraf de 3  

 indstilles af Statens Sundhedsvidenskabelige Forskningsråd.
Stk. 2. Skønner amtsrådet, at hensynet til en regional komites  

 virke, projekternes antal, eller taler andre grunde derfor, kan en komite  

 bestå af 9 eller 11 medlemmer.
Ved et medlemstal på 9 eller 11 indstilles 4  

 respektive 5 af Statens Sundhedsvidenskabelige Forskningsråd.
 Stk. 3. Den regionale komite vælger selv sin formand og  

 næstformand blandt de udpegede medlemmer.
 Stk. 4. Den regionale komite udarbejder forslag til vedtægter, der  

 godkendes af den centrale komite.
Stk. 5. Komiteernes medlemmer udpeges for 4 år ad gangen svarende  

 til den amtskommunale valgperiode.
Genudpegning af medlemmerne kan ske een  

 gang.
§ 3. Undervisnings- og forskningsministeren nedsætter Den Centrale  

 Videnskabsetiske Komite.
Komiteen består af 2 medlemmer udpeget af hver af de  

 regionale komiteer samt 2 medlemmer udpeget af undervisnings- og  

 forskningsministeren og 2 medlemmer udpeget af sundhedsministeren.
Stk. 2. Af de medlemmer, der udpeges af de regionale komiteer,  

 vælges den ene blandt de medlemmer, der er indstillet af Det  

 Sundhedsvidenskabelige Forskningsråd.
Den anden vælges blandt komiteens  

 øvrige medlemmer.
Stk. 3. Det ene af de medlemmer, der udpeges af henholdsvis  

 undervisnings- og forskningsministeren og sundhedsministeren, skal  

 repræsentere statslige forskningsinteresser, det andet folkeoplysende,  

 almenkulturelle eller sociale interesser, der er af betydning for den  

 centrale komites virke.
Disse medlemmer må ikke have sæde i kommunale råd  

 eller i Folketinget.
 Stk. 4. Komiteen vælger selv sin formand og næstformand blandt de  

 udpegede medlemmer.
 Stk. 5. Komiteen udarbejder forslag til vedtægter, der godkendes  

 af undervisnings- og forskningsministeren.
Stk. 6. Komiteens medlemmer udpeges for 4 år ad gangen svarende  

 til den amtskommunale valgperiode.
Genudpegning af medlemmerne kan ske een  

 gang.
§ 4. Den centrale komite skal bl.a. ved fælles møder samarbejde  

 med Det Etiske Råd.
Komiteen og rådet udarbejder sammen en rapport om  

 principielle etiske problemstillinger, som har været drøftet i fællesskab.
Kapitel 2 Anmeldelse og tilladelse § 5. Ethvert bio-medicinsk forskningsprojekt på:
1) levendefødte menneskelige individer, 2) menneskelige kønsceller, der agtes anvendt til befrugtning,  

 menneskelige befrugtede æg, fosteranlæg og fostre, 3) væv, celler og arvebestanddele fra mennesker, fostre og lignende, og 4) afdøde skal anmeldes til den regionale komite for det område, hvori den  

 projektansvarlige har sit virke.
 Stk. 2. Det samme gælder forskningsprojekter, hvori bio-medicinsk  

 forskning, som nævnt i stk. 1, udgør en væsentlig bestanddel af det samlede  

 projekt samt spørgeskemaundersøgelser og registerforskning vedrørende de  

 nævnte områder.
 Stk. 3. Den centrale komite kan fastsætte regler for den praktiske  

 tilrettelæggelse af den videnskabsetiske bedømmelse af projekter, der udføres  

 på flere forskningsinstitutioner (multicenterundersøgelser).
 § 6. Projekter, der er omfattet af § 5, må ikke iværksættes, før  

 der er foretaget en videnskabsetisk bedømmelse heraf og givet tilladelse af  

 den regionale komite til iværksættelsen, jf. dog § 13. Den regionale  

 videnskabsetiske komite og den centrale komite kan kræve ændringer i  

 projektet og i øvrigt yde råd og vejledning med hensyn til dettes udformning.
 Stk. 2. Projekter, der er tilladt efter stk. 1, må ikke  

 iværksættes og gennemføres med væsentlige ændringer uden komiteens  

 tilladelse.
Stk. 3. Ved projekter, hvori indgår klinisk afprøvning af  

 lægemidler, der er omfattet af lov om lægemidler, afgiver den regionale  

 komite en indstilling om den videnskabsetiske bedømmelse af projektet til  

 Sundhedsstyrelsen.
Indstillingen skal afgives senest 6 uger efter, at den  

 regionale komite har kunnet foretage bedømmelsen.
Sundhedsstyrelsen giver den  

 endelige tilladelse til iværksættelsen af projektet.
 Stk. 4. Kan der ikke i en regional komite opnås enighed om  

 bedømmelsen af et projekt eller finder komiteen, at projektet rejser  

 spørgsmål af principiel karakter, forelægges projektet for den centrale  

 komite, jf. § 10.
 Stk. 5. Komiteerne skal gøre brug af konsulentbistand i de  

 tilfælde, hvor de ikke selv råder over fornøden faglig ekspertise til at  

 bedømme forelagte projekter.
Kapitel 3 Komitesystemets opgaver § 7. I bedømmelsen påser komiteerne især, at:
1) de risici, der kan være forbundet med at gennemføre projektet, er nøje  

 vurderet, og hverken i sig selv eller i forhold til projektets forudseelige  

 fordele, har et uforsvarligt omfang, 2) de patienter eller raske forsøgspersoner, der deltager i projektet,  

 skriftligt og mundtligt vil blive orienteret om dettes indhold, forudseelige  

 risici og fordele, og at deres frie og udtrykkelige samtykke vil blive  

 indhentet og givet skriftligt, 3) information vil blive givet til og samtykke indhentet fra nærmeste  

 pårørende, værge eller donor i de tilfælde, hvor forsøget udføres under  

 omstændigheder, som udelukker information og indhentelse af samtykke efter  

 nr. 2, 4) det klart fremgår af informationen, at patienter og raske  

 forsøgspersoner eller pårørende, værge eller donor på ethvert tidspunkt kan  

 tilbagekalde sit samtykke, og at 5) projektet efter sit formål og med hensyn til sin metodik repræsenterer  

 god videnskabelig standard, samt at der er tilstrækkelig grund til at  

 gennemføre projektet.
 Stk. 2. Sundhedsministeren kan fastsætte regler om bestemmelserne  

 i stk. 1, nr. 1-3.
 Stk. 3. Komiteen kan i særlige tilfælde kræve, at der ved  

 registerforskningsprojekter indhentes informeret samtykke fra deltagerne i  

 projektet.
 Stk. 4. Komiteen kan afkræve forskeren alle oplysninger, der er  

 nødvendige for bedømmelsen efter stk. 1.
 Stk. 5. Såfremt forsøgspersoner modtager vederlag eller anden  

 ydelse for at deltage i forsøget, skal komiteen godkende dette og påse, at  

 det ikke er egnet til at påvirke samtykkeafgivelsen på utilbørlig vis.
 § 8. Komiteen påser, at projekter udføres i overensstemmelse med  

 den meddelte tilladelse, jf. § 6.
Stk. 2. En komite kan følge enkelte projekters forløb og herunder  

 forlange, at den afsluttende forskningsrapport eller publikation sendes til  

 komiteen.
Komiteen kan afkræve den projektansvarlige en begrundet redegørelse  

 i tilfælde, hvor projektet ikke fuldføres.
 § 9. Komiteerne følger løbende udviklingen inden for den  

 bio-medicinske forskning og virker inden for deres område for udbredelsen af  

 kendskabet til de etiske problemer, der kan være forbundet hermed.
 § 10. Den centrale komite har til opgave, at:
1) koordinere arbejdet i de regionale komiteer og fastsætte retningslinier  

 og rådgive disse i videnskabsetiske spørgsmål, 2) følge forskningsudviklingen og virke for forståelsen af de etiske  

 problemstillinger, udviklingen kan medføre i forhold til offentligheden,  

 myndigheder m.v., og at 3) behandle forskningsprojekter, som er forelagt komiteen efter § 6, stk.  

 4, § 11, og § 13.
 Stk. 2. Den centrale komites afgørelse kan ikke indbringes for  

 anden administrativ myndighed.
§ 11. En forsker, der ikke har fået en regional komites tilladelse  

 til at iværksætte et projekt, kan indbringe afgørelsen for den centrale  

 komite.
Et projekt kan ligeledes indbringes for den centrale komite af  

 enhver, der har en særlig interesse heri.
§ 12. De regionale komiteer og den centrale komite afgiver en  

 årsberetning, der indeholder en redegørelse for komiteernes virksomhed og  

 praksis i det forløbne år.
I årsberetningerne beskrives væsentlige  

 videnskabsetiske problemer, komiteerne har drøftet, og der redegøres for  

 begrundelserne for udfaldet af væsentlige sager.
Der optrykkes endelig en  

 liste over alle anmeldte projekter.
Kapitel 4 Forskning på befrugtede menneskelige æg og menneskelige kønsceller, der agtes anvendt til befrugtning § 13. Bio-medicinske forsøg på befrugtede menneskelige æg og  

 kønsceller, der agtes anvendt til befrugtning, må, på de i §§ 5-7 nævnte  

 betingelser, kun foretages efter tilladelse fra såvel den regionale som den  

 centrale komite, hvis de har til formål at forbedre in vitro befrugtning med  

 henblik på at fremkalde en graviditet.
Tilsvarende gælder for andre  

 behandlinger for ufrivillig barnløshed, hvor en kvindes æg befrugtes uden for  

 livmoderen.
 Stk. 2. Udtagning og befrugtning af æg, med henblik på at  

 gennemføre andre forsøg end de i stk. 1 nævnte, er ikke tilladt.
 Stk. 3. De befrugtede æg må kun holdes i live uden for en kvindes  

 livmoder i 14 dage fra befrugtningen er sket, heri ikke medregnet den tid,  

 hvori de befrugtede æg har været nedfrosset.
 Stk. 4. Befrugtede menneskelige æg, der har været gjort til  

 genstand for bio-medicinsk forskning efter stk. 1, må ikke opsættes i  

 kvindens livmoder, med mindre det kan ske uden nogen risiko for videregivelse  

 af arvelige sygdomme, defekter, misdannelser eller lignende.
 Stk. 5. Donation af befrugtede menneskelige æg er ikke tilladt.
 Stk. 6. Sundhedsministeren bemyndiges til at fastsætte regler om  

 nedfrysning og donation af menneskelige æg.
 § 14. Følgende forsøg må ikke foretages:
 1) Forsøg, der har til formål at muliggøre fremstilling af arvemæssigt  

 identiske menneskelige individer.
 2) Forsøg, der har til formål at muliggøre fremstilling af menneskelige  

 individer ved sammensmeltning af genetisk forskellige fosteranlæg eller dele  

 af fosteranlæg, før de sætter sig fast i livmoderen.
 3) Forsøg, der har til formål at muliggøre fremstilling af levende  

 menneskelige individer, som er hybrider med en arvemasse, hvori indgår  

 bestanddele fra andre arter.
 4) Forsøg, der har til formål at muliggøre udvikling af et menneskeligt  

 individ i artsfremmed livmoder.
Kapitel 5 Finansiering § 15. Udgifterne til de regionale komiteer afholdes af  

 amtskommunerne.
Til delvis dækning af udgifterne betaler statsinstitutioner  

 samt private firmaer og hospitaler et gebyr pr. projekt til vedkommende  

 amtskommune.
Amtskommunen fastsætter gebyrets størrelse, som ikke må  

 overstige, hvad der svarer til projektets forventede andel af den pågældende  

 komites samlede årlige udgift.
Stk. 2. Den centrale komites udgifter afholdes af undervisnings-  

 og forskningsministeren.
Ministeren stiller den fornødne sekretariatsbistand  

 til rådighed.
Stk. 3. Der ydes kommunale diæter, befordringsgodtgørelse samt  

 godtgørelse for fravær fra hjemstedet til medlemmerne af de regionale  

 komiteer og til de medlemmer af den centrale komite, der er medlemmer af en  

 regional komite.
De nævnte medlemmer vederlægges af amtskommunerne.
Udgiften  

 til eventuel vederlæggelse af de medlemmer af den centrale komite, der ikke  

 er medlemmer af regionale komiteer, afholdes af undervisnings- og  

 forskningsministeren.
 Stk. 4. Sundhedsministeren fastsætter nærmere regler om den i stk.  

 1 nævnte finansieringsordning.
Kapitel 6 Straf § 16. Den, der iværksætter et projekt i strid med § 5, § 6, § 13,  

 stk. 2, 3, 4 og 5, og § 14, kan straffes med bøde eller hæfte.
 Stk. 2. I forskrifter, der udstedes i medfør af loven, kan der  

 fastsættes straf af bøde.
Stk. 3. For overtrædelser, der begås af et aktieselskab,  

 andelsselskab eller lignende, kan der pålægges selskabet som sådant  

 bødeansvar.
Er overtrædelsen begået af staten, en kommune eller et kommunalt  

 fællesskab, jf. § 60 i lov om kommunernes styrelse, kan der pålægges staten,  

 kommunen eller det kommunale fællesskab bødeansvar.
Kapitel 7 Ikrafttræden m.v.
 § 17. Loven træder i kraft den 1. januar 1992.
 Stk. 2. Sundhedsministeren fremsætter forslag til revision af  

 loven i folketingsåret 1994-95.
 § 18. I lov nr. 353 af 3. juni 1987 om oprettelse af et etisk råd  

 og regulering af visse bio-medicinske forsøg, som ændret ved lov nr. 315 af  

 16. maj 1990, foretages følgende ændringer:
 1. I § 1, stk. 1, 2. pkt. , udgår: »der er oprettet efter  

 Helsinki-deklaration II«.
 2. § 4, stk. 2 , ophæves.
 3. § 8, stk. 1, nr. 1 , affattes således: »I samarbejde med de  

 videnskabsetiske komiteer drøftes almene etiske spørgsmål i forbindelse med  

 forsøg på mennesker«.
 4. Efter § 10 udgår: »Forsøg«.
 5. § 11 ophæves.
 6. Efter § 11 ændres »Straffebestemmelser« til:  

 »Ikrafttrædelsesbestemmelser«.
 7. § 12 ophæves.
 § 19. Loven gælder ikke for Færøerne og Grønland, men kan ved  

 kongelig anordning sættes i kraft for disse landsdele med de afvigelser, som  

 de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Lovforslagets baggrund Baggrunden for lovforslaget er, at indenrigsministeren i bemærkningerne  

 til forslag til lov om oprettelse af et etisk råd og regulering af visse  

 bio-medicinske forsøg (L 76 af 12. november 1986), tilkendegav, at der ville  

 blive iværksat et udredningsarbejde om behovet for at fastsætte lovregler om  

 bio-medicinske forsøg på levende forsøgspersoner, jf.
Folketingstidende,  

 Tillæg A, spalte 1574-1575.
Endvidere blev der i § 4, stk. 2, i lov om oprettelse af et etisk råd m.v.  

 (lov nr. 353 af 3. juni 1987) indført et midlertidigt forbud mod forsøg på  

 befrugtede menneskelige æg.
I samme lovs § 4, stk. 1, blev Det Etiske Råd  

 pålagt at afgive indstilling til indenrigsministeren (nu sundhedsministeren)  

 om fastsættelse af regler ved lov om beskyttelse af befrugtede menneskelige  

 æg og levende fosteranlæg og fostre samt genetiske forsøg på menneskelige  

 kønsceller, som bliver brugt til befrugtning.
 Ved lov nr. 315 af 16. maj 1990 om ændring af lov om oprettelse af et  

 etisk råd m.v. (udskydelse af lovrevisionen) blev forbudet i § 4, stk. 2, i  

 loven om Det Etiske Råd forlænget med 1 år indtil udløbet af  

 folketingssamlingen 1990/91. Begrundelsen for udsættelsen var, at en endelig  

 regulering af forsøgsadgangen måtte ses i sammenhæng med spørgsmålet om  

 retlig regulering af bio-medicinsk forskning på levende mennesker, som  

 sundhedsministeren agtede at fremsætte lovforslag om i 1990/91, jf.  

 Folketingets Forhandlinger, 1989/90, sp.8026-8031.
2. Lovforslagets hovedindhold og gyldighedsområde Lovforslaget tilstræber først og fremmest at skabe retligt bindende  

 rammer for den videnskabsetiske bedømmelse af bio-medicinske  

 forskningsprojekter her i landet.
Det gælder, hvadenten de udføres på  

 levendefødte menneskelige individer, befrugtede menneskelige æg, fosteranlæg  

 og menneskelige kønsceller, der agtes anvendt til befrugtning, eller på  

 afdøde.
 Lovforslaget indeholder derfor regler om:
 - Oprettelse af et videnskabsetisk komitesystem (kap. 1, §§ 1 - 4).
 - Lovpligtig anmeldelse til dette komitesystem af bio-medicinske  

 forskningsprojekter på levendefødte menneskelige individer, befrugtede  

 menneskelige æg, fosteranlæg og fostre og menneskelige kønsceller, der agtes  

 anvendt til befrugtning, samt på afdøde (kap. 2, §§ 5-6).
 - De overordnede principper, det lovfæstede komitesystem skal lægge til  

 grund for sin bedømmelse af anmeldte projekter, og komitesystemets øvrige  

 opgaver (kap. 3, §§ 7-12).
 - Særregler om forsøg på befrugtede menneskelige æg og kønsceller, der  

 agtes anvendt til befrugtning samt forbud mod visse forsøg (kap. 4, §§  

 13-14).
 - Komitesystemets finansiering (kap. 5, § 15).
 - Straf for overtrædelse af lovens bestemmelser (kap. 6, § 16).
Lovforslagets gyldighedsområde er bio-medicinske  

forskningsprojekter.
Det omhandler derimod ikke medicinsk behandling  

 eller diagnostik af enkelte patienter, hvor formålet udelukkende er en  

 bedring af patienternes tilstand gennem klarlæggelse af sygdomsbilledet og  

 adækvat læge- og sygeplejemæssig indsats.
Det følger heraf, at forslaget  

 heller ikke gælder såkaldte behandlingsforsøg eller eksperimentel behandling,  

 d.v.s. tilfælde, hvor den behandlende læge i rent behandlingsmæssigt øjemed  

 og i den enkelte patients interesse prøver en anden behandlingsform.  

 Diagnostik og behandling uden forskningsformål - herunder behandlingsforsøg -  

 er således ikke omfattet af forslagets regler om anmeldelsespligt og  

 komitebedømmelse, men er som hidtil underlagt reglerne i lægeloven  

 (lovbekendtgørelse nr. 426 af 19. august 1976 om udøvelse af lægegerning),  

 samt de ansvars- og tilsynsregler, som i øvrigt gælder på sundhedsområdet.
Det følger således også af lovforslaget, at forslaget ikke regulerer in  

 vitro befrugtningsteknikken som behandlingsmetode med henblik på at fremkalde  

 en graviditet. § 13 omhandler kun egentlig forskning på befrugtede  

 menneskelige æg.
Bestemmelsen indeholder dog i stk. 5 et forbud mod donation  

 af befrugtede menneskelige æg, og stk. 6 bemyndiger sundhedsministeren til at  

 fastsætte regler om nedfrysning og donation af menneskelige æg.
 Om afgrænsningen af begrebet forskning, som det anvendes i lovforslaget  

 over for bl.a. behandling og behandlingsforsøg, henvises til bemærkningerne  

 til §§ 5 og 6.
3. Hovedtankerne bag lovforslaget Videnskabsetisk bedømmelse af bio-medicinske forskningsprojekter er ikke  

 noget nyt i Danmark.
Siden slutningen af 1970'erne har der eksisteret et  

 videnskabsetisk komitesystem her i landet, omfattende syv regionale komiteer  

 og en central komite, hvis sekretariater er blevet varetaget af det  

 offentlige (amtskommunerne, Odense Universitet og Undervisningsministeriets  

 forskningsafdeling). Om systemet og dets regelgrundlag henvises til  

 betænkning nr. 1185, 1989, »Forskning på mennesket - etik/jura«,  

 kap. 4, afsnit 2.
 Når dette system nu foreslås afløst af en lovreguleret ordning, skyldes  

 det en flerhed af grunde, der spænder fra rent praktiske og organisatoriske  

 hensyn til mere ideelle motiver:
En videreførelse af det eksisterende komitesystem rejser en række  

 problemer, som samlet vil kunne løses bedre gennem lovgivning.
Antallet af  

 projekter, der forelægges, er voksende, arbejdsbelastningen stigende og vil  

 gøre det ønskeligt, at der sker en vis styrkelse af komiteernes bevillinger.  

 Samtidig er der behov for at få klarlagt systemets kompetence og ansvar inden  

 for det samlede sundhedsvæsen og det net af myndigheder m.v., systemet indgår  

 i og samarbejder med, herunder også lægemiddelindustrien.
Komiteernes  

 sammensætning bør justeres, således at lægmandselementet styrkes.
Endelig bør  

 der indføres regler, som giver komiteerne mulighed for at udøve en vis  

 opfølgende og efterkontrollerende virksomhed over for bedømte  

 forskningsprojekter, ligesom de bør have bedre muligheder for at manifestere  

 sig over for offentligheden.
 Disse forhold ville - taget hver for sig - formentlig kunne løses inden  

 for rammerne af den aftale, der ligger til grund for det eksisterende  

 komitesystem, men under eet vil en lovgivning givetvis være et bedre  

 instrument.
 Andre grunde taler imidlertid også for lovgivning:
 Der tænkes her på selve det principielle, at det ved lov slås fast, at  

 videnskabsetisk bedømmelse af bio-medicinske forskningsprojekter er en  

 selvfølgelig del af sundhedsvæsenets virksomhed.
Dertil kommer, at det eksisterende komitesystems regelgrundlag - især  

 Helsinki-deklarationen - alene omfatter bio-medicinske forskningsprojekter på  

 levende mennesker, men ikke på afdøde (lig) og heller ikke på det  

 menneskelige liv fra befrugtning til fødsel.
Deklarationens regler er  

 endvidere ikke som sådanne juridisk bindende for forskerne.
Endelig taler  

 hensynet til en afklaring af patienters og forsøgspersoners retsstilling for,  

 at principperne for komitebedømmelsen af forskningsprojekter fastslås ved  

 lov.
4. Lovforslagets forarbejder Lovforslaget er udarbejdet på grundlag af følgende betænkninger m.v.:
- Betænkning nr. 1185, 1989, »Forskning på mennesket -  

 etik/jura«, afgivet af et udvalg nedsat af sundhedsministeren, - »Debatoplæg om et kontrolorgan«, Etisk Råd, 1989, - »Beskyttelse af menneskelige kønsceller, befrugtede æg, fosteranlæg  

 og fostre«, en redegørelse, Etisk Råd, 1989.
 Til disse publikationer foreligger udtalelser fra en meget bred kreds af  

 myndigheder, organisationer m.fl.
 I bemærkningerne til de enkelte lovbestemmelser kommenteres i fornødent  

 omfang væsentlige afvigelser mellem lovforslaget og de forslag,  

 publikationerne stiller.
5. Internationale forhold De spørgsmål, der foreslås reguleret ved lovforslaget, har i de senere år  

 påkaldt sig stor opmærksomhed i hele den vestlige verden.
Både på nationalt  

 niveau samt i Europarådet og EF er der taget initiativer af betydning for  

 regulering af den bio-medicinske forskning.
Set i en international sammenhæng er Danmark imidlertid nået langt med  

 hensyn til videnskabsetisk bedømmelse af bio-medicinske forskningsprojekter.  

 Af de europæiske lande er det kun Frankrig, der har gennemført en lovgivning  

 om videnskabsetiske komiteer.
Lovens ikrafttræden blev dog forsinket, fordi  

 den ikke - som her i landet - har kunnet baseres på et allerede eksisterende  

 regionalt system.
 I nordisk sammenhæng skal det nævnes, at såvel Sverige som Norge baserer  

 den videnskabsetiske indseende med bio-medicinske forskningsprojekter på  

 Helsinki-deklarationen.
I Sverige består systemet af institutionskomiteer tilknyttet de  

 medicinske fakulteter.
Der findes 6 regionale komiteer samt 4 lokale, der er  

 underlagt een eller flere af de regionale komiteer.
Alle komiteer behandler  

 lægevidenskabelige forskningsprojekter, mens 4 af komiteerne tillige er  

 ansvarlige for den videnskabsetiske behandling af odontologiske  

 forskningsprojekter.
I Sverige er komitesystemet blevet vurderet i  

 betænkningen »Etisk granskning av medicinsk forskning« (SOU  

 1989:75). I denne vurderes komiteerne generelt positivt, men højere grad af  

 offentlighed om videnskabsetiske problemer efterlyses, ligesom  

 sammensætningen af komiteerne foreslås taget op til overvejelse.
I  

 betænkningen »Forskningsetisk prøvning« (SOU 1989:74) overvejes den  

 generelle bedømmelse af forskningsprojekter, der omfatter mennesker, herunder  

 ikke-bio-medicinsk forskning.
I Norge er der oprettet 5 regionale videnskabsetiske komiteer  

 svarende til den regionale inddeling af sundhedssystemet.
Komiteerne er  

 tilknyttet de medicinske fakulteter, og medlemmerne udpeges af regeringen,  

 nærmere bestemt af Kultur- og Videnskabsministeren, der tillige finansierer  

 den løbende drift.
Hver regional komite har 7 medlemmer.
Der er udgivet en  

 hvidbog af Kultur- og Videnskabsministeriet (St.meld. nr.28 (1988.89) Om  

 forskning), hvori den videnskabsetiske komitebehandling nærmere er behandlet.
 I Europarådets regi foreligger 2 dokumenter af særlig interesse for  

 lovforslagets udformning:
 - Rådets rekommandation af februar 1990 om medicinsk forskning på  

 mennesker.
 - Et sekretariatspapir fra Rådets ad hoc ekspertkomite om fremskridt i de  

 bio-medicinske videnskaber (CAHBI) omhandlende kunstig befrugtning og  

 forskning på befrugtede menneskelige æg.
Rekommandationen om forskning på mennesket er af betydning for  

 lovforslagets regler i §§ 1-12, d.v.s. bestemmelserne om komitesystemet og  

 dets opgaver.
Dens bestemmelser er ikke bindende for lovgivningsmagten i  

 Danmark, og de regler, der følges i Danmark i dag, er i øvrigt allerede  

 forenelige med disse.
Specielt skal fremhæves, at rekommandationen ikke  

 stiller krav om lovgivning som hjemmel for håndhævelsen af de principper, den  

 opstiller.
Disse gælder udelukkende forskning på levende, raske  

 forsøgspersoner eller patienter, idet rekommandationen dog ikke sondrer  

 skarpt mellem de to grupper.
Lovforslagets udformning og præciseringen af  

 indholdet af dettes § 6 i bemærkningerne til denne er fuldt forenelige med  

 rekommandationen.
Rådets sekretariatspapir om kunstig befrugtning har ikke status som  

 rekommandation.
Papiret er udsendt til medlemslandenes regeringer med henblik  

 på at kunne indgå i udarbejdelsen af eventuelle regelsæt.
Det foreslås bl.a.,  

 at der fastsættes en 14-dages grænse for, hvor længe et befrugtet  

 menneskeligt æg må holdes i live uden for en kvindes livmoder, jf. i øvrigt  

 lovforslagets § 13 og bemærkningerne hertil.
På EF-plan arbejdes der med regler i relation til videnskabsetiske  

 komiteer.
Det sker blandt andet i forbindelse med lægemiddelafprøvninger,  

 hvor »Good Clinical Practice For Trials On Medicinal Products In The  

 European Community« blev færdigbehandlet i 1990. Der er foreløbig kun  

 tale om ikke-bindende »Guidelines«, men det må påregnes, at  

 reglerne på et tidspunkt bliver indeholdt i et direktiv.
Der er tillige på EF-plan vedtaget et direktiv om aktive medicinske  

 implantable anordninger, og der er ligeledes planlagt direktivforslag om  

 medicinske anordninger og in-vitro-diagnostisk udstyr.
Det er i direktivet  

 anført, at kliniske afprøvninger af aktive medicinske implantable anordninger  

 skal foregå i overensstemmelse med Helsinki-deklarationen.
 Der henvises i den forbindelse til sundhedsministerens forslag til lov om  

 medicinsk udstyr (lovforslag nr. 153 af 22. februar 1991).
I relation til forskning på kønsceller, der agtes anvendt til befrugtning  

 og befrugtede menneskelige æg, er lovgivning gennemført i England, hvor et  

 kontrolorgan (Human Fertilisation and Embryology Authority) er nedsat med  

 henblik på at kontrollere forskning af den nævnte art.
Loven fastsætter en  

 forholdsvis liberal adgang til forskning inden for de første 14 dage efter  

 befrugtning er sket.
 Lovgivning er også for nylig gennemført i Forbundsrepublikken Tyskland med  

 den virkning, at der ikke er mulighed for at udføre forskning på befrugtede  

 menneskelige æg.
En gennemførelse af det foreliggende lovforslag vil i international  

 sammenhæng betyde, at Danmark vil have et system, der lever fuldt op til de  

 krav om videnskabsetisk bedømmelse af bio-medicinske forskningsprojekter, der  

 vil blive stillet i fremtiden.
Dette gælder ikke mindst inden for EF, hvor en  

 fortsat harmonisering af bl.a. lægemiddelafprøvninger må antages at komme til  

 at indbefatte fælles normer for videnskabsetisk bedømmelse.
6. Lovforslagets administrative og økonomiske konsekvenser I årene siden 1979 er der i Danmark opbygget et system af 7 regionale  

 videnskabsetiske komiteer og een central komite med ligelig repræsentation af  

 lægfolk og forskere.
Grundlaget for komiteernes virksomhed er den såkaldte  

 Helsinki-deklaration II.
Komiteerne har til opgave at påse overholdelse af  

 deklarationens krav om, at bio-medicinske forskningsprojekter på levende  

 mennesker skal sendes til en særligt udnævnt, uafhængig komite »til  

 overvejelse, kommentarer og vejledning«.
Til komitesystemet anmeldtes  

 2334 projekter i 1989.
Komiteernes sekretariater varetages af amtskommunerne.
De samlede  

 udgifter, der ligger i størrelsesordenen små 3 mill. kr., afholdes af  

 amtskommunerne.
Den centrale videnskabsetiske komites sekretariat varetages  

 og betales af forskningsafdelingen under Undervisnings- og  

 Forskningsministeriet.
Udgifterne er i størrelsesordenen 250.000 kr. årligt.
 Dette system foreslås nu afløst af et egentligt lovfæstet system.
 En gennemførelse af lovforslaget forudsættes ikke at medføre en  

 nævneværdig stigning i antallet af regionale videnskabsetiske komiteer.
Derimod vil lovforslaget for de regionale komiteers vedkommende  

 betyde, at de amtskommunale forvaltninger må påregne, at der skal anvendes  

 yderligere personale til at betjene komiteerne.
Dette skyldes væsentligst, at  

 komiteerne ved en lovfæstelse vil blive en del af den offentlige forvaltning  

 i offentlighedslovens forstand.
Det vil være realistisk at anslå, at der på  

 landsbasis bliver tale om en fordobling i forhold til hidtil, uanset at der  

 naturligvis kan forekomme forskelle mellem de enkelte komiteers behov for  

 yderligere sekretærbistand.
 Endelig må der budgetteres med udgifter til diæter m.v. til  

 komitemedlemmerne svarende til, hvad der udbetales til medlemmer af  

 kommunalbestyrelser/amtsråd.
 De samlede udgifter ved en gennemførelse af lovforslaget kan for de  

regionale komiteers vedkommende anslås til at være ca. 5,6 mill. kr.,  

 hvilket svarer til en merudgift på ca. 3 mill. kr. i forhold til, hvad  

 amtskommunerne betaler i dag.
 Til delvis dækning af udgifterne foreslås det, at statsinstitutioner samt  

 private hospitaler og firmaer betaler et gebyr pr. projekt til vedkommende  

 amtskommune, der svarer til projektets forventede andel af den pågældende  

 komites samlede årlige udgift, jf. bemærkningerne til § 15. Det skønnes på  

 denne baggrund, at amtskommunernes reelle merudgift vil være ca. 250.000 kr.,  

 idet alene medicinalindustrien må skønnes at bidrage med ca. 1,9 mill. kr.  

 til komiteernes drift.
Udgifterne til den centrale komite afholdes af undervisnings- og  

 forskningsministeren, jf. § 15, stk. 2, hvor de samlede udgifter anslås at  

 blive ca. 1,5 mill. kr., idet det må påregnes, at der skal anvendes ca. 1  

 mill. kr. til informationsskabende aktiviteter.
Den anslåede merudgift for  

 staten udgør ca. 1,25 mill. kr.
Bemærkninger til de enkelte lovbestemmelser Til § 1 De regionale komiteer foreslås i § 1 nedsat af amtsrådene.
Dette er  

 en ændring i forhold til i dag.
De eksisterende videnskabsetiske komiteer er  

 nedsat af Statens Sundhedsvidenskabelige Forskningsråd og amtsrådene.
Amtsrådenes kompetence efter § 1 er begrundet i, at den  

 bio-medicinske forskning i altovervejende grad foregår inden for  

 sundhedsvæsenet og er en uadskillelig del af dettes virksomhed og af  

 lægeuddannelsen.
Da det på regionalt niveau er amtsrådene, der har ansvaret  

 for sundhedsvæsenet, bør komiteerne fuldt ud nedsættes af disse, og deres  

 drift være amtsrådenes ansvar.
Derimod vil amtsrådene ikke kunne gribe ind i  

 konkrete sager og omgøre afgørelser, som er truffet af komiteerne.
Forslaget afviger fra de tanker, der er indeholdt i Etisk Råds  

 »Debatoplæg om organiseringen af et kontrolorgan«.
Det Etiske Råd  

 tilslutter sig, at et komitesystem må omfatte regionale komiteer, men  

 argumenterer for, at et uafhængighedssynspunkt bør føre til, at komiteerne  

 ikke nedsættes af amtsrådene.
Disse bør endvidere »sikres en fast  

 bevilling og sekretariater, der ansættes af de regionale formænd og dermed er  

 uafhængige af amtsrådet«.
Forskellen på forslagets § 1 og Etisk Råds oplæg er ikke begrundet  

 i et forskelligt syn på værdien af uafhængighed i vurderingen af  

 videnskabsetiske problemstillinger.
Forskellen beror udelukkende på,  

 hvorledes den ønskede vurdering mest hensigtmæssigt kan gennemføres.
Det vil  

 med andre ord sige, hvorledes et funktionsdueligt system opbygges inden for  

 sundhedsvæsenet til at løse denne opgave.
I forslagets § 5 og § 7  

 fastslås, hvilke opgaver komitesystemet skal varetage, og hvilke overordnede  

 principper, det skal lægge til grund for sit arbejde.
Det er en selvfølge, at  

 lovforslaget bygger på den antagelse, at komiteerne i varetagelsen af disse  

 opgaver ikke følger uvedkommende hensyn, respektive varetager interesser, der  

 ikke er forenelige med formålet med komitesystemet.
 En vigtig virkning af § 1 vil være, at komiteernes virke fremover  

 bliver en del af den offentlige forvaltning i offentlighedslovens og  

 forvaltningslovens forstand.
I § 1 åbnes der mulighed for, at et amtsråd kan nedsætte mere end  

 een komite inden for sit område, idet det dog forudsættes, at arbejdsbyrden  

 taler herfor.
Flere amtsråd kan også gå sammen om at oprette een komite.
Det  

 overlades til amtsrådene at træffe nærmere aftale om medlemmernes udpegning,  

 sekretariatsfunktionen m.v., hvis de går sammen om at oprette en komite.
Antallet af komiteer i Danmark er i dag 7. Da landet er inddelt i 14  

 amtskommuner (samt Københavns og Frederiksberg Kommuner, der tillige  

 varetager amtskommunale opgaver) betyder det, at hver komite omfatter mere  

 end een amtskommune - bortset fra Århus og Københavns amtskommuners komiteer.  

 Når regionsprincippet ikke følger amtsgrænserne, skyldes det bl.a., at  

 forskningen ikke foregår med lige stor intensitet ved de forskellige  

 sygehuse.
Hvis forskellene i komiteernes arbejdsopgaver skal udlignes, og  

 hver komite samtidig skal have mulighed for at behandle et tilstrækkelig  

 bredt udsnit af projekter, må komiteernes arbejdsområde som hovedregel dække  

 flere amtskommuner.
Til § 2 De regionale komiteer foreslås sammensat efter følgende principper:
- Obligatorisk skal en regional komite som minimum bestå af 7  

 medlemmer, der sammensættes af læge medlemmer og medlemmer med bio-medicinsk  

 forskningserfaring.
De læge medlemmer kan være medlemmer af amtsrådet eller  

 andre.
De »faglige« medlemmer findes - som i dag - gennem Statens  

 Sundhedsvidenskabelige Forskningsråd.
Det forudsættes, at de pågældende er  

 aktive bio-medicinske forskere med hovedarbejdssted inden for amtskommunen.
- Fakultativt kan amtsrådet herudover udpege yderligere 2  

 eller 4 medlemmer, således at komiteens samlede medlemstal bliver 9 eller 11.  

 Ved et medlemstal på 9 eller 11 indstilles 4 respektive 5 af Statens  

 Sundhedsvidenskabelige Forskningsråd.
Det forudsættes i øvrigt, at mindst 1  

 respektive 2 medlemmer indstilles fra folkeoplysende og almenkulturelle  

 foreninger og organisationer i amtskommunen.
 I det eksisterende komitesystem er der ligelig repræsentation af lægfolk  

 og forskningsrådsudpegede.
 Forslaget følger således indstillingerne i betænkningen »Forskning på  

 mennesket« og Det Etiske Råds »Debatoplæg«, der argumenterer  

 for en overvægt af lægfolk.
 Både »Forskning på mennesket« og Etisk Råds  

 »Debatoplæg« argumenterer for en blandet sammensætning af  

 komiteerne omfattende såvel lægfolk som folk med forskningserfaring.  

 Hovedbegrundelsen for dette er, at den videnskabsetiske bedømmelse af  

 bio-medicinske forskningsprojekter ikke er mulig uden en forståelse af  

 projekternes faglige indhold - men heller ikke uden at faglige hensyn  

 afbalanceres med ikke-faglige.
 Ved udpegningen skal amtsrådene tilstræbe en ligelig repræsentation af  

 mænd og kvinder, som foreskrevet i lov nr. 157 af 24. april 1985 om  

 ligestilling mellem mænd og kvinder ved udpegning af medlemmer til offentlige  

 udvalg, kommissioner o.lign.
Den regionale komite vælger selv sin formand og næstformand, ligesom  

 komiteen udarbejder forslag til vedtægter.
Med henblik på at sikre  

 koordination i sagsbehandlingen og ensartede retningslinier for bedømmelsen  

 af projekterne, skal vedtægterne dog godkendes af Den Centrale  

 Videnskabsetiske Komite.
 I stk. 5 foreslås det, at komiteernes medlemmer udpeges for 4 år ad  

 gangen svarende til den amtskommunale valgperiode og at genudpegning af  

 medlemmer kun kan ske een gang.
Til § 3 Den Centrale Videnskabsetiske Komite foreslås nedsat af undervisnings- og  

 forskningsministeren.
Den foreslås sammensat efter følgende principper:
- De regionale komiteer udpeger hver 2 medlemmer til komiteen.
Af disse  

 skal det ene medlem tages blandt de forskningsrådsindstillede, det andet  

 blandt komiteernes øvrige medlemmer.
- Herudover udpeger undervisnings- og forskningsministeren og  

 sundhedsministeren hver 2 medlemmer til komiteen.
Af disse skal det ene  

 repræsentere statslige forskningsinteresser og -hensyn, det andet bredere  

 folkeoplysende, almenkulturelle eller sociale interesser.
 Forslaget afviger fra det eksisterende komitesystem på følgende punkter:
I det eksisterende system er Den Centrale Videnskabsetiske Komite ikke  

 nedsat af undervisnings- og forskningsministeren, men dens sekretariat  

 varetages af Undervisningsministeriets forskningsafdeling.
Komiteen tæller  

 heller ikke ministerudpegede medlemmer.
 Forslaget følger betænkningen »Forskning på mennesket«, idet  

 denne dog anbefaler, at de ministerudpegede medlemmer alle skal være lægfolk.  

 Herudover er forslaget baseret på den tanke, at ministrenes interesse i  

 komiteens virke går ad to kanaler:
 Dels gennem deres ansvar for forskningsudviklingen, dels gennem deres  

 almenkulturelle, herunder sundhedspolitiske, engagement i de problemer,  

 komitesystemet kan blive stillet overfor.
Forslaget afviger fra Det Etiske Råds »Debatoplæg«.
Det siges  

 heri (pg. 3), at af hensyn til »tilliden til godkendelsessystemet er det  

 helt afgørende, at kontrolorganets uafhængighed ikke kan anfægtes.
Det  

 betyder, at kontrolorganet på centralt niveau må have en selvstændig  

 bevilling på finansloven, et sekretariat, der ansættes af formanden, og med  

 Det Etiske Råd som ansættelsessted, d.v.s. uafhængigt af  

 Sundhedsministeriet.« I fortsættelse af denne tankegang skitseres (pg. 5-10) forskellige  

 modeller omfattende en hel eller delvis fusion af Den Centrale  

 Videnskabsetiske Komite og Det Etiske Råd.
Det fremhæves, at de to organer  

 under alle omstændigheder bør have fælles sekretariat, og det nævnes (pg. 8),  

 at »Sundhedsministeren og Folketingets Udvalg ang.
Det Etiske Råd bør  

 som nu i forening udpege medlemmer«, hvis de to organer fusioneres til  

 eet.
Det er regeringens opfattelse, at en lovfæstelse af et komitesystem som  

 det foreslåede ikke umiddelbart giver anledning til ændringer på det centrale  

 niveau.
Eventuelle afgrænsningsproblemer mellem den foreslåede centrale  

 videnskabsetiske komite og Det Etiske Råd skønnes ikke at blive større end,  

 at de vil kunne løses ved et fornuftigt samarbejdsmønster mellem organerne.
Placeringen af sekretariatet for den eksisterende centrale komite i  

 forskningsafdelingen er bl.a. begrundet i, at forskningsafdelingen er  

 koordinerende myndighed for en række forskningspolitiske organer.
Hertil  

 kommer, at den bio-medicinske forskning som sådan har berøringsflader både  

 til forskningens og sundhedsvæsenets ministerier.
Ud fra disse synspunkter  

 foreslås komiteen nedsat af undervisningsministeren, således at dens  

 sekretariat fortsat varetages af forskningsafdelingen.
Forslagets § 3, stk. 4, er en nydannelse.
Den eksisterende komites  

 formand udpeges af Statens Sundhedsvidenskabelige Forskningsråd.
Til § 4 Efter forslagets § 4 skal den centrale komite samarbejde med Det  

 Etiske Råd.
Det kan ske ved fælles møder samt ved møder mellem formænd og  

 næstformænd for de respektive organer, men i øvrigt er formen ikke tilsigtet  

 fastlagt ved lov.
Herudover skal de to organer i fællesskab udarbejde en  

 rapport om principielle etiske problemstillinger, som har været drøftet i  

 fællesskab.
Til § 5 og § 6 I § 5 fastslås det grundlæggende princip i lovforslaget, at den  

 videnskabsetiske komitebedømmelse omfatter alle bio-medicinske  

 forskningsprojekter, uanset hvilket menneskeligt materiale de udføres på.  

 Komitebedømmelsen omfatter også forskningsprojekter, hvoraf den nævnte  

 forskning udgør en væsentlig bestanddel samt spørgeskemaundersøgelser og  

 registerforskning inden for det bio-medicinske område.
For disse projekter gælder en anmeldelsespligt, som efter § 6  

 betyder, at de ikke må iværksættes - eller iværksættes med væsentlige  

 ændringer, jf. § 6, stk. 2 - uden at de er godkendt af den kompetente  

 komite/myndighed.
Iværksættelse i strid med disse regler er sanktioneret med  

 straf af bøde eller hæfte i forslagets § 16.
 Der indføres hermed en juridisk bindende anmeldelsespligt, der afløser den  

 kollegialt sanktionerede anmeldelsespligt, som ligger til grund for det  

 eksisterende komitesystem.
Anmeldelsespligten efter § 5 gælder som nævnt bio-medicinske  

 forskningsprojekter.
Herved forstås primært forskning inden for de  

 lægevidenskabelige fag, den kliniske og den socialmedicinsk-epidemiologiske  

 forskning.
Begrebet omfatter, ud over udforskningen af de somatiske sygdomme,  

 tillige de psykiatriske og de klinisk-psykologiske sygdomme og  

 tilstandsformer.
Herudover inddrages tilsvarende odontologisk og farmaceutisk  

 forskning under begrebet.
 Endelig omfatter begrebet spørgeskemaundersøgelser og registerforskning  

 vedrørende de nævnte emner, jf. § 5, stk. 2.
Ved forskning forstås en planlagt virksomhed, som har til formål  

 systematisk at erhverve viden om sygdommes opståen og om forebyggelse,  

 diagnostik og behandling heraf.
Virksomheden skal være planlagt, og formålet  

 skal være en systematisk videnserhvervelse.
Derved adskilles forskningen fra  

 forebyggelse, diagnostik og behandling i konkrete situationer eller over for  

 konkrete individer/patienter, hvor formålet alene er at opnå en forbedring af  

 disses livskvalitet, men ikke en planlagt, systematisk videnserhvervelse.
 Den søgte viden skal med andre ord være erhvervet og kunne beskrives på en  

 sådan måde, at den kan vurderes og kritiseres uafhængigt af den konkrete  

 læge-patientsituation.
Hermed afgrænses forskningsbegrebet principielt over for det såkaldte  

 behandlingsforsøg og over for kvalitetskontrol.
Behandlingsforsøg taler man  

 om, hvor den behandlende læge i patientens interesse ændrer behandling,  

 respektive prøver en anden behandling i håb om at bedre patientens tilstand.  

 Der kan tænkes situationer, hvor det er vanskeligt kategorisk at sige, om der  

 er tale om klinisk forskning eller behandling, bl.a. fordi formålet har  

 afgørende betydning for afgrænsningen.
Da både behandling og  

 behandlingsforsøg er omfattet af Sundhedsstyrelsens cirkulære af 21. oktober  

 1982 om information og samtykke, bør afgrænsningen i praksis ske på grundlag  

 af vejledende synspunkter i forbindelse med en revision af omtalte cirkulære.  

 Dermed vil de strengere formkrav, der opstilles i lovforslaget, kun komme til  

 at gælde forskning, samtidig med, at der tages hensyn til både patienterne,  

 til procedurernes forskellighed og til sundhedsvæsenets daglige  

 funktionsduelighed.
Afgrænsningen af forskning over for kvalitetskontrol (og follow-up studier  

 og registrering af data) frembyder lignende problemer.
Heller ikke på disse  

 områder er det muligt i lovform at fastlægge et utvetydigt kriterium, der  

 afgrænser den registrerende opfølgende virksomhed i forbindelse med en  

 behandling, fra situationer, hvor formålet med virksomheden rummer  

 forskningsmæssige elementer og etiske problemstillinger, som kan begrunde  

 komitebedømmelse.
Problemerne må derfor løses efter samme synspunkter som  

 ovenfor nævnt.
 Inden for denne afgrænsning af § 5 og § 6's gyldighedsområde rummer  

 bestemmelserne en udvidelse i forhold til i dag, ved at omfatte forskning på  

 afdøde og på menneskelige kønsceller, der agtes anvendt til befrugtning og  

 befrugtede menneskelige æg.
Forskning på afdøde er ikke omfattet af Helsinki-deklarationen.
I  

 rekommandation nr. 5 anbefaler Den Centrale Videnskabsetiske Komite, at man  

 på dette forskningsområde følger synspunkter svarende til dem, der gælder  

 forskning på levende mennesker, d.v.s., at der indhentes komitevurdering.
Der  

 har med andre ord været en kollegial indforståelse med at følge deklarationen  

 uanset, at den ikke gælder på området.
Når forskning på afdøde nu inddrages  

 under et lovhjemlet komitesystem og de regler, der gælder for dette, er det  

 vigtigt, at forskningsbegrebet afgrænses over for de procedurer, der er  

 omfattet af lov om ligsyn, obduktion og transplantation m.v. (lov nr. 402 af  

 13.juni 1990) d.v.s. medico-legalt ligsyn, lægevidenskabelig obduktion og  

 udtagelse af organer m.v. i transplantationsøjemed.
Med hensyn til dødens  

 konstatering henvises til den før omtalte lov, hvoraf det også fremgår (§  

 16), at der uanset samtykke ikke må foretages bio-medicinske forsøg på  

 hjernedøde.
Der foreligger i øvrigt afgrænsningsproblemer, der er beslægtet med de  

 ovenfor nævnte i forhold til levende mennesker.
Udgangspunktet må være, at  

 medico-legalt ligsyn og udtagelse af organer m.v. i transplantationsøjemed,  

 falder uden for lovforslagets gyldighedsområde på grund af formålet med disse  

 procedurer.
For så vidt angår obduktioner må langt hovedparten af disse  

 ligeledes undtages lovforslagets bestemmelser, fordi de udføres som led i en  

 sædvanlig vurdering af et sygdoms-/behandlingsforløb eller i  

 uddannelsesmæssigt øjemed.
Kun de obduktioner, hvor der er et generelt  

 videnserhvervende element, der ikke er et led i uddannelsesforløbet, vil med  

 andre ord kunne være omfattet af anmeldelsespligten og de virkninger, der  

 følger deraf.
Da lov om ligsyn, obduktion og transplantation m.v. stiller  

 krav om samtykke fra afdøde eller afdødes nærmeste i obduktionstilfælde, vil  

 den reelle retlige forskel, på om en procedure henføres til det ene eller det  

 andet regelsæt, ikke være stor.
Afgrænsningen medfører imidlertid - ligesom  

 ovenfor - at de strengere formkrav, der gælder, når der er tale om forskning,  

 ikke unødigt udstrækkes til at gælde sundhedsvæsenets sædvanlige  

 ikke-forskningsprægede rutiner.
 Anmeldelsespligten efter § 5 gælder »ethvert«  

 forskningsprojekt, uanset hvor det udføres - på offentligt sygehus,  

 universitetsinstitut, i læge- og tandlægepraksis eller i private  

 virksomheder.
Multicenterundersøgelser efter § 5, stk. 3, er undersøgelser, der  

 udføres på flere forskningsinstitutioner.
Der er her behov for en vis  

 praktisk koordination af komitebedømmelserne, som bedst løses ved  

 retningslinjer fra den centrale komite.
Den eksisterende centrale  

 videnskabsetiske komite har udsendt rekommandation nr. 3, der blev revurderet  

 i 1989.
I § 6, stk. 3, præciseres det, at hvor der er tale om kliniske  

 afprøvninger af lægemidler, må forskningsprojektet ikke iværksættes, før  

 Sundhedsstyrelsen har givet tilladelse hertil.
Baggrunden for den præcisering  

 er, at alle kliniske afprøvninger af lægemidler skal forelægges  

 Sundhedsstyrelsen i medfør af lægemiddelloven.
Til sikring af, at brugerne ikke belastes unødigt ved, at to myndigheder  

 skal vurdere de kliniske afprøvninger, er der indsat en frist på 6 uger for  

 den regionale komites bedømmelse af projektet.
Fristen er sat i forhold til  

 det tidspunkt, hvor projektet er tilstrækkelig godt beskrevet til, at en  

 bedømmelse kan foretages.
Det er således tillige overladt til den  

 projektansvarlige at sikre sig, at alle nødvendige oplysninger foreligger for  

 komiteen så tidligt som muligt.
Den regionale komites videnskabsetiske bedømmelse af projekter, der  

 omhandler kliniske afprøvninger af lægemidler, skal principielt set indeholde  

 de samme elementer som bedømmelsen af andre forskningsprojekter, jf.  

 forslagets § 7. Dette er en konsekvens af, at der i en videnskabsetisk  

 bedømmelse ikke kan drages en fuldstændig klar sondring mellem faglige  

 elementer og etiske.
Det samme forhold gør sig derfor også gældende med  

 hensyn til Sundhedsstyrelsens vurdering af projekter efter lægemiddelloven.  

 Hensynet til en rationel og saglig opgavevaretagelse betyder dog, at der i  

 praksis skal tilstræbes en opdeling de to myndigheder imellem, således at den  

 enkelte myndighed hovedsageligt bedømmer de forhold, som myndigheden ud fra  

 sin opbygning og faglige ekspertise har de bedste forudsætninger for at  

 vurdere.
Det betyder, at den regionale komite i sin bedømmelse skal lægge  

 hovedvægten på vurderingen af det rimelige i at inddrage patienter og  

 forsøgspersoner i den pågældende afprøvning, kontrollere udformningen af  

 patientinformationen samt vurdere kravene til indhentelsen af samtykket.  

 Sundhedsstyrelsen bør derimod lægge hovedvægten på en farmaceutisk vurdering  

 af lægemidlet, vurdering af det prækliniske materiale, den  

 kliniske/farmakologiske vurdering af indikation og dosering,  

 behandlingsvarighed, bivirkninger og muligheden for interaktioner.  

 Sundhedsstyrelsen giver, på baggrund af den regionale komites indstilling og  

 egne vurderinger, forskeren den endelige godkendelse.
 Sundhedsstyrelsen vil som hidtil kunne kræve en klinisk afprøvning stoppet  

 efter reglerne i lægemiddelloven.
Efter § 6, stk. 4, skal et projekt henvises til Den Centrale  

 Videnskabsetiske Komite, hvis der ikke kan opnås enighed om det eller der  

 hersker tvivl om bedømmelsen.
Bestemmelsen forudsætter, at komiteerne ikke  

 træffer deres afgørelser ved afstemninger, men ad argumentationens vej søger  

 at opnå enighed i bedømmelsen.
Er der tvivl i komiteen, bør denne normalt  

 forelægges den pågældende forsker, inden komiteen beslutter sig.
Bestemmelsen  

 svarer således til gældende praksis.
Viser det sig, f.eks. p.g.a. komiteernes  

 ændrede sammensætning eller antallet af sager, at systemet ikke kan fungere  

 tilfredsstillende, må det - på grundlag af indhøstede erfaringer - overvejes  

 at indføre en egentlig afstemningsregel.
Efter § 6, stk. 5, forpligtes komiteerne til at betjene sig af  

 konsulentbistand i de tilfælde, hvor de ikke råder over fornøden faglig  

 kompetence til at bedømme forelagte projekter.
Det kan ske formelt som  

 uformelt, f.eks. i form af en telefonisk konsultation hos en kollega.
De hidtidige erfaringer har vist, at komiteerne sædvanligvis selv besidder  

 den fornødne faglige kompetence.
I modsat fald benytter komiteerne sig  

 hovedsageligt af vederlagsfri og uformelle kontakter til kollegaer.
Til § 7 I § 7 fastslås de principielle, overordnede elementer, der skal  

 indgå i komitebedømmelsen.
Der er tale om en rammebestemmelse, der  

 forudsættes udfyldt på grundlag af de principper, bestemmelsen og  

 bemærkningerne nedenfor fastlægger.
For så vidt angår krav til information og  

 samtykke forudsættes dette at ske ved sundhedsministeren, jf. § 7, stk.  

 2.
Det første overordnede princip, der fastslås i bestemmelsen, er, at  

 komitebedømmelsen ligeligt varetager en flerhed af formål: Først og fremmest  

 en beskyttelse af raske forsøgspersoner, patienter og andre, der medvirker i  

 forskningsprojekter.
Derudover har bestemmelsen til formål at sikre, at  

 projekterne har den ønskelige videnskabelige kvalitet, d.v.s. efter deres  

 formål og metodik opfylder et krav til god videnskabelig standard.
Bedømmelsen begrænser sig med andre ord ikke til en vurdering af, om  

 relevante krav til information og samtykke er opfyldt, men omfatter tillige  

 forsøgets »rent videnskabelige« indhold og metodik.
Dermed  

 udtrykkes en grundtanke i lovforslaget, nemlig, at der i den etiske  

 bedømmelse af bio-medicinsk forskning, ikke kan drages noget skarpt skel  

 mellem bedømmelsens rent »faglige« og dens  

 »etisk-juridiske« elementer.
Der er tale om en samlet vurdering,  

 hvori begge elementer indgår.
 Ser man dernæst på de elementer i bedømmelsen, der vedrører raske  

 forsøgspersoner og patienter samt disses sikkerhed, opstiller bestemmelsen 2  

 overordnede krav, nemlig om risikoafvejning og om information og samtykke.
Bestemmelsen i § 7, stk. 1, nr. 1, fastslår, at projektet skal  

 indeholde en risikoafvejning.
Risikoen skal vurderes i sig selv, d.v.s. uden  

 hensyn til eventuelle fordele for en konkret person og i forhold til  

 projektets forudseelige fordele for forsøgspersoner og forskning.
 En øvre grænse for, hvad der kan forsvares, vil allerede følge af  

 lægelovens § 6.
 En anden ydergrænse i risikovurderingen vil være, at raske forsøgspersoner  

 kun må udsættes for risici, der kan karakteriseres som minimale.
 Imellem disse yderpunkter kan der, for voksne habile patienter, være tale  

 om, at en højere risiko kan være acceptabel, fordi den er prisen for en mulig  

 helbredsmæssig fordel.
For raske forsøgspersoner og voksne habile patienter gælder endvidere  

 efter § 7, stk. 1, nr. 2, et krav om fuld mundtlig og skriftlig  

 information, og skriftligt samtykke til at deltage i projektet.
Kravet om  

 skriftligt samtykke er en nydannelse og væsentligst begrundet i hensynet til  

 at støtte informationsprocessens lødighed.
Det bør klart af  

 informationsmaterialet fremgå, at samtykket ikke indebærer noget medansvar  

 for projektet for den underskrivende.
Reglen i § 7, stk. 1, nr. 3, åbner mulighed for at gennemføre  

 forsøg med stedfortrædende samtykke fra nærmeste pårørende, værge eller  

 donor.
Bestemmelsen omfatter 3 forskellige typiske situationer:
 A: Forsøg, der udføres på levende menneskelige individer, der på grund af  

 bevidstløshed, ung alder, mental tilstand eller af andre lignende grunde er  

 afskåret fra at forstå den ønskede information og selv give et samtykke.
 B: Forsøg, der udføres på afdøde (lig).
 C: Forsøg på menneskelige kønsceller, der agtes anvendt til befrugtning og  

 befrugtede menneskelige æg.
Efter § 7, stk. 1, nr. 5, skal komiteen endvidere påse, at  

 projektet efter sit formål og med hensyn til sin metodik repræsenterer god  

 videnskabelig standard.
Komiteen skal også påse, at der er tilstrækkelig  

 grund til at gennemføre projektet.
Der er først og fremmest tale om et  

 standardkrav, der har karakter af en henvisning til den udvikling, der hele  

 tiden finder sted inden for forskningen.
Efter de øjeblikkeligt gældende krav  

 indebærer bestemmelsen bl.a., at komiteen skal påse, at de nødvendige  

 dyreforsøg er gennemført, at projektet nødvendigvis skal udføres på de  

 personer eller det menneskelige materiale, det ønskes udført på.
Herudover  

 skal komiteen påse, at projektet har et lødigt formål, herunder at der er  

 tale om et projekt, som kan bidrage til udvikling af ny, relevant viden.
 I denne forbindelse bemærkes, at Sundhedsstyrelsens lægemiddelafdeling  

 allerede i dag afviser kliniske afprøvninger, hvis de må anses for  

 overflødige, fordi de forhold, der ønskes undersøgt, allerede skønnes at være  

 tilstrækkelig belyst.
I § 7, stk. 3, foreslås, at komiteen i særlige tilfælde kan kræve,  

 at der ved registerforskning indhentes informeret samtykke fra deltagerne i  

 projektet.
Det kunne f.eks. være tilfældet, hvis det på et senere tidspunkt  

 kan blive nødvendigt at rette henvendelse til deltagerne eller ved mindre  

 projekter, hvor det er overkommeligt at kontakte deltagerne.
Efter den  

 gældende registerlovgivning gælder der ikke noget krav om informeret samtykke  

 fra de personer, hvis data anvendes i forskningsprojekter.
Ved revisionen af  

 registerlovgivningen i 1987 gav Folketinget udtryk for den opfattelse (jf.  

 Folketingstidende 1986-87, tillæg A, spalte 508), at anmeldelse af  

 bio-medicinske forskningsprojekter til en videnskabsetisk komite rummede en  

 tilstrækkelig integritetsbeskyttelse.
Lovforslaget indebærer ingen ændringer  

 heri, men hviler på den opfattelse, at en ændring af registerlovgivningens  

 regler om integritetsbeskyttelse må være af generel karakter og hvile på en  

 vurdering af denne lovgivnings hensigtsmæssighed.
Den foreslåede adgang for  

 komiteen til at kræve samtykke indhentet har til dels karakter af en  

 lovfæstelse af praksis i det eksisterende komitesystem.
 Bestemmelsen i § 7, stk. 4, har først og fremmest til formål at  

 gøre det muligt for komiteen at få projektets baggrund - herunder dets  

 finansiering - klart belyst i tilfælde, hvor protokollen har givet komiteen  

 et indtryk af, at uvedkommende hensyn har kunnet spille ind i projektets  

 udformning.
 I § 7, stk. 5 , fastslås det, at den regionale komite skal godkende  

 eventuelle vederlag eller anden ydelse for deltagelse i forsøg samt påse, at  

 dette ikke er egnet til at påvirke samtykkeafgivelsen.
Til § 8 I § 8 hjemles de regionale komiteers beføjelser til at følge  

 godkendte projekter.
I dag findes der ingen regler eller fast praksis, der giver sikkerhed for,  

 at godkendte projekter gennemføres efter planen - eller i det hele taget  

 gennemføres.
Dette forhold foreslås ændret i § 8, således at  

 komitesystemet får adgang til at udøve en vis opfølgende virksomhed.
 Det foreslås således:
- at komiteerne får mulighed for at udøve en vis opsøgende, stikprøvevis  

 kontrol med forløbet, f.eks. ved at anmode een eller flere forsker(e) om, på  

 et passende stadium, at redegøre for de udvalgte projekters forløb og  

 videnskabelige standard, og - at publikationen eller rapporten altid tilgår komiteen, når den er  

 udarbejdet, og at der også her udøves en form for stikprøvekontrol ved, med  

 mellemrum, at sammenholde protokol og rapport.
 Der er ikke hermed tilsigtet en udtømmende opregning af de krav, der kan  

 stilles, og komiteerne kan f.eks. bestemme:
- at projekter, der udføres på sygehusene, påtegnes af administrerende  

 overlæge/lederskabet.
Dermed understreges afdelingsansvaret for projekternes  

 relevans, indhold og lødighed, men også for, at de afvikles i  

 overensstemmelse med protokollen, - at informationsmaterialet til forsøgspersonerne altid rummer elementære  

 oplysninger om den pågældende komite, dens medlemmer, hjemsted o.s.v.,  

 således at forsøgspersonerne ved, hvor de kan henvende sig, og - at de personer, som har deltaget i forsøget, i særlige tilfælde  

 efterfølgende kan underrettes om resultatet.
En naturlig afslutning på  

 projektet kan være en orientering til alle de deltagende forsøgspersoner, når  

 forsøget er afsluttet og opgjort.
Til § 9 I § 9 hjemles de regionale komiteers almindelige oplysende og  

 debatskabende kompetence.
Bestemmelsen forudsætter, at komiteerne af egen  

 drift kan tage spørgsmål op og meddeler sig til offentligheden, når de  

 skønner, at der foreligger etiske problemer af en sådan karakter, at en  

 offentlig meningsudveksling er ønskelig.
Til § 10 Beskrivelsen af den centrale komites funktioner svarer i store træk til  

 den gældende ordning.
Om § 10, stk. 1, nr. 3, henvises til  

 bemærkningerne til § 13.
 Komiteen har efter § 10, stk. 1, nr. 1, til opgave at koordinere  

 arbejdet i de regionale komiteer, rådgive disse i mere principielle og  

 vanskelige sager samt fungere som en art ankeinstans for afgørelser, der er  

 truffet regionalt.
Komiteens rådgivning kan ske konkret i forbindelse med behandlingen af et  

 projekt, der har givet anledning til uenighed i en regional komite, eller  

 hvis bedømmelse i øvrigt har rejst principielle spørgsmål i komiteen.
I den  

 forløbne periode er rådgivningen og koordination tillige sket ved  

 udarbejdelse af et antal rekommandationer (for tiden 12), der supplerer,  

 udfylder og fortolker Helsinki-deklarationens alment formulerede  

 bestemmelser.
Rekommandationerne har med andre ord karakter af en art  

 national tydeliggørelse eller tillempning af deklarationen.
Forslaget i § 10, stk. 1, nr. 2, fremhæver, at den centrale komite  

 har vigtige funktioner i forhold til offentligheden.
Komiteen opnår gennem  

 den løbende indsigt i de forelagte forskningsprojekter en betydelig indsigt i  

 forskningsudviklingen og dermed mulighed for på et solidt grundlag at  

 informere om denne udvikling og deltage i debatten om den.
Dette har hidtil  

 kun kunnet ske i nok så begrænset udstrækning, bl.a. på grund af de beskedne  

 ressourcemæssige rammer, der har været afsat til komiteens virke.
Dette  

 forudsættes ændret fremover.
 Endelighedsbestemmelsen for så vidt angår den videnskabsetiske bedømmelse  

 i § 10, stk. 2, vil tillige betyde, at der ikke i forbindelse med  

 administrativ rekurs efter anden lovgivning, vil kunne foretages ændringer i  

 den videnskabsetiske bedømmelse.
Til § 11 § 11 fastslår, at den forsker, hvis projekt ikke har kunnet opnå  

 en regional komites accept, kan forelægge projektet for den centrale komite.
Et projekt, som er tiltrådt af en regional komite efter § 6, kan  

 ligeledes forelægges den centrale komite af enhver, der har en »særlig  

 interesse« heri.
Der tænkes her f.eks. på sygehus- og  

 universitetsmyndigheder, eller de patient- eller personalegrupper, der  

 berøres af projektet.
Til § 12 De regionale komiteer og den centrale komite skal årligt afgive en  

 beretning, der indeholder en redegørelse for komiteernes virksomhed og  

 praksis.
Bestemmelsen indeholder i øvrigt en række nærmere krav til  

 beretningen.
 Beretningernes væsentligste formål vil være at sikre offentligheden  

 løbende indseende med, hvilke problemer, komiteerne behandler og hvilke  

 synspunkter, der har været lagt til grund for vurderingen.
Til § 13 § 13 fastslår, at det alene er tilladt at foretage sådanne forsøg  

 med befrugtede menneskelige æg og kønsceller, der agtes anvendt til  

 befrugtning, som er nødvendige for at sikre en forsvarlig behandlingskvalitet  

 for in-vitrobefrugtningen.
Tilsvarende gælder for andre behandlinger for  

 ufrivillig barnløshed, hvor en kvindes æg befrugtes uden for livmoderen.
Det betyder, at det hidtil gældende forbud mod forskning på befrugtede  

 menneskelige æg i lov nr. 353 af 3.juni 1987 om oprettelse af et etisk råd  

 m.v., § 4, stk. 2, ophæves for de nævnte forsøg.
Hovedbegrundelsen for nu at  

 indføre en adgang til forskning på dette felt er, at in vitro-befrugtning er  

 en anerkendt behandling i det danske sundhedsvæsen, hvadenten behandlingen  

 udføres på offentligt sygehus eller private klinikker/hospitaler.
Som på alle  

 andre behandlingsområder er forskning en integreret del af den stadige  

 udvikling af behandlingskvaliteten, og en fortsat afvisning af at tillade  

 forskning vil følgelig være ensbetydende med bevidst at tilbyde ringere  

 behandling end den mulige.
 Forslaget vil medføre, at forskningsprojekter med andre formål end  

 forbedring af befrugtningsteknikken med henblik på fremkaldelse af en  

 graviditet fortsat ikke er tilladt.
Det foreslås i § 13, stk. 1, at alle projekter omfattet af  

 bestemmelsen obligatorisk skal bedømmes både i en regional komite og den  

 centrale komite.
Det er ønskeligt, at der på dette specielle forskningsfelt  

 lægges en ensartet standard for hele landet, og at der til enhver tid  

 er overblik over forskningsudviklingen.
Den centrale komite kan således  

 fastsætte generelle retningslinier for bedømmelsen af sådanne projekter ved  

 at følge eller gå imod en regional komites afgørelse.
Bestemmelserne i § 13, stk. 2, indebærer, at der kun kan forskes på  

 såkaldte »overskydende« æg.
Ren donation af æg til forskningsformål  

 er med andre ord udelukket.
Samtidig foreslås i § 13, stk. 3, indført en lovmæssig tidsfrist  

 for, hvor længe befrugtede menneskelige æg må holdes i live uden for en  

 kvindes livmoder.
Den tilladte forskning forudsætter en befrugtning uden for  

 en kvindes livmoder og rejser dermed et behov for at fastlægge, hvor længe  

 det befrugtede æg må holdes i live i denne tilstand.
I denne forbindelse  

 foreslås i bestemmelsen indført en 14-dages frist regnet fra befrugtningen,  

 væsentligst begrundet i, at på dette tidspunkt er den såkaldte implantation  

 normalt sket og et afgørende nyt stadium i den samlede fosterudvikling  

 indtrådt.
Denne regel har desuden opnået en vis international accept.
I de 14  

 dage skal ikke medregnes den tid, hvori de befrugtede æg evt. befinder sig i  

 nedfrosset tilstand.
 Fra det øjeblik implantationen er sket, gælder - hvadenten befrugtning har  

 fundet sted in vitro eller i en kvindes livmoder - de almindelige regler om  

 komiteforelæggelse, information og samtykke m.v. i forslagets §§ 5 -  

 7, herunder stedfortrædende samtykke, hvis der er tale om forskning på  

 fostre. § 13, stk. 4, fastslår, at befrugtede menneskelige æg, der har  

 været gjort til genstand for forskning, ikke må opsættes i en kvindes  

 livmoder, med mindre det kan ske uden nogen risiko for videregivelse af  

 arvelige sygdomme, defekter, misdannelser eller lignende.
I § 13, stk. 5, forbydes donation af befrugtede menneskelige æg.  

 Det er regeringens opfattelse, at der er vægtige grunde, som taler for at  

 forbyde donation af befrugtede menneskelige æg.
Donation af befrugtede  

 menneskelige æg er ligeledes forbudt i Norge og Sverige.
Forbudet vil kun  

 begrænse muligheden for at afhjælpe ufrivillig barnløshed hos det meget  

 begrænsede antal par, hvor såvel kvinden som manden er infertile.
I § 13, stk. 6, bemyndiges sundhedsministeren til at fastsætte  

 regler om nedfrysning og donation af menneskelige æg.
Efter gældende ret er  

 nedfrysning og donation af menneskelige æg ikke forbudt, men de behandlende  

 læger har afventet Folketingets stillingtagen hertil, inden de tager disse  

 teknikker i brug.
Bestemmelsen giver ministeren hjemmel til at regulere de spørgsmål af mere  

 sundhedsfaglig karakter, som anvendelsen af teknikkerne kan rejse.
Der tænkes  

 navnlig på spørgsmål som krav til indretning af æg- og sædbanker, kriterier  

 for nedfrysning af æg og sæd, maksimal opbevaringstid og donoranonymitet.
Det  

 er derimod ikke tanken at fastsætte regler vedrørende de civilretlige  

 spørgsmål, som anvendelsen af disse teknikker kan tænkes at give anledning  

 til.
 Regeringen forudsætter, at det kun tillades at nedfryse ubefrugtede og  

 befrugtede menneskelige æg i maksimalt 1 år, og at donation af ubefrugtede  

 menneskelige æg sker anonymt.
Til § 14 Bestemmelsen svarer til § 11 i lov om oprettelse af et etisk råd  

 m.v.
Bestemmelsens overflytning til denne lov er af rent redaktionel  

 karakter.
Samtidig er der i nr. 4 tilføjet et forbud mod forsøg med det formål at  

 muliggøre individudvikling i artsfremmed livmoder.
Forbudet følger delvis Det  

 Etiske Råds forslag i »Beskyttelse af menneskelige kønsceller,  

 befrugtede æg, fosteranlæg og fostre« pg. 77-78. De øvrige forbud, som  

 anføres i Det Etiske Råds redegørelse, er allerede i et vist omfang dækket af  

 lovforslagets bestemmelser.
Til § 15 I § 15 foreslås finansieringen af komitesystemet opdelt, således  

 at amtskommunerne finansierer driften af de regionale komiteer, mens staten  

 bekoster udgifterne i forbindelse med den centrale komites opgaver.  

 Amtskommunerne vil modtage tilskud til driften fra de statsinstitutioner samt  

 private hospitaler og firmaer, der benytter sig af de regionale komiteer.
Der  

 er ikke med formuleringen tilsigtet nogen udtømmende opregning af de  

 institutioner, der kan afkræves et gebyr.
Godtgørelse til medlemmerne af de regionale komiteer, herunder til de  

 medlemmer, der tillige er medlemmer af den centrale komite, foreslås givet  

 til alle medlemmer, i modsætning til i dag, hvor kun amtsrådsmedlemmer  

 modtager godtgørelse.
Godtgørelsen foreslås fastsat som diæter,  

 befordringsgodtgørelse og godtgørelse for fravær fra hjemstedet, i  

 overensstemmelse med, hvad der gælder for medlemmer af  

 kommunalbestyrelser/amtsråd, jf. lov om kommunernes styrelse.
For de  

 medlemmer af den centrale komite, der ikke er medlemmer af en regional  

 komite, afgøres spørgsmålet om vederlæggelse i overensstemmelse med statens  

 almindelige regler.
For statens vedkommende har den foreslåede ordning karakter af en  

 formalisering af allerede gældende praksis, fordi en række statsinstitutioner  

 bidrager til det eksisterende komitesystem.
For den private sektor, herunder  

 medicinalfabrikanter og importører, vil der reelt blive tale om en ny udgift.
Et vigtigt argument for det foreslåede system er, at samtlige brugere har  

 samme væsentlige interesse i, at forskningsprojekter til enhver tid  

 underkastes en forsvarlig vurdering, og at der derfor oprettes et  

 velfungerende komitesystem.
Specielt for den private sektor gælder, at  

 kvaliteten af komitevurderingen har væsentlige konkurrencemæssige aspekter,  

 fordi sektoren afsætter på et marked, der præges af meget streng kontrol.
Til kapitel 6 I § 16 hjemles straf af bøde eller hæfte for overtrædelse af  

 bestemmelserne i §§ 5, 6, 13, stk. 2, 3, 4 og 5 og § 14.
 Reglen skal ses i sammenhæng med den praksis, der har udviklet sig for at  

 få forskningsrådsstøtte, ligesom støtte fra private fonde i vid udstrækning  

 også betinges af komitegodkendelse, samt at publikation, i anerkendte  

 videnskabelige tidsskrifter i realiteten ikke står åben for projekter, der  

 ikke er godkendt af en komite.
Til kapitel 7 I § 17 foreslås, at loven træder i kraft den 1. januar 1992.
 Baggrunden for revisionsbestemmelsen i § 17, stk. 2, er, at en  

 lovfæstelse af et komitesystem er en nydannelse, og at det er ønskeligt at  

 følge udviklingen med henblik på eventuelle justeringer af loven.
 Ændringerne af en række bestemmelser i lov om oprettelse af et etisk råd  

 m.v. er af redaktionel karakter.
 Kapitlet indeholder sædvanligt forbehold vedrørende Færøerne og Grønland.
