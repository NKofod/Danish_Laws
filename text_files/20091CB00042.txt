Vedtaget af Folketinget ved 2. (sidste) behandling den 9. februar 2010 Folketingsbeslutning om forbud mod bisfenol-A Folketinget pålægger regeringen at arbejde for, at der i EU indføres et totalt stop for brug og salg af produkter, som indeholder stoffet bisfenol-A, og som kommer i kontakt med fødevarer, og i første omgang at indføre et nationalt forbud mod, at stoffet bruges i produkter, som er rettet mod 0-3-årige.
 Folketinget pålægger endvidere regeringen at tage kontakt til de enkelte medlemslande og Europa-Kommissionen med henblik på at få flest mulige lande til at gennemføre et nationalt forbud mod, at stoffet bruges i produkter, som er rettet mod 0-3-årige, og med henblik på at få Europa-Kommissionen til at fremsætte forslag om forbud på EU-niveau.
