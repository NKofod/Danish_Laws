Nr BSF 46 Forslag til folketingsbeslutning om anvendelse af genbrugspapir Fremsat af Dorte Bennedsen (S) Ritt Bjerregaard (S) Camre (S) Hjortnæs (S)  

 Erik Holst (S) Tove Lindbo Larsen (S) Henning Nielsen (S) Løvig Simonsen (S) den 18. november 1986 Folketinget pålægger miljøministeren i folketingsåret 1988-89 at fremsætte et lovforslag om anvendelse af genbrugspapir.
Lovforslaget skal pålægge alle offentlige myndigheder at anvende genbrugspapir.
Ved offentlige myndigheder forstås stat, amtskommuner, primærkommuner og institutioner, der for den væsentlige del finansieres af offentlige midler.
Ved genbrugspapir forstås papir, som er fremstillet af returpapir, men hvori der dog kan indgå mindre mængder af fibre baseret på halm.
Oprindeligt fremsat beslutningsforslag Blad nr 214 Folketinget pålægger miljøministeren i folketingsåret 1986-87 at forelægge for Folketinget forslag til lov om anvendelse af genbrugspapir.
Lovforslaget skal pålægge alle offentlige myndigheder at anvende genbrugspapir.
Ved offentlige myndigheder forstås stat, amtskommuner, primærkommuner og institutioner, der for den væsentlige del finansieres af offentlige midler.
Ved genbrugspapir forstås papir, som er fremstillet af returpapir, men hvori der dog kan indgå mindre mængder af fibre baseret på halm.
Lovforslaget skal desuden pålægge papir, der er fremstillet af nye fibre, en afgift.
BEMÆRKNINGER TIL LOVFORSLAGET ALMINDELIGE BEMÆRKNINGER I 1978 udsendte Finansministeriet »Cirkulære om øget anvendelse af genbrugspapir«.
Det hedder heri: »Med henblik på at fremme valutamæssige, miljømæssige og beskæftigelsesmæssige hensyn har regeringen besluttet at søge statens anvendelse af genbrugspapir udvidet« (cirkulære nr. 179 af 25. september 1978).
I et svar til miljø- og planlægningsudvalget af 21. november 1985 (alm. del bilag 127, 1985-86) har miljøministeren oplyst, at ca.
30 pct. af statens papirindkøb er genbrugspapir, og at Kommunernes Landsforening endvidere har oplyst, at man skønner, at 8 pct. af dens indkøb er genbrugspapir.
Miljøministeren har endvidere i et svar af samme dato til udvalget (alm. del bilag 127, 1985-86) oplyst, at en sammenligning af skrivepapir, produceret ud fra træ, og en produktion, baseret på returpapir, viser, at ved sidstnævnte produktion:
reduceres vandforbruget ca. 13 gange reduceres spildevandets iltforbrug ca. 20 gange reduceres energiforbruget ca. 2 gange.
Sammesteds har ministeren desuden oplyst »at en anvendelsesteknisk sammenligning ikke viser forskelle af betydning, heller ikke ved fotokopiering.
Hovedforskellen ligger i den grå farvetone«.
Disse oplysninger bekræftes også af undersøgelser foretaget af det vesttyske miljøministerium, som udelukkende anvender 100 pct.
 genbrugspapir.
Som nævnt i Finansministeriets cirkulære fra 1978 er der både valutamæssige, miljømæssige og beskæftigelsesmæssige fordele ved anvendelse af genbrugspapir.
Behovet for at opnå fordele på de 3 nævnte områder er i 1986 ikke mindre end i 1978 - tværtimod.
Specielt på miljøområdet har der i de forløbne år været en stærkt stigende forståelse i befolkningen både for en rigtig anvendelse af naturens ressourcer og for en formindskelse af samfundets affaldsmængder.
Denne forståelse har bl.a. ført til en væsentlig stigning i indsamlingen af returpapir.
Det må imidlertid konstateres, at returpapirbranchen ved den stigende indsamling af returpapir har haft vanskeligt ved at afsætte produkterne på grund af et for lille købermarked.
Af hensyn til de meget store miljømæssige fordele, som er forbundet med en øget anvendelse af genbrugspapir, men også af hensyn til de beskæftigelsesmæsige og valutamæssige gevinster, forekommer det rimeligt gennem pålæg til offentlige institutioner og virksomheder at sikre et bæredygtigt marked for genbrugspapir.
Endelig er det, for at fremme brugen af genbrugspapir uden for den offentlige sektor, foreslået, at papir, som er fremstillet af nye fibre, pålægges en afgift.
