 I medfør af §§ 3 og 5 i lov nr. 131 af 14. april 1954 om udførsel og  

 indførsel af levende dyr m.v. fastsættes:
§ 1.  I denne bekendtgørelse forstås ved Kød: Enhver del, der er egnet til menneskeføde af de i § 2 nævnte dyr.
 Fersk kød: Alt kød, der ikke har været underkastet nogen behandling, som  

 skal sikre dets holdbarhed, bortset fra køling og frysning.
 Kødprodukter: Produkter, der er tilvirket af eller med kød, som har været  

 underkastet en behandling med henblik på at sikre en vis holdbarhed; kød, der  

 udelukkende har været underkastet en kuldebehandling, anses dog ikke som  

 kødprodukter.
 § 2.  Uanset bestemmelserne i bekendtgørelse nr. 151  

 af 12. april 1924 angående indførsel af husdyr og rå produkter af disse m. m.  

 kan virksomheder, der af landbrugsministeren er autoriseret hertil, indføre  

 fersk kød af kvæg, får, geder, svin og enhovede husdyr på de vilkår, der er  

 fastsat i Det europæiske økonomiske Fællesskabs direktiver om  

 veterinærpolitimæssige problemer vedrørende handel med fersk kød indenfor  

 Fællesskabet og ved indførsel fra tredjelande.
 § 3.  Indførsel af kødprodukter med indhold af kød af  

 kvæg, får, geder, svin og enhovede husdyr fra stater, der er medlem af Det  

 europæiske økonomiske Fællesskab, må kun finde sted til virksomheder, der er  

 autoriserede hertil af landbrugsministeren, på de vilkår, der er fastsat i  

 Det europæiske økonomiske Fællesskabs direktiver om veterinærpolitimæssige  

 problemer ved handel med kødprodukter indenfor Fællesskabet.
 Stk. 2.  Indførsel af kødprodukter fra stater, der ikke  

 er medlem af Det europæiske økonomiske Fællesskab, må kun finde sted med  

 tilladelse fra veterinærdirektoratet.
§ 4.  Indførsel af andre produkter af enhver art,  

 behandlede som ubehandlede, af svin herunder vildsvin, må kun finde sted med  

 tilladelse fra veterinærdirektoratet.
Dog kan indførsel af garvede huder og  

 forarbejdede børster samt produkter, der er fremstillet af sådanne huder og  

 børster ske uden tilladelse.
 § 5.  Madrester (køkkenaffald) af enhver art må ikke  

 indføres her til landet.
 Stk. 2.  Dog kan madrester, der befinder sig i skibe,  

 tog, flyvemaskiner og andre kollektive transportmidler ved disses ankomst her  

 til landet, forblive i transportmidlet under dettes ophold her i landet.  

 Såfremt madresterne ønskes fjernet fra transportmidlet under opholdet her i  

 landet, skal de uskadeliggøres på en af veterinærdirektoratet godkendt måde.
 § 6.  Overtrædelse af bestemmelserne i §§ 3-5 straffes  

 med bøde.
§ 7.  Bekendtgørelsen træder i kraft ved  

 bekendtgørelsen i Lovtidende.
Samtidig ophæves bekendtgørelse nr. 150 af 25.  

 april 1962 om forbud mod indførsel af produkter af svin samt madrester.
