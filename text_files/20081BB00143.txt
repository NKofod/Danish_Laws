Fremsat den 24. marts 2009 af Pia Olsen Dyhr (SF), Anne Grete Holmsgaard (SF), Ole Sohn (SF) og Kristen Touborg (SF) Forslag til folketingsbeslutning om tilslutning til 10 pct. frivillig modulation af den direkte landbrugsstøtte Folketinget pålægger regeringen at anvende 10 pct. af de nationale budgetlofter for direkte støtte til særlige programmer for landmænd, som er indført i forbindelse med sundhedstjekket af den fælles landbrugspolitik, til særlige programmer for landbrug med særlige fødevarerelaterede eller miljømæssige egenskaber.
 Folketinget pålægger endvidere regeringen at udarbejde rammer for forvaltningen af midlerne, som skal forvaltes separat fra de obligatorisk modulerede midler, og at meddele Kommissionen inden den 1. august 2009, at Danmark ønsker at benytte sig af ordningen.
Bemærkninger til forslaget Sundhedstjekket af den fælles landbrugspolitik giver mulighed for, at hvert medlemsland kan anvende op til 10 pct. af de nationale budgetlofter for direkte støtte til særlige programmer for landmænd (ny artikel 68) til særlige aktiviteter.
Forslagsstillerne indskærper, at denne pulje penge skal holdes helt adskilt fra de obligatorisk modulerede midler, men bruges efter samme princip.
Midlerne skal bruges som støtte til særlige programmer for landmænd, herunder:
a) som bidrag til særlige typer af landbrug, som er vigtige for beskyttelse af miljøet eller for forbedringer af kvaliteten og markedsføringen af landbrugsprodukter, b) til afhjælpning af særlige ulemper, der påvirker landmænd i mejeri-, oksekøds-, fåre- og gedesektoren, i miljøfølsomme og økonomisk sårbare områder, c) på arealer, hvor der gennemføres restrukturering og/eller udviklingsprogrammer, for at undgå opgivelse af arealer og/eller for at håndtere særlige ulemper for landmænd i disse områder, d) i form af tilskud til betaling af præmier for afgrødeforsikringer, e) som bidrag til gensidige fonde, der yder finansiel kompensation til landmænd, som har lidt økonomiske tab i forbindelse med plante- og veterinære sygdomme.
Den frivillige modulering skal anvendes i landbrugssektoren.
Midlerne er fokuseret på svage landbrugstyper og miljøforbedrende projekter.
Danmark modtager i dag i omegnen af 7,5 mia. kr. årligt i landbrugsstøtte.
Dermed vil den frivillige modulation frigive 750 mio. kr. årligt.
Dertil kommer den nationale medfinansiering, som er fastsat til 25 pct. af støttebeløbene og derfor betyder en årlig udgiftspost på 250 mio. kr.
Samlet set vil der altså kunne stilles et beløb svarende til ca. 1 mia. kr. årligt til projekter for særlig udsatte landmænd og til projekter i udkantsområder, der sikrer opretholdelse af landbrug med særlige fødevarerelaterede eller miljømæssige egenskaber.
 Det centrale er, at hvis Danmark ønsker at gøre brug af denne ordning i 2010, skal dette meddeles til Kommissionen inden den 1. august 2009. Der skal altså i snareste fremtid tages stilling til, hvorvidt Danmark ud over den obligatoriske modulering ønsker at overflytte yderligere midler fra landbrugsstøttens søjle 1 til 2.
Skriftlig fremsættelse Pia Olsen Dyhr (SF):
 Forslag til folketingsbeslutning om tilslutning til 10 pct. frivillig modulation af den direkte landbrugsstøtte.
(Beslutningsforslag nr.
B 143).
