 Kontanthjælpsmodtagere kan deltage i samme kurser m.v. som  

 arbejdsledige medlemmer af arbejdsløshedskasser.
 MEDDELELSE OM AFGØRELSEN:
 Efter bistandslovens § 38, stk. 2, er socialministeren bemyndiget til at  

 fastsætte nærmere regler for, i hvilke særlige tilfælde der kan ydes  

 kontanthjælp til personer under uddannelse.
 I henhold til denne bemyndigelsesbestemmelse har socialministeren ved  

 bekendtgørelse nr. 129 af 30. marts 1983 fastsat regler for  

 uddannelsessøgendes ret til kontanthjælp i særlige tilfælde.
 På given foranledning skal socialministeriet herved præcisere, at efter  

 bekendtgørelsen - som er udtømmende - kan personer, der modtager kontanthjælp  

 efter §§ 37 eller 43, deltage i de samme kurser m.v. som arbejdsledige  

 medlemmer af arbejdsløshedskasser, jfr. arbejdsdirektoratets cirkulære af 27.  

 juni 1979 vedrørende udbetaling af dagpenge under kursusdeltagelse.
 Det har ikke været tilsigtet, at det sociale udvalg efter bekendtgørelsen  

 skulle gå ind i en dyberegående vurdering af f.eks. kursernes faglige  

 betydning for de enkelte kontanthjælpsmodtagere.
 Kursusdeltagelse, som en person har besluttet sig for, inden der søges om  

 kontanthjælp, vil imidlertid ikke uden videre skulle dækkes efter reglerne om  

 kontanthjælp, idet der må foretages en individuel bedømmelse i hvert enkelt  

 tilfælde.
