 1. Indledning.
 Med lov nr. 418 af 1. juni 1994 er der foretaget en række ændringer dels  

 af lov om byfornyelse og boligforbedring dels af det administrative grundlag  

 for byfornyelsen.
 En række af disse ændringer træder i kraft d. 1. juli 1994, medens andre  

 først træder i kraft d. 1. januar 1995.
 Denne vejledning indeholder alene en omtale af de ændringer i regelsættet  

 vedr. byfornyelse og boligforbedring, som træder i kraft d. 1. juli 1994. Der  

 vil senere blive udsendt en vejledning omfattende samtlige ændringer, hvori  

 også denne vejledning vil indgå.
 Denne vejledning indeholder en omtale af følgende ændringer:
 Forhøjelse af den statslige refusion for tab på kommunale garantier.
 Størrelsen af de byggelånsrenter, der kan medregnes i de støtteberettigede  

 udgifter.
 Information til ejere om mulighederne for at vælge finansiering med  

 nominallån.
 Ophævelse af reglerne vedr. fremtidig sparet vedligeholdelse.
 Krav om indhentning af flere tilbud på byggelån.
 Konvertering.
 2. Forhøjelse af den statslige refusion for tab på  

 kommunale garantier.
 Kommunalbestyrelsen kan fortsat yde garanti som sikkerhed for lån til  

 finansiering af udgifter til forbedringsarbejder som omtalt i lovens § 58,  

 såfremt låntagningen ikke kan gennemføres uden en sådan sikkerhed.
I tilfælde, hvor den kommunale garanti kræves indfriet, vil  

 kommunalbestyrelsen efter lovens § 66, stk. 3, kunne få dækket 75 pct. af  

 tabet ved statslig refusion.
Kommunerne skal således fremtidigt alene bære 25  

 pct. af et eventuelt tab ved indfrielse af garantien.
Det er hensigten med  

 forhøjelsen af den statslige refusion at mindske den økonomiske risiko for  

 kommunerne og dermed fastholde en høj byfornyelsesaktivitet.
 Bestemmelsen træder i kraft 1. juli 1994, og finder anvendelse for så vidt  

 angår ejendomme, hvor ejeren får meddelt tilsagn om offentlig støtte til  

 ombygningen fra d. 1. juli 1994. Bestemmelsen omfatter således ikke  

 mertilsagn.
 3. Størrelsen af byggelånsrenter, der kan medregnes i  

 de støtteberettigede udgifter.
Adgangen til fuldt ud at medtage de godkendte byggelånsrenter i den  

 støtteberettigede udgift er blevet reduceret ved indsættelsen af bestemmelsen  

 i lovens § 59, stk. 2, nr. 4. Bestemmelsen gælder for de støtteberettigede  

 udgifter, der vedrører ikke-værdi-forøgende udgifter - det såkaldte  

 ombygningstab.
Der henvises til lovens § 59, stk. 5 og 6.
 Baggrunden herfor er, at der for byggelån til finansiering af de arbejder,  

 der ikke medfører en forøgelse af ejendommens værdi, er mulighed for både at  

 opnå skattefradrag for byggelånsrenterne og modtage et skattefrit tilskud til  

 dækning af renterne.
Af administrative grunde er der i bestemmelsen fastsat en fast procentdel  

 for størrelsen af de byggelånsrenter, der kan medtages under de  

 støtteberettigede udgifter.
Bestemmelsen tager således ikke hensyn til, om  

 den enkelte ejer i det enkelte år har en skattepligtig indkomst, der  

 muliggøre fradrag for alle byggelånsrenter.
 I bestemmelsen sondres der mellem om ejendommen ejes af et  

 indkomstskattepligtigt selskab eller en indkomstskattepligtig person.  

 Bestemmelsen omfatter således ikke ejere som kommuner og almennyttige  

 boligselskaber samt private andelsboligforeninger, der ikke udlejer lokaler.
 Efter bestemmelsen kan for ejendomme ejet af et indkomstskattepligtigt  

 selskab alene medtages 66 pct. af de byggelånsrenter, som vedrører de  

 ikke-værdiforøgende udgifter i den støtteberettigede udgift, medens  

 indkomstskattepligtige personer alene kan medtage 56 pct. af de tilsvarende  

 byggelånsrenter.
Bestemmelsen træder i kraft 1. juli 1994 og finder anvendelse på  

 ejendomme, hvor ejeren får meddelt tilsagn om offentlig støtte til ombygnigen  

 d. 1. juli 1994 eller senere.
Bestemmelsen omfatter således ikke mertilsagn.
 4. Information til ejere om mulighederne for at vælge  

 finansiering med nominallån.
 Efter de hidtil gældende regler kan ejere af private udlejningsejendomme  

 frit vælge om de værdiforøgende udgifter skal finansieres med indekslån,  

 hvortil den offentlige støtte ydes som ydelsesstøtte, eller med 30-årige  

 nominallån, hvortil den offentlige støtte ydes som ydelsesbidrag.
 Denne mulighed er med lovens § 59, stk. 3 og stk. 4, udvidet til at gælde  

 alle ejere.
 I § 59, stk. 3 fastsættes, at de værdiforøgende udgifter i  

ejerboliger  samt i ejendomme, hvor ejeren på tilsagnstidspunktet  

 selv anvender mindst 80 pct. af bruttoetagearealet til erhvervsformål, efter  

 ejerens valg kan finansieres med nominallån eller med indekslån.
Finansieres ombygningsudgifterne med indekslån, kan kommunalbestyrelsen  

 meddele tilsagn om ydelsesstøtte.
Finansieres de værdiforøgende udgifter med  

 norminallån, ydes der  ikke  offentlig støtte i form af ydelsesbidrag.
 Bestemmelsen indebærer til gengæld, at kommunalbestyrelsen får mulighed  

 for at yde garanti for den del af finansieringen, som ikke kan gennemføres,  

 medmindre der stilles særlig sikkerhed for långivningen, jf. § 58, dvs. yde  

 garanti for en del af nominallånet.
Ejerens valgfrihed mellem indekslån eller nominallån til finansiering af  

 værdiforøgende arbejder i  andre ejendomme  er reguleret i lovens §  

 59, stk. 4. Bestemmelsen omfatter kommunalt ejede ejendomme, herunder  

 ejendomme, som kommunen råder over i forbindelse med byfornyelsen, private  

 andelsboligforeninger og almennyttige boliger.
Den offentlige støtte ydes  

 enten som ydelsesstøtte til indekslånet eller som ydelsesbidrag til  

 nominallånet.
 Bestemmelserne om ejernes mulighed for at vælge finansiering af de  

 værdiforøgende udgifter træder i kraft d. 1. juli 1994 og gælder for alle  

 ejendomme, uanset hvornår der er meddelt tilsagn til ejeren af ejendommen,  

 såfremt der ikke inden d. 1. juli 1994 helt eller delvist er udbetalt  

 indekslån til dækning af de støtteberettigede udgifter.
I overgangsbestemmelsen i lov nr. 418 af 1. juni 1994 er der indført en  

 pligt for kommunalbestyrelsen til at underrette om de nye  

 finansieringsregler.
Underretningen skal ske til ejerne af de ejendomme, hvor  

 der er meddelt tilsagn om ydelsesstøtte til indekslån, men hvor der endnu  

 ikke er sket hel eller delvis udbetaling af lånet d. 1. juli 1994. Samtidig  

 skal kommunalbestyrelsen fastsætte en frist på mindst 6 uger for ejeren til  

 at ansøge om ændring af det meddelte tilsagn.
 Kommunalbestyrelsens underretning skal ske inden behandlingen af en ejers  

 anmodning om a'contoudbetaling af indekslån og skal senest være foretaget den  

 1. oktober 1994.
 Bestemmelserne gælder tilsvarende for ejendomme omfattet af en godkendt  

 saneringsplan.
 Der henvises til Bygge- og Boligstyrelsens cirkulæreskrivelse af 27. juni  

 1994.
 5. Ophævelse af reglerne vedr. fremtidig sparet  

 vedligeholdelse.
 I Boligstyrelsens cirkulære nr. 92 af 3. juli 1986 om offentlig støtte til  

 byfornyelse og boligforbedring m.v. (finansieringscirkulæret), er der i  

 afsnit 3.2.2.2. angående driftsbesparelser angivet de hidtil gældende regler  

 vedrørende sparet fremtidig vedligeholdelse.
 Disse regler ophæves ved Bygge- og Boligstyrelsens cirkulæreskrivelse af  

 27. juni 1994, således at der ikke fremover ved opdelingen af den  

 støtteberettigede udgift i forbedrings- og vedligeholdelsesudgifter skal  

 tages hensyn til den fremtidige sparede vedligeholdelse af ejendomme, som  

 gennemførelsen af byfornyelsesarbejderne medfører.
 Ophævelsen af bestemmelserne om fremtidig sparet vedligeholdelse er et led  

 i sikringen af den byfornyede ejendoms fortsatte og løbende vedligeholdelse.
 Når der ikke fremover ved opdelingen af de støtteberettigede udgifter i  

 forbedrings- og vedligeholdelsesudgifter skal tages hensyn til den fremtidige  

 sparede vedligeholdelse, kan de lovpligtige hensættelser til vedligeholdelse  

 fremover helt og fuldt anvendes til den løbende vedligeholdelse og ikke  

 delvist gå til betaling af ydelser på det lån, der finansierer den opretning,  

 som gennemføres i forbindelse med byfornyelsen.
 Reglerne om fremtidig sparet vedligeholdelse ophæves pr. 1. juli 1994 for  

 ejendomme, hvor ejeren ikke inden denne dato helt eller delvist har fået  

 udbetalt lån til dækning af ombygningsudgifterne.
 6. Flere tilbud på byggelån.
 Med henblik på mest muligt af reducere udgifterne til byggelånsrenter  

 pålægges det kommunalbestyrelsen som vilkår for tilsagn, som meddeles d. 1.  

 juli 1994 eller senere, at stille krav om, at ejeren indhenter flere tilbud  

 på byggelån.
Kommunalbestyrelsen kan kun godkende, at der i den støtteberettigede  

 udgift medtages udgifter til byggelånsrenter beregnet på grundlag af det  

 tilbud, som ud fra en samlet vurdering har den laveste effektive forrentning.  

 Ved vurderingen heraf må foruden forrentningen indgå behovet for offentlig  

 garanti for byggelånet, da det vil være af betydning for størrelsen af  

 byggelånsrenten, om der ydes offentlig garanti.
Kommunalbestyrelsen bør  

 derfor på det tidligst mulige tidspunkt tilkendegive over for ejeren, om der  

 vil blive ydet en sådan garanti.
7. Konvertering Der er med virkning fra 1. juli 1994 skabt mulighed for, at ejere, der har  

 finansieret de værdiforøgende ombygningsarbejder med nominallån med  

 ydelsesbidrag, kan udskifte disse lån med nominallån med lavere rente, uden  

 at ydelsesbidraget og eventuel kommunal garanti for lånet herved falder bort.
Bestemmelsen vil umiddelbart kun kunne anvendes af ejere af private  

 udlejningsejendomme, idet disse ejere efter de hidtil gældende regler er de  

 eneste, der kan finansiere værdiforøgende udgifter med nominallån med  

 ydelsesbidrag.
Med de gennemførte bestemmelser om valgfrihed for alle ejere  

 vil konverteringsadgangen således blive udvidet til også at omfatte andre  

 ejendomstyper end private udlejningsejendomme.
 De nærmere bestemmelser om konverteringsadgangen fremgår af Bygge- og  

 Boligstyrelsens bekendtgørelse af 21. juni 1994 om konvertering af  

 nominallån, hvortil der ydes ydelsesbidrag efter lov om byfornyelse og  

 boligforbedring.
