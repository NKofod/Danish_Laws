(Til præster og menighedsråd) I de senere år er der fra forskellig side og med stigende styrke fremsat  

 ønsker om, at børn, der døbes i folkekirken, allerede på et tidligt tidspunkt  

 bliver fortrolige med den kristne børnelærdom og folkekirkens gudstjeneste.
For at imødekomme sådanne ønsker er der nu ved kgl. anordning nr. 301 af  

 20. maj 1987 givet mulighed for at etablere forsøgsordninger vedrørende en  

 særlig undervisning i folkekirkens regie.
Det drejer sig om en indledende  

 konfirmationsforberedelse (dåbsoplæring), hvor børnene ud fra en  

 gudstjenestelig sammenhæng skal mødes om bibelfortællinger, salmer,  

 bibelhistoriske sange, bøn og bekendelse.
Efter anordningen kan en sådan undervisning på visse betingelser  

 iværksættes for børn i alderen 6 - 12 år, dog således at alle deltagere på et  

 hold skal være på samme klassetrin/alderstrin.
Undervisningen vil normalt kun  

 kunne gives på et årgangstrin, fortrinsvis 3. - 5. klassetrin/årgangstrin.  

 Flere årgangstrin med lavt børnetal eller klasser med samlæsning kan dog  

 undervises sammen.
I visse tilfælde vil forsøgsordningen kunne etableres for  

 børnene fra kun en af pastoratets skoler.
Undervisningen, der er frivillig, skal foregå på et tidspunkt, hvor  

 skolens undervisning giver mulighed herfor.
Undervisningen omfatter højst 40  

 timer, der så vidt muligt bør afvikles på ugens 4 første hverdage og gives  

 normalt med 2 timer i sammenhæng.
Der skal ved undervisningens  

 tilrettelæggelse tages hensyn til folkeskolens læseplan for faget  

 kristendomskundskab, således at der ikke overflyttes stofforløb/sammenhænge  

 eller arbejdsområder fra skolen til kirken.
 Den indledende konfirmationsforberedelse har ingen indflydelse på antallet  

 og omfanget af lektioner på den almindelige konfirmationsforberedelse på 7.  

 eller højere klassetrin.
Præsten har ansvaret for konfirmationsforberedelsen.
Der kan som medhjælp  

 benyttes erfarne/veluddannede undervisere.
Udgiften herved afholdes - ligesom  

 andre udgifter ved forsøgsordningen - af kirkekassen.
Når de i anordningens § 4 anførte betingelser er opfyldt, indsender  

 biskoppen ansøgningen til kirkeministeriet om forsøgsordningens etablering.  

 Ansøgning skal indsendes inden den 1. februar i det år, hvor undervisningen  

 agtes påbegyndt.
Der vil dog kunne forventes givet tilladelse til at  

 påbegynde enkelte pilotprojekter allerede i efteråret 1987.
 Der vil maksimalt blive givet tilladelse til at iværksætte 40 forsøg  

 årligt i hele landet, så vidt muligt ligeligt fordelt imellem stifterne.  

 Forsøgstilladelse vil blive givet for et år ad gangen, men med mulighed for  

 fornyelse.
 Når et hold har afsluttet den indledende konfirmationsforberedelse,  

 udarbejder den ansvarlige præst en rapport over de indvundne erfaringer.  

 Rapporten skal drøftes med forældre og menighedsråd, forinden den gennem  

 biskoppen indsendes til kirkeministeriet.
 Forsøgsordningen forudsætter i det hele et meget nært samarbejde mellem  

 forældre, præst(er) og eventuelle medhjælpere.
