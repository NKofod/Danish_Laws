(Til landets læger) 1. januar 1976 træder bestemmelserne i færdselslovens  

 § 50 a i kraft med pligt for fører og forsædepassager til at anvende  

 sikkerhedssele under kørsel med motorvogn.
Justitsministeren er bemyndiget  

 til at fastsætte bestemmelser, der fritager for denne pligt, hvilket er sket  

 med en bekendtgørelse, ifølge hvilken sundhedsstyrelsen i samråd med  

 justitsministeriet fastsætter de nærmere retningslinier for dispensation  

 motiveret af lægelige årsager.
 Dispensation kan meddeles af en læge, normalt den pågældendes sædvanligt  

 benyttede læge eller en speciallæge, evt. efter samråd med den stedlige  

 bilinspektør.
 Lægen udfylder ved dispensation en attestblanket i to eksemplarer.
Det ene udleveres til den pågældende, der skal medbringe det under kørsel,  

 evt. opbevare det sammen med førerbeviset.
Det andet indsendes til  

 embedslægen.
 Finder lægen, at den helbredsmæssige mangel ikke er tilstrækkelig til at  

 imødekomme en dispensationsbegæring, kan den pågældende henvises til  

 embedslægen, der træffer afgørelse i sagen og udfærdiger evt.  

 dispensationsattest mod det fastsatte honorar.
 Pligten til at anvende sikkerhedssele gælder ikke for personer under 15 år  

 eller for personer med legemshøjde på under 150 cm.
Tvungen brug af sele må ikke medføre nogen nærliggende risiko for, at  

 brugeren ved at følge lovens påbud udsættes for skade.
Dispensation på grund  

 af manglende førlighed eller anden helbredsmangel vil i en række tilfælde  

 kunne gives, men under hensyn til lovbestemmelsernes formål må den størst  

 mulige begrænsning heraf tilstræbes.
Unormale ekstremiteter eller andre fysiske handicap er  

 dispensationsgrundlag, såfremt de medfører vanskelighed ved at fastgøre eller  

 løsne selen eller bevirker, at køretøjet, hvis selen benyttes, ikke kan  

 betjenes på forsvarlig måde.
I tvivlstilfælde bør den stedlige bilinspektør  

 medvirke ved vurderingen.
Lammelse af eller mangel af begge  

 underekstremiteter UDELUKKER fritagelse fra seleanvendelse.
Graviditet er ikke i almindelighed fritagelsesgrund.
Derimod er det  

 vigtigt, at den gravide instrueres af lægen i korrekt anbringelse af selen,  

 således at den ved en pludselig påvirkning kommer til at hvile mod spinae  

 iliacae ant. sup., og den diagonale del krydser thorax' forflade uden at  

 trykke på abdomens forside.
Vejledning i selens korrekte anbringelse gives  

 bedst af lægen ved de sædvanlige svangerskabsundersøgelser.
Svangre med meget  

 stort abdominalomfang kan have vanskelighed ved at anbringe selen på rette  

 måde.
Det drejer sig her muligt om patologiske tilfælde (gemelli,  

 hydramnion), og man må evt. fraråde at vedkommende transporteres på forsædet  

 i en almindelig personbil.
Patienter med colostomi- eller ileostomipose vil i almindelighed uden  

 større gener kunne anvende sele, især de såkaldte »rulleseler«; der  

 vil imidlertid være en del tilfælde, hvor de almindelige seler vil være  

 besværlige at regulere i vidde, især hos kortlivede og overvægtige personer,  

 hvor selen vil virke generende, når posen er fyldt med tarmindhold eller  

 luft.
Sådanne patienter bør derfor kunne opnå dispensation.
 Thorax-deformiteter er kun i undtagelsestilfælde og efter nærmere  

 vurdering fritagelsesgrund.
 Columna-deformiteter kan medføre fritagelse, hvis deformiteten har en  

 sådan karakter eller grad, at den hindrer selens rette anbringelse eller  

 funktion.
Rygsvagheder i almindelighed kan ikke medføre fritagelse.
Tilstedeværelse  

 af en organisk nervesygdom udelukker i visse tilfælde anvendelse af selen.  

 Lægen bør derfor attestere tilstedeværelsen af sygdommen, såfremt den efter  

 hans opfattelse motiverer, at der kan dispenseres fra tvungen brug af sele.  

 Spørgsmålet bør evt. forelægges bilinspektøren med henblik på en vurdering af  

 ansøgerens faktiske mulighed for at betjene køretøjet.
Patienter med pace-maker fritages, såfremt det overfor lægen godtgøres, at  

 selen er til gene.
Dispensation på grund af psykiske tilstande, hovedsagelig  

 neuroser med klaustrofobiske symptomer, kan kun ske i tilfælde, hvor  

 symptomerne er udtalte, således hvor tilstanden i forvejen er lægen bekendt,  

 f.eks. har medført undladelse af brug af elevator, eller tilstanden har givet  

 anledning til behandling hos en speciallæge i psykiatri.
Dispensation bør  

 højst gives for 1 år.
Ved fornyet ansøgning om dispensation skal attesten udstedes af en  

 speciallæge i psykiatri, til hvem personen henvises af egen læge.
Det kan  

 forventes, at der vil komme en del henvendelser fra ældre personer, der  

 ønsker dispensation.
En generel undtagelse for denne persongruppe kan ikke  

 gives ud fra et medicinsk synspunkt.
Tolerancen for mekaniske påvirkninger  

 hos ældre er lavere end hos andre voksne personer, hvilket bør være en særlig  

 tilskyndelse til at bruge sele.
Behovet for hjælp til ind- og udstigning etc.  

 er ikke tilstrækkelig motivering for dispensation.
 Embedslægen skal gennemgå de indsendte attestkopier og kan i særlige  

 tilfælde forelægge dem for sundhedsstyrelsen.
