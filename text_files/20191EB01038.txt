Beretning afgivet af Social- og Indenrigsudvalget den 18. juni 2020 Beretning over Forslag til folketingsbeslutning om nedsættelse af en ekspertgruppe på anbringelsesområdet [af Karina Adsbøl (DF) m.fl.]:
1. Politiske bemærkninger Udvalget Udvalget er af den opfattelse, at udfordringerne på anbringelsesområdet er store og komplekse, og at der også er retssikkerhedsmæssige udfordringer forbundet med de meget indgribende sager.
Desuden viser nyeste tal fra Børnesagsbarometeret, at der findes mange fejl i kommunernes afgørelser om anbringelsessager, herunder i forhold til inddragelsen af børn og familier.
 Det er derfor udvalgets opfattelse, at en grundig gennemgang af anbringelsesområdet synes nødvendig for at skabe en bedre hverdag for de børn og unge, der er anbragt uden for hjemmet.
 Udvalget noterer sig, at det i den seneste aftale om reserven på socialområdet blev aftalt, at kommunernes anbringelsessager skulle undersøges.
 Udvalget noterer sig desuden, at regeringen og KL har igangsat en kulegravning af reglerne og den kommunale praksis på anbringelsesområdet.
 Endelig noterer udvalget sig, at regeringen har igangsat et større arbejde med at gennemgå området med inddragelse af eksperter, praktikere, organisationer og interessenter på området, og at regeringen forventer at komme med et udspil, som skal drøftes politisk, efter sommer.
 Dele af udvalget (Danske Folkepartis og Nye Borgerliges medlemmer af udvalget) havde ønsket, at dette arbejde ikke var forankret i Social- og Indenrigsministeriet, men uden for ministeriet.
Udvalget vil på den baggrund opfordre ministeren til at inddrage udvalget i det videre arbejde på anbringelsesområdet, herunder i opfølgningen på undersøgelsen og på kulegravningen af reglerne og den kommunale praksis på området, og i opfølgningen på regeringens kommende udspil.
På den baggrund vil udvalget tage stilling til, hvorvidt der skal gøres yderligere på området.
 Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 8. oktober 2019 og var til 1. behandling den 26. november 2019. Beslutningsforslaget blev efter 1. behandling henvist til behandling i Social- og Indenrigsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Spørgsmål Udvalget har under udvalgsarbejdet stillet 1 spørgsmål til social- og indenrigsministeren til skriftlig besvarelse, som ministeren har besvaret.
 P.u.v.
