 Direktoratet skal herved meddele, at der med virkning fra den 1. januar  

 1987, ved en ændring af skattekontrollovens § 7, er sket en udvidelse af  

 erhvervsdrivendes oplysningspligt til skattemyndighederne vedrørende  

 udbetaling af B-indkomster.
De nye regler for erhvervsdrivendes oplysningspligt fremgår af vedlagte  

 kopi af Statsskattedirektoratets informationsskrivelse fra marts 1987. (* 1) Som det fremgår af de nye regler, omfatter oplysningspligten honorarer,  

 provision og andet vederlag for personlig arbejds- og/eller tjenesteydelse,  

 når beløbet er B-indkomst eller særlig indkomst for modtageren, og der efter  

 merværdiafgiftloven ikke skal svares merværdiafgift af beløbet.  

 Oplysningspligten omfatter også beløb, der ydes som godtgørelse for afholdte  

 udgifter ved indkomstens erhvervelse til f.eks. rejse, befordring og ophold.
 Oplysningspligten efter de nye regler vil således omfatte udbetalinger til  

 f.eks. læger, speciallæger, bandagister, fysioterapeuter, optikere, frisører  

 m.v., hvis afregningen til modtageren sker uden moms.
Som ovenfor anført har de nye regler virkning fra den 1. januar 1987.  

 Direktoratet har imidlertid anmodet Statsskattedirektoratet om fritagelse for  

 indsendelse af oplysninger for skatteåret 1987 vedrørende udbetaling af  

 B-indkomster, der er blevet gjort oplysningspligtige ved ændringen af  

 skattekontrollovens § 7. Såfremt en sådan fritagelse ikke opnås, vil  

 direktoratet give meddelelse herom.
Direktoratet skal dog gøre opmærksom på,  

 at oplysningspligten efter de nye regler under alle omstændigheder vil gælde  

 for skatteåret 1988.
 Direktoratet skal med henblik på efterkommelse af de nye regler anmode de  

 enkelte tjenestesteder om at drage omsorg for, at der tilgår  

 skattemyndighederne de fornødne oplysninger om de ovenfor nævnte  

 B-indkomster.
 Indberetning til skattemyndighederne skal afgives een gang årligt inden  

 den 25. januar om B-indkomster, der er udbetalt i det forudgående år.  

 Indberetningen foretages ved insendelse af skatteoplysningssedler til  

 skattemyndighederne direkte fra den enkelte anstalt, pension, afdeling og  

 arresthus.
 Direktoratet skal endvidere henlede opmærksomheden på, at der uagtet det  

 ovenfor anførte, fortsat skal foretages indberetning af honorarer til  

 ikke-fastansatte tolke, translatører og oversættere, der benyttes af blandt  

 andet kriminalforsorgen efter reglerne i Justitsministeriets  

 cirkulæreskrivelse af 31. oktober 1985, der er udsendt med direktoratets  

 skrivelse af 7. januar 1986. Direktoratet skal dog samtidig anmode  

 kriminalforsorgens afdelinger og pensioner samt arrestinspektørerne om  

 fremover at foretage indberetning direkte til skattemyndighederne af de  

 B-indkomster til tolke m.v., der er omtalt i direktoratets skrivelse af 7.  

 januar 1986.
 E.B.
