Skriftlig fremsættelse (17. marts 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om aktiv socialpolitik, lov om en aktiv beskæftigelsesindsats og forskellige andre love (Justering af retten til ferie med ledighedsydelse, justering af mulighederne for befordringsgodtgørelse og af overgangsbestemmelsen for voksenlærlingeordningen m.v.) (Lovforslag nr.
L 136) Lovforslaget indeholder nogle mindre lovtekniske justeringer af den nye lov om en aktiv beskæftigelsesindsats og lov om aktiv socialpolitik og forskellige andre love.
 Lovforslagets formål er at harmonisere reglerne om ret til ferie med ledighedsydelse i overgangsåret til den nye ferielov fra 1. maj til og med 31. august 2020 som følge af indførelsen af samtidighedsferie samt at konsekvensændre en række henvisninger og justeringer i hhv. lov nr. 1558 af 27. december 2019 om ændring af lov om aktiv socialpolitik, integrationsloven og forskellige andre love (Enklere og skærpede sanktioner, styrket kontrol med snyd og færre fejludbetalinger m.v.) og lov nr. 548 af 7. maj 2019 om en aktiv beskæftigelsesindsats.
Med lovforslaget indføres en bestemmelse om, at personer på ledighedsydelse alene har ret til at afholde 17 feriedage med ledighedsydelse i det forkortede ferieår.
Dette medfører en harmonisering af feriereglerne på tværs af ydelser.
 Endvidere indeholder lovforslaget konsekvensændringer og justeringer i lov om aktiv socialpolitik og i lov om en aktiv beskæftigelsesindsats  samt konsekvensændringer i andre love, der trådte i kraft 1. januar 2020.
 Lovforslaget indeholder følgende elementer:
 Indsættelse af bestemmelse i lov om aktiv socialpolitik om ret til afholdelse af højst 17 dages ferie med ledighedsydelse i det forkortede ferieår fra 1. maj til 31. august 2020.
 Indsættelse af bestemmelse i § 43 i lov om aktiv socialpolitik om, at sanktionen skal være afviklet inden for 5 år.
 Konsekvensændring i lov om aktiv socialpolitik vedrørende diverse rettelser af henvisninger.
 Justering i lov om en aktiv beskæftigelsesindsats  således, at den gældende overgangsbestemmelse for voksenlærlingeordningen udvides med tilbagevirkende kraft fra 1. januar 2020 til også at gælde en mindre målgruppe fra en tidligere forsøgsbekendtgørelse.
 Justering i lov om en aktiv beskæftigelsesindsats, således at befordringsgodtgørelse for transport ud over 24 km. også kan gives til ledige selvforsørgende og unge under 18 år under tilbud om vejledning og opkvalificering.
 Konsekvensændringer i lov om en aktiv beskæftigelsesindsats  vedrørende bl.a. paragrafhenvisninger i satserne for løntilskud og i overgangsbestemmelserne og tilretning af en bemyndigelsesbestemmelse i forbindelse med rimelighedskravet for bl.a. førtidspensionister.
 Lovteknisk justering i lov om organisering og understøttelse af beskæftigelsesindsatsen m.v., der sker som følge af de nye regler om seniorpension.
Lovteknisk justering i lov om retssikkerhed og administration på det sociale område.
Justering foretages som følge af L66 om de nye sanktionsregler, der blev vedtaget den 20. december 2019.
 Det foreslås, at loven træder i kraft 1. maj 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
