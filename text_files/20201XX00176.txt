Skriftlig fremsættelse (11. november 2020) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om erhvervsakademiuddannelser og professionsbacheloruddannelser, lov om maritime uddannelser og forskellige andre love og om ophævelse af lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser (Adgangskurser til udvalgte erhvervsakademi- og professionsbacheloruddannelser, godkendelse af maritime ikke-videregående uddannelser m.v.) (Lovforslag nr.
L 78) Lovforslaget følger op på aftalen af 22. november 2018 mellem den daværende regering (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Radikale Venstre og Socialistisk Folkeparti, Fra folkeskole til faglært  Erhvervsuddannelser til fremtiden, og den supplerende aftale af 18. juni 2020 om adgangskurser til visse videregående uddannelser.
 Det følger heraf, at der skal udvikles adgangskurser til uddannelserne til markedsføringsøkonom, skov- og landskabsingeniør og urban landskabsingeniør (tidligere have- og parkingeniør).
 Ud over opfølgning på aftalerne foreslås det, at uddannelses- og forskningsministeren kan godkende de maritime uddannelser og uddannelsesudbud, som er på ikke-videregående niveau, og som derfor ikke er omfattet af lov om akkreditering af videregående uddannelsesinstitutioner.
 Det foreslås endvidere, at de maritime uddannelsesinstitutioner, der udbyder maritime professionsbacheloruddannelser, får mulighed for et selvstændigt udbud af adgangskurset målrettet disse uddannelser, og at maritime uddannelsesinstitutioner får mulighed for at indgå i administrative fællesskaber.
 Herudover foreslås det, at der kan fastsættes regler om den maritime del af den maritime stx-uddannelse, som Børne- og Undervisningsministeriet har godkendt som led i et forsøg.
Efter de gældende regler kan tilskud til universiteter, professionshøjskoler, erhvervsakademier og de maritime uddannelsesinstitutioner, som er statsfinansierede selvejende institutioner, reduceres, hvis uddannelsesaktiviteten overskrider en fastsat dimensionering for uddannelsen.
For at skabe en mere enkelt administrerbar og gennemskuelig ordning foreslås det at ensrette visse bestemmelser herom.
 Endelig forslås det at ophæve lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser, da der ikke længere ydes tilskud til ordningen på finansloven.
 Lovforslaget foreslås at træde i kraft den 1. februar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
