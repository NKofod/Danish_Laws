Bilag 1 Betænkning afgivet af Europaudvalget den 8. april 2011 Betænkning over Forslag til folketingsbeslutning om at ændre EU's traktater således, at Europa-Parlamentets rejsecirkus mellem Bruxelles og Strasbourg afvikles [af Per Clausen (EL) m.fl.] 1. Udvalgsarbejdet Beslutningsforslaget blev fremsat den 25. februar 2011 og var til 1. behandling den 17. marts 2011. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 1 spørgsmål til udenrigsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, S, SF, KF og RV) indstiller beslutningsforslaget til forkastelse.
Flertallet finder det beklageligt, at Europa-Parlamentet tolv gange årligt flytter deres aktiviteter fra Bruxelles til Strasbourg.
Det er både dyrt, besværligt og en unødvendig miljøbelastning.
Danmark skal derfor vedholdende arbejde for at afvikle dette rejsecirkus og erstatte det med ét samlet hjemsted for Europa-Parlamentets forskellige møder og funktioner.
Det er glædeligt, at Europa-Parlamentet nu selv har taget initiativ til at slå to mødeuger i Strasbourg sammen til næste år og i 2013. Det nedbringer i praksis antallet af rejser til Strasbourg med én.
Det er skridt i den rigtige retning, men langt fra nok.
Det er et absurd system, som vanskeliggør det parlamentariske arbejde.
Danmark vil støtte op om Parlamentets egne skridt i retning af at reducere rejseaktivitet og vedholdende arbejde for fuldstændigt at afskaffe ordningen.
 Danmark vil løbende arbejde for en afskaffelse af dette tåbelige rejsecirkus.
 Et mindretal i udvalget (DF og EL) indstiller beslutningsforslaget til vedtagelse uændret.
Dansk Folkeparti støtter beslutningsforslaget.
Vi finder det uacceptabelt, at der årligt bruges 1,4 mia. kr. på en konstruktion, som er arbejdsmæssigt uhensigtsmæssig for europaparlamentsmedlemmer og -ansatte.
Dansk Folkeparti er af den opfattelse, at regeringen bør arbejde for en traktatændring, således at de tolv plenarforsamlinger i Strasbourg stoppes.
Dette kunne med fordel gøres i forbindelse med den forestående traktatændring om økonomisk samarbejde.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurinparti var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kristian Jensen (V) Michael Aastrup Jensen (V) Flemming Møller (V) Tina Nedergaard (V) Eva Kjer Hansen (V) nfmd.
Pia Adelsteen (DF) Ib Poulsen (DF) Helle Sjelle (KF) Jørgen S.
Lundsgaard (KF) Anne-Marie Meldgaard (S) fmd.
Kim Mortensen (S) Yildiz Akdogan (S) Jeppe Kofod (S) Pia Olsen Dyhr (SF) Anne Grete Holmsgaard (SF) Manu Sareen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
