Skriftlig fremsættelse (27. februar  

 2002) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om ophævelse af lov om fremme af  

 byggeriets udvikling og ændring af lov om almene boliger samt  

 støttede private andelsboliger m.v. (Nedlæggelse af Byggeriets  

 Udviklingsråd, afskaffelse af statslig refusion af udgifter til  

 beboerrådgivere og nedlæggelse af visse puljer på bygge- og  

 boligområdet).
(Lovforslag nr.
L 120).
 Lovforslaget er et led i regeringens beslutning om at  

 sanere i rækken af eksisterende råd, nævn og puljer m.v.  

 For bygge- og boligområdet foreslås en nedlæggelse af  

 Byggeriets Udviklingsråd (BUR), ophævelse af almenboliglovens  

 tilskudsordninger til forsøgsbyggeri og forsøg med alternative  

 boliger for unge samt afskaffelse af statens refusion af Landsbyggefondens  

 udgifter til beboerrådgivere i almene bebyggelser.
BUR er et rådgivende organ for økonomi- og  

 erhvervsministeren og har bl.a. til opgave at fremlægge forslag, der  

 fremmer byggeriets kvalitet og forbedrer byggesektorens produktivitet og  

 konkurrenceevne.
Regeringen finder imidlertid ikke, at der er behov for et  

 selvstændigt organ på dette område.
Rådgivningen vil  

 fuldt ud kunne varetages af organer som By og Byg, Byggeriets  

 Evalueringscenter og Byggepolitisk Forum (Kontaktudvalg mellem  

 Økonomi- og Erhvervsministeriet og byggeriets organisationer).
 Nedlæggelsen af tilskudsordningerne til  

 forsøgsbyggeri og forsøg med alternative boliger til unge skal  

 være medvirkende til, at målsætningerne i  

 regeringsgrundlaget om besparelser kan realiseres.
Endelig foreslås statens refusion af  

 Landsbyggefondens udgifter til beboerrådgivere i almene  

 boligområder afskaffet.
Regeringen vil igangsætte  

 drøftelser med Landsbyggefonden om en eventuel forlængelse af  

 ordningen ud over 2002, bl.a. med henblik på at inddrage andre  

 interessenter i finansieringen af ordningen.
Forslaget indebærer samlet set mindreudgifter for  

 staten på 17,3 mio. kr. i 2002, 16,2 mio. kr. i 2003 og 7,2 mio. kr. i  

 hvert af årene 2004-2005 samt en mindre administrativ lettelse for  

 staten.
Forslaget vurderes ikke at have nævneværdige  

 økonomiske eller administrative konsekvenser for erhvervslivet.  

 Forslaget skønnes ikke at medføre administrative konsekvenser  

 for borgerne, ligesom forslaget ikke skønnes at medføre  

 miljømæssige eller EU-retlige konsekvenser.
 Det foreslås, at loven træder i kraft dagen  

 efter offentliggørelse i Lovtidende.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
