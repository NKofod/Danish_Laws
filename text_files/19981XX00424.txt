Skriftlig fremsættelse (4. maj  

 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om  

ændring af lov om afgift af stenkul, brunkul og koks mv., lov om  

 energiafgift af mineralolieprodukter mv., lov om afgift af naturgas og bygas  

 og lov om afgift af svovl. (Sikring af hjemmel til fritagelse af  

 brændsel til elproduktion efter elliberaliseringen).
(Lovforslag nr.
L 244).
Dette lovforslag er et led i tilpasningen af den danske  

 afgiftsstruktur på energiområdet til de nye liberaliserede  

 forhold på elmarkedet.
Forslaget skal ses i sammenhæng med de af  

 Miljø- og Energiministeren fremsatte lovforslag på dette  

 område.
Afgiftslovgivningen er i dag udformet således, at  

 der er fritagelse for den del af brændselsforbruget, der er  

 medgået til fremstilling af elektricitet og indregnet i  

 elektricitetsprisen.
Den resterende del af brændselsforbruget anses for  

 anvendt til fremstilling af varme og er dermed afgiftspligtig.
Med principaftalen om elreformen, der blev indgået i  

 foråret 1999, liberaliseres elmarkedet.
Denne liberalisering  

 medfører, at den gældende hjemmel til fritagelse for afgift af  

 brændsel henregnet til produktion af elektricitet på  

 kraftvarmeværker ikke længere har mening.
Aftalen gør det derfor nødvendigt at sikre  

 den gældende fritagelse for afgiften af brændsel henregnet til  

 fremstillingen af elektricitet.
I modsat fald ville der skulle opkræves  

 afgift både af den forbrugte elektricitet og af brændslerne til  

 fremstillingen af elektricitet.
Lovforslaget fastholder i øvrigt fuldstændig  

 den praksis, som er fastlagt af myndighederne på grundlag af  

 gældende lovgivning.
I lovforslagets bemærkninger er det  

 endvidere fastslået; at:
»Med hensyn til placeringen af kraftvarmefordelen i  

 afgiftsmæssig henseende er der ikke noget ønske om med dette  

 lovforslag at ændre på den praksis, som er fastlagt fra  

 afgiftsmyndighedernes side på grundlag af den gældende lovgivning  

 og som senest er blev beskrevet i cirkulæret fra 1998.  

 Skatteministeriet er i den forbindelse bekendt med, at der i  

 øjeblikket verserer en klagesag for Landsskatteretten om  

 forhøjelse af afgifterne som følge af kontrolaktionen.
Som  

 nævnt er der ikke noget ønske om at ændre på den  

 allerede gældende praksis om den afgiftsmæssige behandling af  

 kraftvarmefordelen.
Skatteministeriet vil derfor også acceptere, at en  

 endelig dom, som underkender Skatteministeriets synspunkt om  

 kraftvarmefordelens placering i afgiftsmæssig henseende,  

 medfører en forpligtigelse for afgiftsmyndighederne til at genoptage  

 og ændre andre afgiftsansættelser, svarende til den  

 ansættelse, hvor myndighederne blev underkendt.« Den eneste ændring, der således foreslås  

 er, at der indføjes en bestemmelse, som angiver på hvilket  

 grundlag afgiftspligtige varer (kul, olie etc.) indregnet i  

 elektricitetsprisen skal opgøres, når en sådan beregning  

 af elektricitetsprisen reelt ikke længere finder sted.
 Regeringen sigter på, at fremsætte et  

 lovforslag vedrørende kraftvarme i oktober 1999. Med dette lovforslag  

 er det hensigten, at tilnærme afgifterne på decentrale og  

 centrale kraftvarmeværker således, at afgifterne på sigt  

 vil blive ens uanset, om der er tale om et decentralt eller centralt  

 kraftvarmeværk.
I nærværende forslag er der alene tale om  

 bestemmelser, der her og nu sikrer, at der ikke i strid med lovgivningens  

 intentioner opkræves dobbelte afgifter ved elproduktionen.
Regeringen  

 vil i næste Folketingssamling søge tilslutning til at  

 fremlægge et forslag til et sammenhængende og fremtidsrettet  

 afgiftssystem for kraftvarmeværkerne.
 Forslaget har ikke konsekvenser af provenumæssig  

 erhvervsøkonomisk, miljømæssig eller administrativ  

 karakter.
 Det foreslås, at lovforslaget træder i kraft  

 den 1. juli 1999.
 Idet jeg henviser til lovforslaget og de ledsagende  

 bemærkninger, skal jeg anbefale forslaget til Tingets hurtige og  

 velvillige behandling.
