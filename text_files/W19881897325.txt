 En selvstændig vognmand, der kørte med aviser og pakker fra kl. 2.00,  

 kunne ikke få fradrag for natarbejde efter de for lønmodtagere gældende  

 regler, men fradrag forudsatte dokumentation eller sandsynliggørelse.
 Vognmand A klagede for indkomstårene 1981-1984 inkl. over, at hans  

 selvangivne indkomst var forhøjet med ikke godkendt fradrag for natarbejde,  

 henholdsvis 1.700 kr., 2.000 kr., 2.200 kr. og 2.200 kr., og ikke godkendt  

 fradrag for tærepenge, 1.800 kr.
 Det var oplyst, at klageren drev selvstændig vognmandsvirksomhed med  

 kørsel af aviser og pakker.
Klagerens revisor nedlagde påstand om, at klageren måtte anses for  

 berettiget til fradrag for natarbejde, da han startede kørslen før kl. 2.00  

 om natten.
Han henviste til Ligningsrådets vejledende anvisninger om fradrag  

 for natarbejde, idet han anførte, at det var uden betydning, at klageren var  

 selvstændig vognmand, da han havde samme udgifter som lønmodtagere.  

 Ligningsvejledningen sagde intet om, at anvisningerne kun gæ1der for  

 lønmodtagere.
For så vidt angik forhøjelserne med ikke godkendt fradrag for tærepenge  

 anførte revisoren, at klageren kørte bil fra kl. 2.00 til langt hen på dagen,  

 hvorfor han havde samme merudgifter som f.eks. hyrevognschauffører.
For denne  

 gruppe var der således fastsat vejledende anvisninger om fradrag for udgifter  

 til fortæring m.v.
Revisoren henviste til, at selvstændige vognmænd, der  

 arbejder under tilsvarende forhold, efter praksis indrømmes fradrag efter  

 samme retningslinier.
Landsskatteretten bemærkede, at Ligningsrådets vejledende anvisninger om  

 natarbejde, hvorefter der uden dokumentation godkendes et standardfradrag for  

 merudgifter, gælder ved lønmodtageres indkomstopgørelse.
Da klageren var  

 selvstændig erhvervsdrivende, var han ikke omfattet af disse regler.
Da han  

 kørte med aviser og pakker, fandt retten ikke, at hans arbejdsforhold kunne  

 sidestilles med forholdene for hyrevognschauffører og vognmænd, og han var  

 derfor ikke omfattet af de af Ligningsrådet for denne gruppe fastsatte  

 fradragsregler.
Retten fandt herefter, at fradrag for udgifter i forbindelse  

 med klagerens arbejde alene vil kunne godkendes efter dokumentation eller  

 sandsynliggørelse af afholdte udgifter.
Da retten ikke fandt det godtgjort,  

 at klageren havde afholdt fradragsberettigede udgifter af den omhandlede  

 karakter, blev de påklagede ansættelser stadfæstet.
