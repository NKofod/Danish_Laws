 Som udgangspunkt opfylder selskabsskattesystemerne i Luxembourg og  

 Gibraltar betingelserne i Sel. § 13, stk. 3, for at opnå skattefrihed for  

 udbytter til et dansk moderselskab fra datterselskaber i de pågældende lande.  

 Der er dog visse undtagelser fra hovedreglen.
 Skatteministeriet er blevet spurgt, om udbytter fra Luxembourg og  

 Gibraltar kan anses for skattefrie for et dansk moderselskab efter  

 selskabsskattelovens § 13, stk. 3.
 Skatteministeriet meddelte, at selskabsskattesystemerne i Luxembourg og  

 Gibraltar som udgangspunkt opfylder betingelserne efter selskabsskattelovens  

 § 13, stk. 3.
 Selskabsskattesystemet i Luxembourg opfylder dog ikke  

 betingelserne, hvis datterselskabet er omfattet af de særlige luxembourgske  

 skatteregler for holdingselskaber.
 Selskabsskattesystemet i Gibraltar opfylder dog ikke betingelserne  

 i de tilfælde, hvor datterselskabet i Gibraltar er fritaget for beskatning  

 eller beskattes efter de særlige regler for offshore selskaber, dvs.  

 exempt-selskaber og kvalificerede selskaber.
 Endvidere opfylder selskabsskattesystemet i Gibraltar ikke  

 betingelserne i det omfang selskabet er omfattet af de særlige regler om  

 skattelettelser i forbindelse med projekter, der er til økonomisk eller  

 social fordel for Gibraltar.
Endelig opfylder selskabsskattesystemet i Gibraltar ikke  

 betingelserne, hvis selskabet i Gibraltar oppebærer indtægter fra kilder i  

 udlandet, og disse indtægter efter reglerne i Gibraltar ikke beskattes.
Der  

 kan dog i dette tilfælde alligevel gives fritagelse efter  

 selskabsskattelovens § 13, stk. 3, hvis indtægterne i det pågældende  

 tredieland er beskattet efter regler, der ikke afviger væsentligt fra de  

 danske regler.
 Skattemyndighederne kan fortsat afkræve et selskab nødvendig dokumentation  

 for moderselskabet og det udenlandske datterselskabs skatteforhold m.v., jf.  

 §§ 4-6 i bekendtgørelse nr. 580 af 4. december 1984.
Skattemyndighederne kan efter bekendtgørelsens §§ 5 og 6 også fortsat  

 kræve dokumentation for, at et udenlandsk datterselskab ikke er omfattet af  

 særlige lempelige skatteregler.
Dette kan komme på tale, hvor der er tvivl  

 om, hvorvidt et udenlandsk selskab er omfattet af skatteregler, herunder  

 særlige erhvervsfremmeregler, der bevirker, at selskabsbeskatningen er  

 væsentlig mindre end den danske.
 Hvis udbyttet er fritaget for beskatning efter udenlandske regler, der  

 svarer til selskabsskattelovens § 13, stk. 3, skal det dokumenteres, at et  

 eventuelt datterdatterselskab er beskattet efter regler, der ikke afviger  

 væsentligt fra de danske regler.
 (* 1) Afgørelsen er offentliggjort i Skat nr. 9, 1990, side 715.
