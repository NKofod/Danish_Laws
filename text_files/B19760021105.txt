 I henhold til § 33, stk. 2, i lov nr. 313 af 26. juni 1975 om folkeskolen  

 fastsættes:
 § 1.  Elever, der har gennemgået 7. klassetrin i  

 folkeskolen eller tilsvarende undervisning, kan opfylde undervisningspligten  

 ved at deltage i kurser på en godkendt efterskole, husholdningsskole eller  

 ungdomskostskole.
 § 2.  Ved deltagelse i kurser af mindst 36 ugers  

 varighed inden for et skoleår (1. august - 31. juli) anses  

 undervisningspligten for opfyldt i hele skoleåret uanset kursets begyndelses-  

 og afslutningstidspunkt.
 Stk. 2.  Ved deltagelse i kurser, der påbegyndes den 1.  

 september eller tidligere i skoleåret, og som er af mindst 8 ugers varighed,  

 anses undervisningspligten for opfyldt også i tiden fra den 1. august og  

 indtil kursets begyndelse.
 Stk.3.  Ved deltagelse i kurser, der afsluttes den 31.  

 maj eller senere i skoleåret, og som er af mindst 8 ugers varighed, anses  

 undervisningspligten for opfyldt også i tiden fra kursets afslutning og  

 indtil den 31. juli.
 § 3.  Forstanderen skal sende meddelelse om  

 undervisningspligtige elevers optagelse og om kursets varighed til  

 skolekommissionen i elevens hjemstedskommune, i København i skoledirektionen.
 Stk. 2.  Forlader eleven skolen inden kursets  

 afslutning, skal skolemyndighederne ligeledes underrettes, medmindre elevens  

 undervisningspligt forinden er ophørt.
 § 4.  Bekendtgørelsen har virkning fra den 1. august  

 1975.
 Stk. 2.  Bekendtgørelse nr. 169 af 9. maj 1972 om  

 undervisningspligtens opfyldelse på efterskoler, husholdningsskoler og  

 ungdomskostskoler ophæves.
 Undervisningsministeriet, den 7. april  

 1976.
 Ritt Bjerregaard.
/J.
Munck-Hansen.
(* 1) Efter kgl. resolution af 3. juni 1988 er der sket følgende  

 ressortomlægning mellem Undervisningsministeriet og Kulturministeriet:  

 Kulturministeren er blevet øverste ansvarlige for forvaltningen af  

 Direktoratet for Folkeoplysning, Frie Grundskoler m.v.
Kulturministeren har  

 herunder overtaget ansvaret for folkehøjskoler, landbrugsskoler,  

 husholdningsskoler og efterskoler (frie kostskoler), og for den  

 støttelovgivning, som er fælles for frie kostskoler, friskoler og private  

 grundskoler (frie grundskoler) samt private gymnasieskoler, studenter- og  

 hf-kurser.
Undervisningsministeren har beholdt ansvaret i øvrigt for frie grundskoler  

 og private gymnasieskoler, studenter- og hf-kurser.
Administration af den  

 fælles støttelovgivning for så vidt angår frie grundskoler og private  

 gymnasieskoler, studenter- og hf-kurser og af lov om friskoler og private  

 grundskoler m.v. forbliver i Direktoratet for Folkeoplysning, Frie  

 Grundskoler m.v. efter delegation fra undervisningsministeren.
Tilsyn med  

 private gymnasieskoler, studenter- og hf-kurser varetages som hidtil af  

 Undervisningsministeriet.
Klager over den materielle sagsbehandling på de  

 områder, som direktoratet varetager efter delegation, behandles af  

 Undervisningsministeriet.
 Regler, der udstedes med hjemmel i den fælles støttelovgivning, udstedes  

 af kulturministeren for så vidt angår frie kostskoler og af  

 undervisningsministeren for så vidt angår frie grundskoler og private  

 gymnasieskoler, studenter- og hf-kurser.
 På den baggrund er Bekendtgørelse om undervisningspligtens opfyldelse på  

 efterskoler, husholdningsskoler og ungdomskostskoler indlagt i fuld tekst i  

 undervisningsministeriets base.
