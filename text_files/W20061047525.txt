Klage over praktiserende læges manglende undersøgelser Nævnet fandt grundlag for kritik af lægen, idet lægen videre burde have henvist til røntgenundersøgelse af hofterne.
Nævnet oplyste, at når et ungt menneske i teenagealderen henvender sig med spontant opståede smerter i knæene, bør en række lidelser overvejes.
Herunder Osgood Schatter, der ytrer sig ved direkte ømhed på et senehæfte øverst fortil på skinnebensknoglen.
Diagnosen kan som hovedregel stilles klinisk.
En anden hyppig lidelse i den aldersklasse er Chondromalacia Patellae, der er udtryk for, at knæskallen sporer skævt i forhold til lårbensknoglen, hvorved der opstår ubalance og smerter i knæleddet, der eventuelt kan forværres ved kalkudfeldninger på bagsiden af knæskallen.
Alvorligere sene og bruskskader foreligger næppe, når der ikke foreligger tilgrundliggende traume.
En væsentlig iagttagelse er, at hoftelidelser ofte giver anledning til knæsmerter.
I sådanne tilfælde bør forstyrrelser i knoglernes vækstlinier mistænkes, og det vil derfor være relevant med røntgen af såvel knæ som hofter.
