Offererstatningslovens § 10, stk. 1  ansøgers medvirken til politiets opklaring af sagen, nævnets j.nr. 09-520-13581 N.j.nr. 09-520-13581 Ansøger havde anmeldt til politiet, at han var blevet overfaldet og skamferet med en kniv.
Politiet valgte at indstille efterforskningen i sagen, da det ikke var muligt at identificere gerningsmanden.
Nævnet fandt, at ansøger havde været udsat for en straffelovsovertrædelse, men afslog hans ansøgning, fordi han ikke i tilstrækkeligt omfang havde medvirket til politiets opklaring af sagen.
Nævnet lagde vægt på, at politiet gentagne gange forsøgte at skabe telefonisk kontakt til ansøger.
Politiet sendte endvidere et brev til ansøger, som herefter rettede telefonisk henvendelse til politiet.
Det aftaltes, at ansøger skulle møde op hos politiet, bl.a. med henblik på fotoidentifikation.
Ansøger mødte imidlertid ikke op.
På denne baggrund fandt nævnet ikke, at ansøger i nødvendigt omfang havde medvirket til politiets opklaring af lovovertrædelsen.
