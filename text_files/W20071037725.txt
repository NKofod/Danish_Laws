VEU-godtgørelse, befordringsgodtgørelse, refusion, personkreds, uddannet fiskeskipper af 1. grad Ankenævnet har behandlet Deres klage på møde den 20. juni 2007.
Nævnet traf denne A F G Ø R E L S E De er berettiget til voksen- og efteruddannelsesgodtgørelse (VEU-godtgørelse) og befordringstilskud i forbindelse med Deres deltagelse i AMU-kurset Pc-kursus afholdt i perioden 1. maj til 5. maj 2006, i alt 5 dage.
 Virksomheden er som følge heraf berettiget til refusion svarende til VEU-godtgørelsen for afholdte lønudgifter.
 Ankenævnet ændrer således a-kassens afgørelser af 6. juni 2006.
BEGRUNDELSE Efter § 4 i bekendtgørelse om godtgørelse ved deltagelse i erhvervsrettet voksen- og efteruddannelse er det som hovedregel en betingelse for at opnå VEU-godtgørelse, at ansøgeren ikke har en erhvervsrettet uddannelse, der med hensyn til niveau og varighed overstiger erhvervsuddannelse.
 En ansøger med en højere uddannelse kan dog undtagelsesvis få ret til godtgørelse, hvis ansøger ikke har anvendt uddannelsen inden for de sidste 5 år (regnet fra kursets start).
Ankenævnet har lagt til grund, at De har 7 års skolegang efterfulgt af fiskeri i 2 år.
I perioden 1983 til 1984 gennemførte De uddannelsen til fiskeskipper af 1. grad.
 Den 7. marts 2007 har De telefonisk oplyst til sekretariatet for Arbejdsmarkedets Ankenævn, at De ikke har gennemført yderligere uddannelse for at undervise som maritimlærer.
 Ankenævnet finder, at uddannelsen til fiskeskipper af 1. grad ikke overstiger niveauet for erhvervsuddannelse.
 Eftersom retten til refusion er en afledet ret af den ansattes ret til VEU-godtgørelse er virksomheden berettiget til refusion.
 Personer der deltager i arbejdsmarkedsuddannelser og enkeltfag, der er optaget i en fælles kompetencebeskrivelse, har normalt ret til dækning af udgifter til befordring, hvis den daglige transport mellem bopæl og uddannelsessted og retur er mere end 24 km.
 Det er en betingelse for at opnå befordringstilskud, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelserne, medmindre uddannelsen ikke har været anvendt i 5 år.
 Ankenævnet har lagt vægt på, at uddannelsen til fiskeskipper af 1. fiskeskipper efter ankenævnets vurdering ikke overstiger niveauet for erhvervsuddannelserne.
 De er derfor også berettiget til befordringstilskud.
Ankenævnet henviser til  § 1, § 2, stk. 1, § 2, stk. 1 og 2, § 4, stk. 1 og § 9, stk. 1, i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005,  § 1, stk. 1, nr. 1, § 2, stk. 1, § 4, stk. 1, nr. 4 samt § 14, stk. 1 i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse, og  § 1, stk. 1, i bekendtgørelse nr. 495 af 16. juni 2005 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse.
OPLYSNINGER I SAGEN Sagen er afgjort på grundlag af de akter ankenævnet har modtaget fra Deres a-kasse samt Deres brev af 2. juli 2007, Deres eksamensbeviser og sekretariatets kontorrapport af 7. marts 2007.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Bekendtgørelse nr. 795 af 18. august 2005 af lov om godtgørelse ved deltagelse i erhvervsrettet voksen- og efteruddannelse:
Kapitel 1 Formål og område § 1. Loven har til formål at skabe økonomisk grundlag for, at voksne fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
 § 2. Den personkreds, der kan opnå ydelser efter § 1, omfatter:
1) beskæftigede lønmodtagere, såvel privat som offentligt ansatte, 2) selvstændige erhvervsdrivende og Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt i de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 9 nævnte forløb, udløser tilskud efter lov om åben uddannelse (erhvervsrettet voksenuddannelse) m.v.:
1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 3. Godtgørelsen udgør ved fuldtidsundervisning pr. undervisningsuge et beløb svarende til dagpengenes højeste beløb for en uge, jf. § 47 i lov om arbejdsløshedsforsikring m.v.
 Stk. 6. Undervisningsministeren kan fastsætte nærmere regler om godtgørelse.
§ 9. For beskæftigede lønmodtagere kan godtgørelse i henhold til §§ 4 og 5 udbetales til arbejdsgiveren i tilfælde, hvor der er truffet aftale om, at arbejdsgiveren fortsætter med at udbetale sædvanlig løn under uddannelsen.
Beløbet svarer til den godtgørelse, som en deltager kunne have fået udbetalt efter §§ 4 og 5. Beløbet kan dog højst udgøre et beløb, der svarer til arbejdsgiverens lønudgifter til en deltager under dennes uddannelse.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Afsnit I Generelle betingelser Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet uddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse efter stk. 1 er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v.
§ 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Stk. 2. Uddannelser, der kan sidestilles med erhvervsuddannelserne, jf. stk. 1, er uddannelser, der i niveau eller varighed maksimalt svarer til niveauet eller varigheden af erhvervsuddannelserne.
Det er en betingelse, at der ikke er et adgangskrav til uddannelsen, der forudsætter bestået uddannelse på gymnasialt niveau.
 Stk. 3. Personer med en uddannelse, der er afløst af en ny tilsvarende uddannelse, kan opnå godtgørelse, hvis den nye uddannelse ikke forudsætter bestået gymnasial uddannelse.
Kapitel 6 Refusion til arbejdsgiver § 14. Arbejdsgivere, der efter aftale med deltageren udbetaler sædvanlig løn under uddannelsen, har ret til refusion.
Refusionen svarer til den godtgørelse, som deltageren ville have været berettiget til efter kapitlerne 3, 4 og 5. Refusionen kan dog ikke være højere end den løn, arbejdsgiveren udbetaler under uddannelsen.
 Lov nr. 446 af 10. juni 2003 om arbejdsmarkedsuddannelser m.v.:
 § 21. Beskæftigede lønmodtagere, selvstændige erhvervsdrivende og ledige med ret til selvvalgt uddannelse samt personer, der hverken er berettigede til dagpenge eller ydelser efter lov om arbejdsløshedsforsikring m.v. eller modtager kontanthjælp eller starthjælp efter lov om aktiv socialpolitik eller introduktionsydelse efter lov om integration af udlændinge i Danmark, kan opnå tilskud til kost og logi ved indkvartering og til dækning af udgifter til befordring ved deltagelse i arbejdsmarkedsuddannelser og enkeltfag, der er optaget i en fælles kompetencebeskrivelse.
 Stk. 2. Det er en betingelse for at opnå ydelse efter stk. 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 Bekendtgørelse nr. 495 af 16. juni 2005 om tilskud til befordring, kost og logi ved deltagelse i arbejdsmarkedsuddannelser og enkeltfag optaget i en fælles kompetencebeskrivelse:
Befordringstilskud § 1. Deltagere, der opfylder betingelserne i § 21 i lov om arbejdsmarkedsuddannelser m.v. har ret til befordringstilskud, hvis deres daglige transport mellem bopæl i Danmark og uddannelsessted og retur er mere end 24 km.
