Fremsat den 12. november 2020 af Morten Dahlin (V), Mads Fuglede (V) og Kim Valentin (V) Forslag til folketingsbeslutning om frakendelse af statsborgerskab for narkokriminalitet Folketinget pålægger regeringen inden udgangen af indeværende folketingsår at gennemføre lovgivning, der medfører, at narkokriminelle i videst muligt omfang får frataget det danske statsborgerskab, når de har begået alvorlig narkokriminalitet.
Bemærkninger til forslaget Baggrund for forslaget Det danske statsborgerskab er noget helt særligt.
Derfor stod Venstre i seneste valgperiode også i spidsen for en række markante skærpelser af reglerne om indfødsret, som har gjort det sværere at blive dansk statsborger.
 Samtidig er reglerne for fratagelse af dansk statsborgerskab flere gange blevet strammet, så f.eks. syrienskrigere i højere grad får frataget deres danske pas.
Men der kan gøres mere, for der er stadig udfordringer med kriminelle med udenlandsk baggrund, som skaber massiv utryghed, og som begår dybt alvorlig kriminalitet.
Et eksempel er salg af narkotika i store mængder.
Det skal straffes hårdt, og de, der kan udvises, skal udvises.
Desværre er der en gruppe af udlændinge, der er dømt for narkokriminalitet, som i dag ikke kan sendes ud af Danmark.
Det er de narkokriminelle, som gemmer sig bag det danske statsborgerskab.
Sådan må det ikke være.
Begår man alvorlig narkokriminalitet, og har man et andet statsborgerskab ud over det danske, hører man ganske enkelt ikke hjemme i Danmark.
Forslagsstillerne har tidligere taget initiativ til at få undersøgt, hvilke muligheder der er for at tage det danske statsborgerskab fra bandekriminelle, der eksempelvis dømmes efter straffelovens § 81 a  også kendt som bandeparagraffen.
Der henvises til svar på Indfødsretsudvalget alm. del  spm. 110, folketingsåret 2019-20.
 I forlængelse heraf konstaterer forslagsstillerne med tilfredshed, at det er regeringens vurdering, at det er muligt at frakende det danske statsborgerskab i sager, hvor personer dømmes for visse typer af alvorlig bandekriminalitet, der er til alvorlig skade for Danmarks vitale interesser.
Når det kan lade sig gøre i forhold til alvorlig bandekriminalitet, kan det også lade sig gøre i forhold til alvorlig narkokriminalitet, der er til alvorlig skade for Danmarks vitale interesser Det er Venstres opfattelse, at en sådan opstramning af reglerne for frakendelse af indfødsret skal gennemføres hurtigst muligt.
 Forslagsstillerne opfordrer derfor Folketinget til at pålægge regeringen at gennemføre lovgivning i denne folketingssamling, der medfører, at narkokriminelle i videst muligt omfang får frataget det danske statsborgerskab, når de har begået alvorlig narkokriminalitet, medmindre de derved bliver statsløse.
 Lovgivningen skal gennemføres under hensyntagen til Danmarks internationale forpligtelser.
Skriftlig fremsættelse Morten Dahlin (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frakendelse af statsborgerskab for narkokriminalitet.
(Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
