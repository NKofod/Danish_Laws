Nr LSF 82 Forslag til Lov om psykiatrisk behandling Fremsat af Carsten Andersen (SF) Agerschou (SF) Tommy Dinesen (SF) Leif  

 Hermann (SF) Birgitte Husmark (SF) Bjørn Poulsen (SF) Ebba Strange (SF) den 2. november 1988 Kapitel 1 Indledende bestemmelser § 1. Det offentlige er forpligtet til at tilbyde psykiatrisk behandling,  

 rådgivning, omsorg og pleje eller praktisk hjælp til enhver, der opholder sig  

 her i landet, og som har behov herfor.
 Stk. 2. Amtskommunerne og Københavns og Frederiksberg Kommuner er  

 forpligtet til at oprette og drive psykiatriske hospitalsafdelinger og/eller  

 behandlingsinstitutioner m.v. efter de bedste behandlingserfaringer og i  

 overensstemmelse med patienternes ønske.
 Stk. 3. Amtskommunerne og kommunerne er forpligtet til, eventuelt i  

 samarbejde, at iværksætte og forestå socialpsykiatrisk forebyggende og  

 efterbehandlende arbejde.
Kapitel 2 Almindelige bestemmelser § 2. Indlæggelse, ophold og behandling på psykiatrisk hospitalsafdeling  

 skal ske med patienternes samtykke og kan kun undtagelsesvis efter  

 bestemmelserne i denne lov ske uden patienternes samtykke.
 Stk. 2. Lægen skal vejlede patienten om formålet med indlæggelsen,  

 opholdet og behandlingen samt om udsigterne til en bedring af  

 helbredstilstanden.
Stk. 3. Den psykiatriske behandling skal tilrettelægges af et tværfagligt  

 team.
Det tværfaglige team skal være rådgivende over for overlægen i  

 spørgsmål om anvendelse af foranstaltninger, som patienter ikke har givet  

 deres tilslutning til.
Sundhedsministeren fastsætter nærmere regler for det  

 tværfaglige teams kompetence.
 Stk. 4. Overlægen er sammen med det tværfaglige behandlingsteam ansvarlig  

 for, at der i samarbejde med patienten opstilles en socialpsykiatrisk  

 behandlingsplan for enhver, der indlægges på psykiatrisk afdeling.
 § 3. Anvendelse af tvang i psykiatrisk behandling skal som hovedregel  

 undgås.
 Stk. 2. Ved tvang forstås i denne lov anvendelse af foranstaltninger, som  

 patienten ikke giver samtykke til.
 § 4. Ved indretning og drift af psykiatriske hospitalsafdelinger skal der  

 lægges afgørende vægt på at skabe sådanne forhold, at behov for tvang ikke  

 opstår.
 Stk. 2. Tvang må ikke benyttes, før der er gjort, hvad der er muligt for  

 at undgå anvendelse af tvang, herunder bl.a. rigelig tid til samtale med  

 patienten om den foreslåede behandlingsplan og indsættelse af ekstra  

 personale.
Stk. 3. Anvendelse af tvang skal stå i rimeligt forhold til det, som søges  

 opnået herved.
Tvang må ikke anvendes i videre omfang, end hvad der er  

 nødvendigt for at opnå det tilsigtede formål.
Er mindre indgribende  

 foranstaltninger tilstrækkelige, skal disse anvendes.
 Stk. 4. Overlægen træffer afgørelse om anvendelse af tvang i  

 overensstemmelse med § 2, stk. 3.
Stk. 5. Tvang skal udøves så skånsomt som muligt og med størst mulig  

 hensyntagen til patienten, således at der ikke forvoldes unødig krænkelse  

 eller ulempe.
Ydmygende, hånende eller anden nedværdigende behandling må ikke  

 finde sted.
Anvendelse af tvangsforanstaltninger og fysisk magt må ikke have  

 karakter af afstraffelse eller iværksættes som reaktion på adfærd.
 Stk. 6. Sygehusejerne skal sikre passende uddannelse og løbende  

 efteruddannelse af det psykiatriske behandlingspersonale.
 Stk. 7. Brevcensur må ikke finde sted, medmindre det er hjemlet i  

 retsplejelovens kapitel 71.
Stk. 8. Særskilt registrering af patienter indlagt til psykiatrisk  

 behandling kan ikke finde sted.
Eksisterende særlige registre vedrørende  

 psykiatriske patienter nedlægges.
Kapitel 3 Frihedsberøvelse § 5. Tvangsindlæggelse jf. §§ 6-9 må kun finde sted, såfremt patienten er  

 sindssyg eller befinder sig i en tilstand, der ganske må ligestilles hermed,  

 og såfremt det vil være direkte uforsvarligt ikke at frihedsberøve den  

 pågældende med henblik på behandling, fordi:
1) udsigten til helbredelse eller en betydelig og afgørende bedring af  

 tilstanden ellers vil blive væsentlig forringet eller 2) den pågældende frembyder en nærliggende og væsentlig fare for sig selv  

 eller andre.
 Stk. 2. Tvangstilbageholdelse jf. § 10 må kun finde sted, såfremt  

 patienten er sindssyg og det vil være direkte uforsvarligt at udskrive den  

 pågældende, fordi:
1) udsigten til en afgørende bedring af tilstanden ellers ville fortabes  

 eller 2) den pågældende frembyder en nærliggende og væsentlig fare for sig selv  

 eller andre.
 Stk. 3. En afgørelse om frihedsberøvelse skal inden 48 timer efter, at  

 beslutningen er truffet, indbringes for det psykiatriske indsigtsnævn, jf. §  

 37, stk. 2.
Tvangsindlæggelse § 6. Søger en person, der må antages at være sindssyg, ikke læge, og  

 frembyder vedkommende en nærliggende og væsentlig fare for sig selv eller  

 andre, eller vil udsigten til helbredelse eller en betydelig og afgørende  

 bedring af tilstanden, hvis behandling ikke iværksættes, blive væsentlig  

 forringet, påhviler det det sociale udvalg eller politiet at tilkalde læge.
Stk. 2. Lægen skønner på grundlag af sin undersøgelse og de modtagne  

 oplysninger, om indlæggelse på psykiatrisk afdeling er nødvendig.
Modsætter  

 patienten sig sådan indlæggelse, afgør lægen, om tvangsindlæggelse er  

 påkrævet.
Stk. 3. Tvangsindlæggelse kan ske, når betingelserne i § 5, stk. 1, er  

 opfyldt.
Lægen udfærdiger en erklæring herom, jf. § 7, stk. 2.
 § 7. Politiet træffer i samarbejde med den psykiatriske hospitalsafdeling,  

 som skal modtage patienten, bestemmelse om tvangsindlæggelsens iværksættelse  

 og yder bistand hertil.
Stk. 2. Tvangsindlæggelse må kun gennemføres på grundlag af en  

 lægeerklæring, som hviler på lægens egne undersøgelser foretaget med henblik  

 på indlæggelsen.
Erklæringen må ikke være udstedt af en læge, der er ansat på  

 det psykiatriske hospital eller den psykiatriske hospitalsafdeling, hvor  

 tvangsindlæggelse skal finde sted.
 Stk. 3. Ved tvangsindlæggelse efter § 5, stk. 1, nr. 2, skal lægens  

 undersøgelse være foretaget inden for det seneste døgn og ved  

 tvangsindlæggelse efter § 5, stk. 1, nr. 1, inden for de seneste 7 dage forud  

 for indlæggelsen.
§ 8. Den indlæggende læge skal så vidt muligt være til stede, indtil  

 politiet forlader stedet sammen med den, der skal tvangsindlægges, eller  

 indtil en besluttet tvangsindlæggelse stoppes på grund af en ændret tilstand  

 hos patienten.
Det påhviler politiet at underrette lægen om tidspunktet for  

 gennemførelsen af tvangsindlæggelsen.
Stk. 2. Tvangsindlæggelse efter § 5, stk. 1, nr. 1, bør ske efter  

 forvisitation fra det modtagne psykiatriske hospitals afdeling.
Ved  

 tvangsindlæggelse efter § 5, stk. 1, nr. 2, bør forvisitation forsøges, hvis  

 det skønnes, at tvang herved kan undgås.
§ 9. Sker tvangsindlæggelse efter § 5, stk. 1, nr. 2, skal patienten  

 straks modtages.
Sker tvangsindlæggelse efter § 5, stk. 1, nr. 1, skal  

 patienten modtages snarest muligt inden for den frist på 7 dage, som er nævnt  

 i § 7, stk. 3.
 Stk. 2. Overlægen på den afdeling, hvor indlæggelsen finder sted, træffer  

 inden 24 timer efter modtagelsen af den tvangsindlagte afgørelse om, hvorvidt  

 betingelserne for indlæggelse er opfyldt.
 Stk. 3. Sundhedsministeren fastsætter efter forhandling med  

 justitsministeren nærmere regler om fremgangsmåden ved gennemførelse af  

 tvangsindlæggelser, herunder om politiets medvirken hertil.
Tvangstilbageholdelse § 10. Tvangstilbageholdelse af en person, der er indlagt på psykiatrisk  

 hospitalsafdeling, skal ske, hvis overlægen finder, at betingelserne i § 5,  

 stk. 2, er opfyldt.
I akutte tilfælde kan vagtlægen træffe midlertidig  

 beslutning om tvangstilbageholdelse.
 Stk. 2. Beslutning om tvangstilbageholdelse skal omgående meddeles  

 patienten, og der skal samtidig beskikkes en patientrådgiver, jf. § 25.
Stk. 3. Fremsættes anmodning om udskrivning, skal overlægen snarest muligt  

 og senest inden 24 timer meddele patienten, om denne kan udskrives, eller om  

 tvangstilbageholdelsen opretholdes.
Fremsættes anmodning om udskrivning inden  

 for det første døgn efter, at tvangsindlæggelse har fundet sted, skal  

 overlægens beslutning meddeles senest 48 timer regnet fra tvangsindlæggelsen.  

 Patientrådgiveren underrettes samtidig.
§ 11. Når betingelserne i § 5, stk. 2, ikke længere er til stede, skal  

 frihedsberøvelsen straks bringes til ophør.
Patienten og patientrådgiveren  

 underrettes straks herom.
Kapitel 4 Tvangsbehandling § 12. Tvangsbehandling må kun anvendes over for personer, der opfylder  

 betingelserne for tvangstilbageholdelse, jf. § 10. Tvangsbehandling kan først  

 besluttes efter, at patienten har været under tilstrækkelig langvarig  

 observation i hospitalsafdelingen til, at observationen kan danne grundlag  

 for en bedømmelse af tilstanden og behovet for behandling.
Tvangsbehandling  

 må ikke iværksættes, før andre typer af frivillig behandling har været  

 forsøgt og vist sig åbenbart nytteløse.
Stk. 2. Tvangsbehandling må kun ske af behandlingsmæssige årsager.
Ved  

 tvangsbehandling med lægemidler skal der anvendes afprøvede lægemidler i  

 sædvanlig dosering og med færrest mulige bivirkninger.
 Stk. 3. Ved tvangsbehandling bør der ikke anvendes depotmedicin.  

 Elektrostimulation må ikke benyttes som led i tvangsbehandling, medmindre der  

 foreligger en livstruende tilstand.
Stk. 4. Afgørelse om tvangsbehandling træffes af overlægen.
Denne træffer  

 samtidig bestemmelse om, i hvilket omfang der om fornødent kan anvendes magt  

 til behandlingens gennemførelse.
I akutte tilfælde kan vagtlægen træffe  

 midlertidig beslutning om tvangsbehandling.
 Stk. 5. Tvangsbehandling bør ikke finde sted inden for 24 timer, før  

 patienten skal deltage i møde om sin egen sag.
 Stk. 6. Sundhedsministeren fastsætter nærmere regler om tvangsbehandling.
 § 13. En person, der opfylder betingelserne for tvangstilbageholdelse, og  

 som modsætter sig behandling af en akut og livstruende somatisk sygdom, kan  

 undergives tvangsbehandling af denne sygdom, såfremt sygdommen udsætter  

 patientens liv eller helbred for væsentlig fare.
Stk. 2. Beslutning om tvangsbehandling som nævnt i stk. 1 træffes af  

 vedkommende psykiatriske overlæge og overlægen på den pågældende somatiske  

 afdeling i fællesskab.
Behandling kan om fornødent ske på somatisk afdeling.
 Stk. 3. Sundhedsministeren fastsætter nærmere regler om tvangsbehandling  

 efter denne bestemmelse.
Kapitel 5 Tvangsfiksering m.v.
Tvangsfiksering § 14. Tvangsfiksering må efter denne lov kun anvendes over for personer,  

 der er tvangsindlagt eller tvangstilbageholdt.
 Stk. 2. Forud for anvendelsen af tvangsfiksering skal situationen være  

 søgt afhjulpet ved tilførsel af ekstra kvalificeret personale.
Stk. 3. Som middel til tvangsfiksering må alene anvendes bælte, hånd- og  

 fodremme samt handsker.
Til gennemførelse af tvangsforanstaltninger må kun  

 anvendes personale, der har gennemgået psykiatrisk plejeruddannelse.
 Stk. 4. Tvangsfiksering må kun anvendes i det omfang, det er nødvendigt  

 for at afværge, at en patient udsætter sig selv eller andre for nærliggende  

 fare for at lide alvorlig skade på legeme eller helbred.
 § 15. Beslutning om tilførsel af ekstra kvalificeret personale til  

 forebyggelse af tvangsfiksering samt beslutning om tvangsfiksering træffes af  

 en læge, efter at denne har tilset patienten.
 Stk. 2. Beslutning om, at der foruden bælte skal anvendes hånd- eller  

 fodremme, skal dog træffes af overlægen.
Stk. 3. Er det i et tilfælde som nævnt i § 14, stk. 4, af hensyn til  

 patientens egen eller andres sikkerhed uforsvarligt at afvente lægens tilsyn,  

 kan sygeplejepersonalet på egen hånd beslutte at fiksere den pågældende med  

 bælte.
Lægen skal da straks tilkaldes og træffe afgørelse vedrørende  

 indsættelse af ekstra personale eller fortsat anvendelse af tvangsfiksering  

 med bælte.
§ 16. Fast vagt kan ordineres til en patient som forebyggelse af  

 tvangsfiksering.
Den faste vagt skal så vidt muligt være en medarbejder med  

 forudgående erfaring fra arbejde med psykiatriske patienter.
 Stk. 2. En patient, der er tvangsfikseret med bælte, skal have fast vagt.
Anvendelse af fysisk magt § 17. En person, der er indlagt på psykiatrisk afdeling, og som ikke er  

 tvangsindlagt eller tilbageholdt, jf. kapitel 3, kan efter almindelige  

 nødværgebestemmelser fastholdes og om fornødent med magt føres til et andet  

 opholdssted på sygehuset eller udskrives, såfremt vedkommende groft  

 forulemper personalet eller medpatienter eller øver hærværk af ikke  

 ubetydeligt omfang.
 Stk. 3. Over for personer, der er frihedsberøvet efter reglerne i kapitel  

 3, kan der anvendes den magt, der er nødvendig for at sikre deres fortsatte  

 tilstedeværelse på hospitalet.
 Stk. 3. Forinden fysisk magt bringes i anvendelse, skal situationen være  

 søgt afhjulpet ved tilførsel af ekstra personale.
 Stk. 4. Er det af afgørende betydning for bedring af en meget urolig  

 patients tilstand, kan lægen bestemme, at patienten skal have fast vagt, jf.  

 § 16, stk. 1.
 Stk. 5. Ved anvendelse af fysisk magt må kun anvendes personale, som har  

 gennemgået psykiatrisk plejeruddannelse.
Beskyttelsesfiksering § 18. Ved beskyttelsesfiksering forstås anvendelse af ethvert middel, der  

 benyttes for at hindre, at en patient utilsigtet udsætter sig selv for  

 væsentlig fare.
 Stk. 2. Beskyttelsesfiksering må kun benyttes, efter at en læge har tilset  

 patienten og truffet nærmere bestemmelse om anvendelse af et bestemt  

 beskyttelsesmiddel.
 Stk. 3. Beskyttelsesfiksering må ikke erstatte personale eller  

 behandlingsinitiativer.
Bemyndigelsesbestemmelse § 19. Sundhedsministeren fastsætter nærmer regler om tvangsfiksering,  

 anvendelse af fysisk magt samt om beskyttelsesfiksering.
Kapitel 6 Tvangsprotokol og obligatorisk efterprøvelse § 20. Oplysning om enhver anvendelse af tvang, jf. §§ 5-10 og 12-17, og om  

 enhver ordination i henhold til § 18 skal tilføres afdelingens tvangsprotokol  

 med angivelse af indgrebets nærmere indhold og begrundelse.
 Stk. 2. Sundhedsministeren fastsætter nærmere regler om tvangsprotokoller,  

 halvårlige redegørelser, jf. § 21, stk. 1, samt om registrering og  

 indberetning af tvang til sygehusejeren, embedslægen og Sundhedsstyrelsen.
 § 21. Det påhviler til stadighed overlægen i samarbejde med afdelingens  

 tværfaglige behandlerteam at påse, at frihedsberøvelse, tvangsbehandling,  

 tvangsfiksering, fysisk magt og beskyttelsesfiksering i så vid udstrækning  

 som muligt undgås og kun anvendes, hvor det er absolut nødvendigt.  

 Afdelingspersonalet på afdelinger, som har anvendt tvang, udarbejder en  

 halvårlig redegørelse om omfanget af tvang og de mere generelle årsager  

 hertil.
Stk. 2. Overlægen skal af egen drift til stadighed efterprøve, om  

 betingelserne for frihedsberøvelse fortsat er opfyldt.
Resultatet af denne  

 efterprøvelse skal tilføres tvangsprotokollen henholdsvis 2, 5, 10, 20 og 30  

 dage, efter at frihedsberøvelsen blev iværksat, og herefter mindst hver 4.  

 uge, så længe frihedsberøvelsen opretholdes.
Patientrådgiveren og patienten  

 underrettes om beslutning om opretholdt tvangstilbageholdelse.
 Stk. 3. Der skal foretages fornyet lægelig vurdering af spørgsmålet om  

 fortsat anvendelse af beskyttelsesfiksering så ofte, som forholdene tilsiger  

 det, dog mindst 3, 10, 20 og 30 dage, efter at beslutning om anvendelse af  

 beskyttelsesfiksering blev truffet, og herefter mindst hver 4. uge, så længe  

 ordinationen opretholdes.
Stk. 4. For patienter, over for hvem der i længere tid anvendes  

 beskyttelsesfiksering, skal man som led i behandlingsplanen, jf. § 2, stk. 4,  

 søge at bringe beskyttelsesfikseringen til ophør eller modvirke generne ved  

 beskyttelsesfiksering.
Behandlingsplanen skal så vidt muligt drøftes med  

 patientens pårørende.
Kapitel 7 Særlige regler om psykokirurgiske indgreb og om forsøgsbehandling § 22. Psykokirurgiske indgreb kan kun foretages med patientens skriftlige  

 samtykke, for så vidt patienten er i stand til at handle fornuftsmæssigt.  

 Sundhedsministeren fastsætter regler om samtykke fra patienter, som er ude af  

 stand til at handle fornuftsmæssigt.
 Stk. 2. Psykokirurgiske indgreb må endvidere kun foretages efter  

 forudgående godkendelse fra et lægeråd, der nedsættes af Sundhedsstyrelsen.
 § 23. Patienter, der er frihedsberøvet efter denne lov, må ikke undergives  

 forsøgsbehandling.
Stk. 2. Sindssyge patienter må ikke undergives forsøgsbehandling.  

 Forsøgsbehandling på psykiatrisk hospital må kun gennemføres med patientens  

 informerede samtykke.
Såfremt patienten påføres skade som følge af forsøg, er  

 sygehusejeren erstatningsansvarlig.
Kapitel 8 Patientrettigheder § 24. Sygehusejerne skal sikre, at enhver, der er frihedsberøvet efter  

 reglerne i denne lov, har adgang til:
1) ophold på enestue, 2) ophold under tidssvarende bygningsmæssige forhold, 3) passende tilbud om beskæftigelse, undervisning og aktivitet, 4) ophold i frisk luft daglig efter behov og 5) ledsaget udgang efter behov.
 Stk. 2. Sundhedsministeren kan fastsætte nærmere regler til gennemførelse  

 af bestemmelserne i stk. 1.
 § 25. Enhver, der tvangsindlægges, tvangstilbageholdes eller undergives  

 tvangsbehandling, skal have beskikket en patientrådgiver, jf. § 26. Der skal  

 endvidere beskikkes en patientrådgiver ved fiksering m.v., jf. §§ 14, 17 og  

 18.
Stk. 2. Patientrådgiveren skal vejlede og rådgive patienten med hensyn til  

 alle forhold i forbindelse med indlæggelse, ophold og behandling på  

 psykiatrisk afdeling.
Patientrådgiveren skal orienteres om behandlingsplanen  

 og sikre sig, at den er i overensstemmelse med patientens behov.
§ 26. Statsamtmanden antager efter ansøgning et antal egnede og villige  

 patientrådgivere.
En fortegnelse over disse fordeles mellem de enkelte  

 psykiatriske afdelinger i statsamtet.
Stk. 2. Patientrådgiverne beskikkes efter tur i den rækkefølge, hvori de  

 er optaget på fortegnelsen.
Fremsætter patienten anmodning om at få beskikket  

 en anden patientrådgiver, som er optaget på fortegnelsen, skal overlægen  

 imødekomme dette, medmindre der er forhold, som åbenlyst taler imod.  

 Afgørelsen kan påklages til statsamtmanden, der træffer den endelige  

 administrative afgørelse.
 Stk. 3. Beskikkelsen sker i det enkelte tilfælde ved, at den vagthavende  

 sygeplejerske efter at have indhentet patientens udtalelse om den påtænkte  

 beskikkelse underretter patientrådgiveren om tvangsforanstaltningen og  

 beskikkelsen.
 Stk. 4. Beskikkelsen skal foretages inden 24 timer efter, at  

 tvangsindgrebet er foretaget.
Stk. 5. Fremsætter patienten anmodning om beskikkelse af en person, som  

 ikke er optaget på fortegnelsen, sker der foreløbig beskikkelse af den  

 person, der står for tur efter stk. 2. Statsamtmanden træffer bestemmelse om,  

 hvorvidt den af patienten foreslåede person kan beskikkes.
Patientens  

 begæring skal imødekommes, medmindre dette er utilrådeligt.
§ 27. Patientrådgiveren skal snarest muligt efter beskikkelsen besøge  

 patienten og til stadighed holde sig i forbindelse med denne.
Første besøg  

 skal aflægges inden 24 timer efter beskikkelsen.
Besøg skal herefter finde  

 sted mindst een gang om ugen og i øvrigt efter behov.
 Stk. 2. Patientrådgiveren og patienten har ret til fri og uhindret  

 personlig, skriftlig og telefonisk forbindelse med hinanden.
§ 28. Personalet på afdelingen skal give patientrådgiveren enhver  

 oplysning, som er nødvendig for, at denne kan varetage sit hverv på  

 forsvarlig måde.
En oplysning, som af lægelige grunde ikke gives til  

 patienten, eller som patienten modsætter sig videregivelsen af, kan ikke  

 gives til patientrådgiveren.
 Stk. 2. Patientrådgiveren skal orienteres om, at der er oplysninger, som  

 af de i stk. 1 nævnte grunde ikke meddeles patientrådgiveren.
§ 29. Beskikkelsen som patientrådgiver ophører 30 dage efter, at  

 tvangsindgrebet er bragt til ophør.
Patienten skal have ret til bistand fra  

 patientrådgiveren ud over dette tidsrum i forbindelse med gennemførelse af  

 klager over tvangsforanstaltningerne, klager over behandlingen eller  

 vedrørende gennemførelse af den opstillede behandlingsplan.
Den udvidede  

 bistand ophører, når der er truffet endelig afgørelse i klagesagen.
 § 30. Sundhedsministeren fastsætter nærmere regler om antagelse og  

 beskikkelse af patientrådgivere, deres opgaver og nærmere beføjelser samt  

 vederlag.
Udskrivning og efterbehandling § 31. Social- og sundhedsforvaltningen i patientens bopælskommune er  

 forpligtet til at sikre, at patienten ved udskrivning har et passende  

 boligtilbud.
 Patientråd m.v.
§ 32. På hvert enkelt psykiatrisk hospital eller afdeling skal der  

 oprettes patientråd.
Sundhedsministeren udarbejder efter høring hos  

 patientorganisationerne nærmere retningslinier om patientrådene.
 Stk. 2. Patientorganisationer kan give praktisk støtte til patientrådene.
Kapitel 9 Underretning og klagevejledning m.v.
 § 33. Inden frihedsberøvelse iværksættes og anden tvang anvendes, skal  

 patienten underrettes om den påtænkte tvang, dens nærmere indhold, baggrund  

 og formål.
 Stk. 2. Ved tvangsfiksering og anvendelse af fysisk magt m.v., jf. §§  

 14-17, kan underretning dog i særligt hastende tilfælde undlades.  

 Begrundelsen skal i så fald gives efterfølgende.
 § 34. Ved enhver anvendelse af tvang skal patienten vejledes om adgangen  

 til at påklage indgrebet.
 Stk. 2. Klage over beslutning om anvendelse af tvang har ikke opsættende  

 virkning.
 Stk. 3. Klage over beslutning om tvangsbehandling har dog opsættende  

 virkning, medmindre omgående gennemførelse af behandlingen er nødvendig for  

 ikke at udsætte patientens liv eller helbred for væsentlig fare.
 Stk. 4. Ved iværksættelse af frihedsberøvelse skal patienten vejledes om,  

 at indgrebet, uanset om patienten selv klager, vil blive indbragt for det  

 psykiatriske indsigtsnævn, jf. § 37, stk. 2.
 § 35. Sundhedsministeren fastsætter nærmere bestemmelser om underretning  

 og klagevejledning.
Kapitel 10 Klageadgang og domstolsprøvelse § 36. Sundhedsministeren nedsætter et psykiatrisk indsigtsnævn i hver  

 sygehuskommune og for Rigshospitalet bestående af en formand, en eller flere  

 næstformænd og et yderligere antal medlemmer.
Formanden og næstformændene,  

 der skal opfylde betingelserne for at være beneficeret forsvarsadvokat,  

 udpeges af Folketingets tilsyn med frihedsberøvede (§ 71-tilsynet) efter  

 indstilling fra Advokatrådet.
De øvrige medlemmer af nævnet beskikkes af  

 sundhedsministeren blandt personer optaget på grundlisten efter indstilling  

 fra præsidenten for vedkommende landsret.
Stk. 2. Ved nævnets behandling af en sag medvirker foruden formanden eller  

 en næstformand to andre medlemmer.
Udtagelsen til den enkelte sag blandt de  

 beskikkede medlemmer foretages af formanden efter tur i den rækkefølge, hvori  

 medlemmerne er optaget i medlemsfortegnelsen.
§ 37. Det psykiatriske indsigtsnævn behandler klager over  

 tvangsindlæggelse, tvangstilbageholdelse, tvangsbehandling og anden  

 anvendelse af tvang samt klager over forholdene på psykiatriske  

 behandlingsinstitutioner i øvrigt.
Endvidere behandles klager over  

 statsamtmandens beslutninger om beskikkelse af patientrådgivere.
 Stk. 2. En afgørelse om tvangsindlæggelse eller tvangstilbageholdelse skal  

 dog, uanset om der indgives klage over afgørelsen, indbringes for nævnet  

 inden 48 timer efter, at beslutningen om frihedsberøvelsen er truffet.
 Stk. 3. Indsigtsnævnet kan af egen drift tage en sag op til undersøgelse,  

 indhente oplysninger om den praksis, der følges, og aflægge uanmeldte besøg  

 på de psykiatriske afdelinger for herigennem at føre tilsyn med forholdene på  

 de psykiatriske afdelinger i øvrigt.
Stk. 4. Det psykiatriske indsigtsnævn afgiver en årlig beretning om  

 indsigtsnævnets virksomhed til sygehusejeren, embedslægen, Sundhedsstyrelsen  

 og § 71-tilsynet.
Nævnet kan udtale sig offentligt, afgive henstillinger  

 eller udtale sin kritik af bestemte forhold eller komme med forslag til  

 ændringer.
§ 38. Klageberettiget er patienten og patientrådgiveren.
Klagen indgives  

 gennem afdelingen eller direkte til indsigtsnævnet.
Personalet vejleder  

 patienten om muligheden for at klage, jf. § 34, og bistår om fornødent  

 patienten med klagens udfærdigelse.
 Stk. 2. Sygehusmyndigheden fremsender journalen, sagens akter, herunder en  

 udskrift af tvangsprotokollen og kopi af eventuelle  

 tvangsindlæggelsespapirer, samt en erklæring fra overlægen til nævnet.  

 Indsigtsnævnet drager i øvrigt selv omsorg for sagens oplysning og træffer  

 bestemmelse om tilvejebringelse af eventuelle yderligere erklæringer.
Stk. 3. Patienten og patientrådgiveren har ret til fremmøde for nævnet.
I  

 særlige tilfælde, hvor patientens helbred modsiger deltagelse i  

 forhandlingerne, kan nævnet bestemme, at patienten helt eller delvis skal  

 være udelukket herfra, eller nævnet kan sætte møde på afdelingen.
Stk. 4. Nævnet skal i sager om frihedsberøvelse eller anden anvendelse af  

 tvang træffe afgørelse umiddelbart efter sagens modtagelse, i andre sager  

 snarest muligt.
Er afgørelse i almindelige klagesager ikke truffet inden 14  

 dage efter klagens modtagelse, skal nævnet underrette patienten og  

 patientrådgiveren om grunden hertil samt om, hvornår afgørelse kan forventes  

 at foreligge.
 § 39. Sundhedsministeren nedsætter Det Psykiatriske Landsnævn bestående af  

 en formand, en eller flere næstformænd og et yderligere antal medlemmer.  

 Formand og næstformænd, der skal opfylde de almindelige betingelser for at  

 kunne beskikkes som landsdommer, samt de øvrige medlemmer beskikkes af  

 sundhedsministeren efter indstilling fra § 71-tilsynet.
Stk. 2. Ved Landsnævnets behandling af en sag medvirker foruden formanden  

 eller næstformanden to andre medlemmer.
Udtagelsen til den enkelte sag blandt  

 de beskikkede medlemmer foretages af formanden efter tur i den rækkefølge,  

 hvori medlemmerne er optaget i medlemsfortegnelsen.
 Stk. 3. Patienten eller patientrådgiveren kan indbringe en afgørelse  

 vedrørende frihedsberøvelse eller anden tvang truffet af et psykiatrisk  

 indsigtsnævn for Det Psykiatriske Landsnævn.
 Stk. 4. Landsnævnets afgørelser vedrørende frihedsberøvelse, jf. kapitel  

 3, kan indbringes for Landsretten.
Stk. 5. Landsnævnet kan indkalde parterne i en sag til at give forklaring  

 for Landsnævnet.
Landsnævnet kan sætte møde på den afdeling, hvor klageren er  

 indlagt.
Stk. 6. Landsnævnet skal træffe afgørelse inden 14 dage efter klagens  

 modtagelse.
Er dette dog undtagelsesvis ikke muligt, skal Landsnævnet  

 underrette patienten og patientrådgiveren om grunden hertil samt om, hvornår  

 afgørelse kan forventes at foreligge.
 § 40. Medlemmerne af de psykiatriske indsigtsnævn og af Det Psykiatriske  

 Landsnævn skal være myndige, uberygtede og vederhæftige.
 Stk. 2. Ingen, der opfylder betingelserne for at blive beskikket, jf. stk.  

 1 samt § 36, stk. 1, og § 39, stk. 1, kan undslå sig for at modtage  

 beskikkelse, medmindre pågældende er over 65 år eller kan anføre anden  

 fritagelsesgrund.
Stk. 3. Beskikkelse gælder for 4 år.
Genbeskikkelse kan finde sted.
Et  

 medlems beskikkelse ophører dog ved udgangen af den måned, i hvilken den  

 pågældende fylder 70 år.
 § 41. Klager over en afgørelse skal indgives til det psykiatriske  

 indsigtsnævn, jf. § 37, stk. 1, inden 1 måned, jf. dog stk. 4. Klager over  

 forholdene i øvrigt, jf. § 37, stk. 1, skal indgives inden 1 måned efter, at  

 forholdene er ophørt.
 Stk. 2. Indbringelse af afgørelser truffet af det psykiatriske  

 indsigtsnævn for Det Psykiatriske Landsnævn, jf. § 39, stk. 3, skal ske inden  

 14 dage fra indsigtsnævnets afgørelse.
 Stk. 3. Indbringelse af afgørelser truffet af Det Psykiatriske Landsnævn  

 for Landsretten, jf. § 39, stk. 4, skal ske inden 4 uger fra Landsnævnets  

 afgørelse.
Stk. 4. Godkender det psykiatriske indsigtsnævn, at en patient  

 tvangstilbageholdes, kan spørgsmålet om udskrivning først på ny begæres  

 prøvet i indsigtsnævnet, når der er forløbet en måned fra indsigtsnævnets  

 afgørelse.
Har spørgsmålet om tvangstilbageholdelsens lovlighed været  

 indbragt for Landsnævnet, jf. § 39, stk. 3, eller derefter for Landsretten,  

 jf. § 39, stk. 4, regnes nævnte frist fra Landsnævnets henholdsvis  

 Landsrettens afgørelse.
 § 42. Sygehuskommunen, henholdsvis Sundhedsministeriet, stiller fornøden  

 sekretariatsbistand og lokaler til rådighed for det psykiatriske indsigtsnævn  

 og afholder de hermed forbundne udgifter, herunder vederlag til formand,  

 næstformænd og indsigtsnævnets andre medlemmer.
 Stk. 2. Sundhedsministeriet afholder Det Psykiatriske Landsnævns  

 driftsudgifter, herunder udgifter til sekretærbistand, lokaler og vederlag  

 til formand, næstformænd og Landsnævnets andre medlemmer.
 Stk. 3. Vederlag til formand, næstformænd og medlemmer i indsigtsnævn og  

 Landsnævn samt rejsegodtgørelse fastsættes af sundhedsministeren.
 Stk. 4. Justitsministeren fastsætter forretningsordenen for indsigtsnævn  

 og Landsnævn.
Kapitel 11 Særlige regler om anbringelse af ekstraordinært farlige personer § 43. I ganske særlige tilfælde, hvor mindre indgribende foranstaltninger  

 ikke er tilstrækkelige, kan justitsministeren bestemme, at en person, der er  

 sindssyg, og som vedvarende udsætter andres liv eller legeme for alvorlig og  

 overhængende fare, skal anbringes i sikringsanstalten, som er knyttet til  

 amtshospitalet i Nykøbing Sjælland.
 Stk. 2. Justitsministeren skal inden 72 timer efter, at der er truffet  

 afgørelse efter stk. 1, indbringe sagen for retten til prøvelse efter  

 reglerne i retsplejelovens kapitel 43 a.
 Stk. 3. Bortset fra kapitel 3, § 21, stk. 2, § 24, stk. 1, nr. 5, og  

 bestemmelserne om klager over frihedsberøvelse i kapitel 10 finder  

 bestemmelserne i denne lov tilsvarende anvendelse for personer, der anbringes  

 i sikringsanstalten efter stk. 1, jf. dog stk. 4.
 Stk. 4. Patientrådgiver beskikkes alene i tilfælde, hvor den pågældende  

 ikke i forvejen har en sådan eller en bistandsværge efter straffelovens § 71.
§ 44. Anbringelse efter § 43, stk. 1, kan administrativt kun ophæves af  

 justitsministeren.
Begæring om ophævelse kan fremsættes af overlægen,  

 patienten, patientrådgiveren eller bistandsværgen.
Begæring fra patienten,  

 patientrådgiveren eller bistandsværgen kan tidligst fremsættes, når der er  

 forløbet 2 måneder fra rettens afgørelse, jf. § 43, stk. 2. Afslag på  

 ophævelse forelægges på begæring retten til prøvelse efter reglerne i  

 retsplejelovens kapitel 43 a.
Stk. 2. Er en begæring fra patienten, patientrådgiveren eller  

 bistandsværgen om ophævelse af anbringelsen blevet afslået af  

 justitsministeren, kan spørgsmålet først på ny rejses, når der er forløbet 2  

 måneder fra justitsministerens afgørelse.
Har justitsministerens afslag været  

 forelagt for retten, regnes den nævnte frist fra rettens afgørelse.
Kapitel 12 Patienter indlagt i henhold til strafferetlig afgørelse § 45. Justitsministeren fastsætter regler om, i hvilket omfang reglerne i  

 denne lov finder tilsvarende anvendelse på personer, der opholder sig på  

 psykiatrisk afdeling i henhold til en retsafgørelse, som er truffet under  

 strafferetsplejens former.
Kapitel 13 Ikrafttrædelses- og overgangsbestemmelser m.v.
 § 46. Loven træder i kraft den 1. oktober 1989 og gælder for alle  

 afgørelser og beslutninger, der træffes efter lovens ikrafttrædelse.
 Stk. 2. Samtidig ophæves lov nr. 118 af 13. april 1938 om sindssyge  

 personers hospitalsophold, som senest ændret ved § 6 i lov nr. 225 af 7. juni  

 1972.
 § 47. I § 3 i lov nr. 123 af 29. april 1913 om opførelse af et  

 sindssygehospital og en dertil knyttet sikringsanstalt på Sjælland udgår  

 »i overensstemmelse med indhentet erklæring fra Sundhedsstyrelsen«.
§ 48. I lov om rettens pleje, jf. lovbekendtgørelse nr. 567 af 1.  

 september 1986, som ændret senest ved lov nr. 420 af 13. juli 1988, indsættes  

 i § 469, stk. 1, efter 1. pkt., som sidste punktum: »Sager om  

 tvangsindlæggelse og tvangstilbageholdelse i henhold til lov om psykiatrisk  

 behandling forelægges dog, så længe patienten ikke er udskrevet, for byretten  

 på det sted, hvor vedkommende psykiatriske sygehus eller afdeling er  

 beliggende.« § 49. Loven gælder ikke for Færøerne og Grønland, men kan ved kongelig  

 anordning helt eller delvis sættes i kraft for disse landsdele med de  

 afvigelser, som de særlige færøske eller grønlandske forhold tilsiger.
 § 50. Sundhedsministeren iværksætter forsknings- og forsøgsarbejde med det  

 formål at analysere og reducere anvendelse af tvang.
 Stk. 2. Forslag om revision af loven fremsættes for Folketinget senest ved  

 begyndelsen af folketingsåret 1994-95.
Bemærkninger til lovforslaget Almindelige bemærkninger Indledning Lovforslaget har til formål at understøtte den ændring, der sker inden for  

 det psykiatriske behandlingsarbejde, som pågår i amtskommuner og kommuner.
Lovforslaget omfatter forpligtelser for amtskommuner og kommuner med  

 hensyn til forebyggende og efterbehandlende psykiatrisk arbejde samt til, at  

 det psykiatriske behandlingsarbejde sker tværfagligt.
Ved at samle  

 forpligtelserne i en særlig lov ved siden af sygehuslovgivningen og  

 bistandsloven understreges det, at denne gruppe psykiatriske  

 patienter/klienter, over for hvem der kan anvendes frihedsberøvelse og  

 tvangsbehandling, har behov for særlige garantier for optimal god behandling  

 og størst mulige retsgarantier.
 Lovforslaget er en væsentlig opstramning af betingelserne for anvendelse  

 af frihedsberøvelse og anden tvang i psykiatrien og indeholder pålæg om  

 forebyggelse af anvendelse af tvang.
Det fastslås i lovforslaget, at indlæggelse, ophold og behandling på  

 psykiatrisk hospitalsafdeling som hovedregel skal ske med patientens  

 samtykke.
Anvendelse af tvang i psykiatrisk behandling skal undgås.
Dette er  

 udgangspunktet, men dertil er der nogle undtagelsesbestemmelser, når den  

 psykiatriske hospitalsafdeling for at sikre en afgørende bedring af  

 patientens tilstand må skride til anvendelse af tvang for at gennemføre en  

 nødvendig behandling.
Anvendelsen af tvang i forbindelse med behandling udsætter muligheden for  

 et godt behandlingsresultat.
Patienten bliver utryg og oplever at være i  

 modsætningsforhold til behandlingsinstitutionen.
Tvangsbehandling bliver  

 hermed ikke et tilbud til patienten, men et påbud fra samfundet.
Med henblik på at undgå brugen af tvang foreslås det som grundlæggende  

 princip, at situationer, som avler tvang, skal søges undgået ved at tilføre  

 de psykiatriske hospitalsafdelinger så store personaleressourcer, at  

 anvendelsen af tvang undgås.
Lovforslaget pålægger også sygehusejerne ved  

 driften og indretningen af hospitalsafdelinger at tage hensyn til forhold,  

 som har indflydelse på tvangens opståen.
Endelig fastlægger lovforslaget en  

 række minimumskrav til de fysiske rammer og patientrettigheder.
 Er anvendelse af tvang uundgåelig, skal denne begrænses til det absolut  

 nødvendige (»det mindste middels princip«). For at sikre ovennævnte  

 principper foreslås det bl.a., at personalet på de psykiatriske  

 hospitalsafdelinger udarbejder en halvårlig redegørelse om omfanget af  

 anvendelsen af tvang og de mere generelle årsager hertil.
Behandlingen på de psykiatriske hospitalsafdelinger skal tilrettelægges af  

 et tværfagligt behandlingsteam.
Det er en udvikling, som i en lang række  

 psykiatriske behandlingsinstitutioner er en realitet, men som der er grund  

 til at fastslå i lovgivningen for at tilkendegive, at den psykiatriske  

 behandling også omfatter psykologiske, pædagogiske, sociale og omsorgsmæssige  

 behandlingstilbud.
Behandlerteamet er ansvarligt for såvel behandlingsklimaet  

 som for, at der for den enkelte patient udarbejdes en behandlingsplan.
Skal  

 den psykiatriske behandling opfattes som et tilbud, må den omfatte patientens  

 samlede situation og fremstå som en løsning på de problemer, der enten har  

 forårsaget de psykiatriske problemer eller er opstået i forbindelse med den  

 psykiske sygdom.
Endvidere foreslås det, at al tvang skal underkastes en vurdering af  

 lokale psykiatriske indsigtsnævn samt registreres og indberettes til  

 sygehusejerne og embedslægen.
Der indføres obligatorisk efterprøvelse af  

 fortsat frihedsberøvelse efter faste terminer.
Til afløsning af den eksisterende tilsynsværgeordning foreslås indført en  

 ordning med patientrådgivere, hvilket vil indebære en styrkelse af den  

 støtte, som patienter, der er undergivet tvang, vil få.
Der foreslås oprettet  

 patientråd for derved at øge patienternes medindflydelse på egne forhold.  

 Patientorganisationer gives mulighed for at støtte patientrådene.
Der foreslås regler om obligatorisk udarbejdelse af en behandlingsplan for  

 enhver, der indlægges på psykiatrisk afdeling.
Behandlingsplanen skal  

 udarbejdes sammen med patienten.
 Endelig indeholder lovforslaget bestemmelser om en helt ny klageordning,  

 hvorved der tilsigtes en forbedring af behandlingen af klagesager på dette  

 område.
Der foreslås oprettet lokale psykiatriske indsigtsnævn, som skal føre  

 tilsyn med forholdene på de psykiatriske lukkede afdelinger og behandle  

 klager over den psykiatriske behandling samt over forholdene i øvrigt.  

 Beslutninger om anvendelse af tvang skal behandles af indsigtsnævnene inden  

 for snævre tidsfrister.
Indsigtsnævnets afgørelser kan indklages for Det  

 Psykiatriske Landsnævn.
 Til grund for lovforslaget ligger betænkning nr. 1068/86 om tvang i  

 psykiatrien, betænkning nr. 1109/87 om udformningen af en ny lov om  

 frihedsberøvelse og anden tvang i psykiatrien, bemærkningerne fra 1.  

 behandling af forslag til lov om frihedsberøvelse og anden tvang i  

 psykiatrien (L 45), folketingsåret 1987-88, 1. samling, (se Folketingstidende  

 1987-88, 1. samling, forhandlingerne sp. 774, 788 og 2079 samt tillæg A sp.  

 963) samt de bilag, som Retsudvalget har modtaget under behandlingen af L 45.
 I de senere år har der flere gange i Folketinget været rejst spørgsmål om  

 behovet for en revision af sindssygelovgivningen.
 Den 25. maj 1982 vedtog Folketinget et forslag til folketingsbeslutning,  

 hvorefter regeringen opfordredes til at undersøge behovet for en revision af  

 lov nr. 118 af 13. april 1938 med senere ændringer om sindssyge personers  

 hospitalsophold (se Folketingstidende 1981-82, forhandlingerne sp. 4087, 7345  

 og 8243 samt tillæg A sp. 4121, tillæg B sp. 1143 og tillæg C sp. 547).
 Under en forespørgselsdebat den 3. februar 1983 drøftede Folketinget på ny  

 de retssikkerhedsmæssige spørgsmål på det psykiatriske område, og der var i  

 Folketinget bred tilslutning til justitsministerens tilkendegivelse om at  

 ville nedsætte et udvalg med henblik på en revision af sindssygelovgivningen  

 (se Folketingstidende 1982-83, forhandlingerne sp. 5394-5454).
 Det nedsatte udvalg har afgivet tre betænkninger.
I november 1983 afgav udvalget sin første delbetænkning, hvori spørgsmålet  

 om registrering af tvangsindlæggelser i Det Centrale Kriminalregister  

 behandledes.
I kommissoriet var udvalget blevet anmodet om at behandle dette  

 spørgsmål forlods.
På baggrund af udvalgets anbefaling er politiet siden maj  

 1985 ophørt med at registrere tvangsindlæggelser i Det Centrale  

 Kriminalregister, og tidligere registrerede oplysninger herom er slettet.
I februar 1986 afgav udvalget en principbetænkning om tvang i psykiatrien  

 (betænkning nr. 1068/1986). Justitsministeriet udsendte betænkningen til  

 høring hos en række myndigheder og organisationer, og udvalget har modtaget  

 svarene til brug for udvalgets afsluttende arbejde.
I april 1987 har udvalget  

 herefter afsluttet sit arbejde med afgivelsen af betænkning nr. 1109/1987  

 vedrørende udformningen af en ny lov om frihedsberøvelse og anden tvang i  

 psykiatrien.
 L 45 byggede på udvalgets to seneste betænkninger og på det lovudkast, der  

 var indeholdt i betænkning nr. 1109/1987, og som der i udvalget var enighed  

 om bortset fra enkelte punkter vedrørende patientrettigheder og klageadgang,  

 hvor udvalget delte sig i et flertal og et mindretal.
 Det foreliggende lovforslag bygger dels på de forannævnte betænkninger og  

 dels på den lange række kritiske bemærkninger, som Retsudvalget blev gjort  

 bekendt med under udvalgsbehandlingen af L 45.
Der var tre vigtige områder, som forskellige faggrupper og  

 interesseorganisationer pegede på.
Det ene område var patientrettigheder,  

 fysiske rammer og det offentliges forpligtelse til at give en hensigtsmæssig  

 behandling.
Det andet område var spørgsmålet om udvidelse af mulighederne for  

 anvendelse af tvang i forhold til 1938-loven - eller som betænkning nr.  

 1068/1986 skriver: en kodificering af gældende retstilstande, hvor ca. 20-30  

 pct. af tvangsindlæggelserne ikke er lovmedholdelige.
Det tredje kritiske  

 punkt var manglen på en afstandstagen fra anvendelse af tvang og et  

 incitament til bekæmpelse af anvendelse af tvang i psykiatrien.
 Det foreliggende lovforslag er nok bygget op over L 45, men er ændret i  

 overensstemmelse med de synspunkter, som forslagsstillerne har ment ville  

 give loven en udformning, så den vil være en forbedring for den psykiatriske  

 behandling og en større retsgaranti for patienterne.
Lovforslagets økonomiske og administrative konsekvenser Det psykiatriske sygehusvæsen og øvrige behandlingstilbud er henlagt til  

 amtskommunerne m.fl.
Der er inden for de seneste år sket en udvikling inden  

 for den etablerede psykiatri væk fra de store hospitaler over til mindre  

 enheder, forebyggende arbejde og distriktspsykiatri.
Imidlertid har der også  

 i den senere tid været forskellige situationer, som viser, at den svageste  

 gruppe, nemlig den gruppe patienter, som er sværest at hjælpe, og som oftest  

 bliver udsat for tvangssituationer, bliver nedprioriteret til fordel for den  

 større gruppe, som har en større selvfunktion.
Det gælder såvel under  

 indlæggelsen som i udskrivningssituationen.
Lovforslaget betyder, at der inden for sygehusvæsenet må ske en  

 omprioritering til fordel for denne svageste gruppe i psykiatrien.
Anvendelse  

 af tvangsforanstaltninger er forpligtende således, at samfundet må gøre sit  

 yderste for at bringe tvangsforanstaltningerne til ophør og sikre, at der  

 sker den optimale behandling under mest betryggende forhold.
De  

 administrative konsekvenser kan kun registreres, fordi de under den  

 nugældende sindssygelov værende bestemmelser om værgeordninger og  

 klagemuligheder m.v. ikke i sin hensigt respekteres af domstole,  

 politimyndigheder og kommuner.
Bemærkninger til de enkelte bestemmelser Til kapitel 1 Indledende bestemmelser Til § 1 Det centrale i bestemmelsen er at fremhæve, at psykiatrisk behandling,  

 rådgivning, omsorg og pleje eller praktisk hjælp skal være et tilbud til  

 enhver, som har ophold her i landet, og som har behov herfor.
Det er  

 hensigten med bestemmelsen at fastslå, at psykiatrisk behandling består af  

 forebyggelse, hospitalsbehandling og efterbehandling.
I denne forbindelse  

 skal initiativer i lokalmiljøerne som f.eks. distriktspsykiatri, krisecentre  

 eller rådgivningscentre fremhæves som såvel forebyggende led som vigtige led  

 i efterbehandlingen.
Den forpligtelse, lovforslaget giver sygehuskommunerne til at oprette og  

 drive psykiatriske hospitalsafdelinger og/eller behandlingsinstitutioner m.v.  

 på grundlag af de bedste behandlingserfaringer og patienternes ønske, er  

 udtryk for, at forslagsstillerne finder, at amtskommunerne m.fl. aktivt må  

 tage stilling til udviklingen inden for det psykiatriske behandlingsområde og  

 til, hvilke ønsker brugerne af det psykiatriske behandlingstilbud har.
Der er  

 inden for psykiatrien sket store fremskridt på internationalt plan, både hvad  

 angår anvendelse af medicinsk behandling, socialpsykiatrisk, psykoterapeutisk  

 eller psykologisk behandling.
 Ved vedtagelse af en afløsningslov for den gamle sindssygelov må det  

 fastslås, at det offentlige har en ganske særlig forpligtelse over for den  

 gruppe af mennesker, som kan komme i en situation, hvor samfundet anvender  

 tvang for at gennemføre en behandling.
Omsorg og pleje eller praktisk hjælp i forbindelse med psykiatrisk  

 behandling tager sigte på at lovfæste, at de asylopgaver, som de psykiatriske  

 hospitaler gennem mange år har løst over for et psykiatrisk klientel, ikke  

 skal udgå af et psykiatrisk behandlingstilbud.
Der er en tendens under  

 besparelserne på de psykiatriske hospitaler til at lade netop denne gruppe  

 udgå af hospitalernes opgaveområde.
Dette har til følge, at gruppen af  

 subsistensløse, posedamer og overfrakkemænd vokser, og sygehuskommunernes  

 øvrige instituioner må af pladshensyn afvise netop denne dårligst stillede  

 gruppe.
Lovforslaget nævner direkte et bredere tilbud om socialpsykiatrisk  

 arbejde.
Fra såvel patientorganisationer som faglige organisationer har der  

 været udtrykt ønske om, at den psykiatriske behandling blev tværfaglig, og at  

 beslutningerne om behandlingsplan blev funderet på et tværfagligt grundlag.  

 Formålsparagraffen er udformet i overensstemmelse hermed.
Til kapitel 2 Almindelige bestemmelser Til §§ 2 og 3 Hovedreglen i lovforslaget om psykiatrisk behandling er, at indlæggelse,  

 ophold og behandling på psykiatrisk afdeling skal ske med patienternes  

 samtykke, og at der kun rent undtagelsesvis kan ske anvendelse af tvang.  

 Dermed er det også slået fast, at bestemmelserne om anvendelse af tvang kun  

 omfatter personer, der er indlagt på psykiatrisk hospitalsafdeling.
Heraf  

 følger modsætningsvis, at reglerne om f.eks. tvangsbehandling ikke kan  

 anvendes på personer, der opholder sig uden for psykiatrisk afdeling.
Disse  

 personer kan - så længe de ikke er indlagt og tvangstilbageholdt - kun  

 behandles frivilligt, uanset om de måtte opfylde de materielle betingelser  

 for at kunne tvangsbehandles.
Lovforslaget omfatter ikke personer, der opholder sig på institutioner  

 uden for det psykiatriske sygehusvæsen, selv om disse personers tilstand som  

 sådan måtte være omfattet af lovforslaget.
Bestemmelserne gælder derfor ikke  

 for personer, der opholder sig på plejehjem under bistandsloven, herunder de  

 tidligere H-plejehjem, som ved lov nr. 349 af 4. juni 1986 fra 1. januar 1987  

 er overført fra Indenrigsministeriets til Socialministeriets område, eller på  

 institutioner for personer med vidtgående fysiske handicap, hvor  

 Socialministeriets bekendtgørelse nr. 568 og 569 af henholdsvis 21. og 22.  

 december 1979 om magtanvendelse finder anvendelse.
 Hovedreglen om, at lovforslagets anvendelsesområde i stedlig henseende kun  

 er psykiatrisk afdeling, er fraveget på to punkter.
For det første regulerer lovforslaget den tvang, det kan være nødvendigt  

 at anvende uden for psykiatrisk afdeling i forbindelse med selve  

 tvangsindlæggelsen.
For det andet gælder bestemmelserne i lovforslaget for  

 tvangstilbageholdte personer, der midlertidigt overføres fra psykiatrisk  

 afdeling til somatisk afdeling med henblik på behandling af en legemlig  

 lidelse.
Dette gælder ikke blot i tilfælde, hvor der bliver tale om  

 tvangsbehandling af en legemlig lidelse, jf. § 13, men også i tilfælde, hvor  

 en frihedsberøvet patient frivilligt undergiver sig behandling af en legemlig  

 lidelse og med henblik herpå overføres til somatisk afdeling, hvis  

 tvangsanvendelse her senere viser sig nødvendig.
 Nathospitalspatienter, som kun sover på en psykiatrisk afdeling, anses for  

 indlagt og er dermed omfattet af lovforslaget, hvorimod  

 daghospitalspatienter, som kun kommer i dagtimerne på sygehuset til  

 behandling og eventuelt for at arbejde i terapi og på værksteder, er  

 udskrevet, hvorfor de som andre ambulante patienter falder uden for reglerne.  

 Det betyder i praksis, at de ikke kan tvangstilbageholdes eller  

 tvangsbehandles, og at proceduren for tvangsindlæggelse i givet fald skal  

 følges, hvis iværksættelse af frihedsberøvelse anses for nødvendig.
 Hvis en patient, der er indlagt på psykiatrisk afdeling, forlader  

 afdelingen og ikke frivilligt vender tilbage til denne eller udebliver efter  

 udgang, opstår der ligeledes spørgsmål om lovforslagets rækkevidde.
Hvis der er tale om en tvangsindlagt eller tvangstilbageholdt patient og  

 overlægen i forbindelse med, at man har konstateret, at patienten er bortgået  

 eller er udeblevet efter korterevarende udgang, anmoder om politiets bistand  

 til at føre patienten tilbage, må patienten uden iagttagelse af proceduren  

 for tvangsindlæggelse i almindelighed kunne tilbageføres med henblik på  

 fortsat tvangstilbageholdelse.
Dette gælder dog ikke, hvis der går længere  

 tid, før politiet finder frem til den pågældende.
 I sådanne tilfælde og i tilfælde, hvor overlægens anmodning om politiets  

 bistand ikke fremsættes umiddelbart efter konstateret bortgang eller  

 udeblivelse, eller der er givet udgang med tilladelse til overnatning, bør  

 tilbageførsel i givet fald ske i overensstemmelse med reglerne om  

 tvangsindlæggelse.
 Hvis en frivilligt indlagt patient, der ikke efterfølgende er blevet  

 tvangstilbageholdt, forlader sygehuset, vil tilbageførsel mod patientens  

 protest kun kunne ske efter reglerne om tvangsindlæggelse.
 Behandling af en psykiatrisk patient kræver patientens samtykke. Ønsker  

 patienten ikke, eller kan patienten ikke give samtykke til behandlingen, skal  

 regelsættet om anvendelse af tvang tages i betragtning.
 Det ligger i af opfattelsen af tvang, jf. § 3, stk. 2, at lægen til  

 stadighed skal sikre sig, at patienten giver samtykke efter behørig  

 vejledning om formålet med behandlingen og den langsigtede behandlingsplan,  

 jf. § 2, stk. 4. Denne pligt gælder i forhold til alle patienter på  

 psykiatriske afdelinger.
Pligten påhviler både den indlæggende læge og behandlingsteamet på den  

 psykiatriske afdeling.
For så vidt der er tale om tvangsindlæggelse eller  

 tvangsbehandling, fremgår vejledningspligten tillige af kapitel 9.
Efter den foreslåede bestemmelse i § 2, stk. 4, er det overlægen og det  

 tværfaglige team, der er ansvarlige for, at der opstilles en  

 socialpsykiatrisk behandlingsplan for alle, der indlægges på psykiatrisk  

 afdeling.
Ved at angive, at det skal være en socialpsykiatrisk  

 behandlingsplan, fastslås det, at behandlingsplanen skal række længere end  

 til lige netop den rent lægelige psykiatri og også medtage den lange række af  

 aspekter af sociale forhold, som har betydning for den psykiatriske patients  

 mulighed for at klare sig bedre.
Lovforslagets bestemmelse om, at det tværfaglige behandlingsteam skal  

 tilrettelægge den psykiatriske behandling, er en naturlig konsekvens af den  

 udvikling, som sker inden for psykiatrisk behandling.
Der lægges med  

 bestemmelsen op til, at behandlingsansvaret og ansvaret for  

 behandlingsmiljøet bredes ud til at omfatte andre fagområder end det  

 lægelige.
Det vil ikke være muligt at opsætte standardregler for  

 sammensætningen af tværfaglige behandlingsteam, det må afhænge af de opgaver,  

 de pågældende afdelinger skal løse.
Behandlingsteamet skal således afspejle  

 sigtet med behandlingen og de fremtidsperspektiver, som patienterne i den  

 pågældende afdeling har.
Der er med forslaget ikke ønske om at skabe grundlag  

 for ansvarsforflygtigelse eller et debatforum, som ikke kan træffe  

 beslutning.
Der er lagt op til, at der skal træffes behandlingsmæssige  

 beslutninger i det tværfaglige team.
Det er lægens ansvar i henhold til  

 lægeloven at træffe beslutninger om den lægelige behandling, men det er  

 hensigten med bestemmelsen, at den psykiatriske behandling skal ses som et  

 hele, og at den lægelige behandling må ske i samarbejde med de øvrige  

 fagområder.
Det er derfor også foreslået, at det tværfaglige team skal være  

 rådgivende over for overlægen i spørgsmål om anvendelse af  

 tvangsforanstaltninger.
Det er særlig det tværfaglige teams opgave at  

 vurdere, om der kan gives andre behandlingsforslag, før tvangsbehandling  

 iværksættes.
Sundhedsministeriet fastsætter nærmere regler for det tværfaglige teams  

 kompetence.
Sygehusejerne sammensætter det tværfaglige team under hensyn til  

 de enkelte afdelingers opgaver og normeringer.
Som garanti for patientens informerede samtykke foreslås det, at  

 behandlingsplanen udarbejdes sammen med patienten.
Det betyder, at patienten  

 aktivt skal deltage i udarbejdelsen og ikke kun tage stilling til et færdigt  

 udarbejdet forslag.
Patienten skal derfor rådgives og vejledes om forskellige  

 behandlingsmuligheder.
Kravene til behandlingsplanen må ifølge sagens natur forstås med den  

 modifikation, at der i den første tid efter indlæggelsen - ca. en uge - kun  

 kan være tale om en rent foreløbig handlingsplan.
Kravene til  

 behandlingsplanen øges, når indledende observation af patienten, eventuelt i  

 medicinfri tilstand, er foretaget, patientens samlede sociale situation er  

 bedømt og der efter aftale med patienten er ført drøftelser med familie,  

 hjemkommunens social- og sundhedsforvaltning, arbejdsplads eller andre, der  

 har betydning for bæreevnen af en realistisk behandlingsplan.  

 Behandlingsplanen skal justeres løbende og skal til enhver tid afspejle,  

 hvilke behandlinger, undervisnings- og sociale initiativer der er eller skal  

 i gang, og det mål, der i hvert fald på kortere sigt søges realiseret ved de  

 aktuelle behandlinger og initiativer.
Til § 4 Bestemmelsen indeholder et pålæg til sygehusejerne om at være opmærksomme  

 på, at de fysiske rammer og den daglige drift har indflydelse på, hvor tit  

 der er behov for at anvende tvang på de psykiatriske afdelinger.
Der er  

 sammenhæng mellem størrelsen af personalet, antallet af patienter og antallet  

 af tvangssituationer.
På lignende måde forholder det sig med indretningen og  

 størrelsen af afdelingerne.
Små hyggelige afdelinger, som ikke er  

 overbefolket, giver mindre grund til anvendelse af fiksering end store eller  

 overbefolkede afdelinger.
Der er lighedstegn mellem manglende anvendelse af  

 ressourcer og hyppigheden af tvangssituationer.
Der foreslås en lovfæstelse af forebyggende foranstaltninger fremfor tvang  

 og af det såkaldte mindste middels princip, hvis tvang undtagelsesvis  

 må anvendes.
Endelig foreslås det understreget i lovteksten - ligesom i  

 socialministerens cirkulære om anvendelse af fysisk magt - at ydmygende,  

 hånende eller anden nedværdigende behandling ikke må finde sted, og at  

 anvendelse af tvang ikke må have karakter af afstraffelse.
Det kan måske  

 synes overflødigt i en lovtekst og af nogle opfattes som en  

 mistillidserklæring.
Erfaringerne inden for psykiatrien i dag viser dog, at  

 de patienter, som udsættes for tvangsanvendelse, i mange tilfælde oplever  

 anvendelsen af tvang som ydmygende, hvad den i realiteten jo også er, og i  

 nogle tilfælde som en reaktion, der kan have karakter af afstraffelse for en  

 uheldig adfærd.
Den vigtigste bestemmelse i § 4 er stk. 2, hvori det understreges, at der  

 som forebyggelse mod anvendelse af tvang skal indsættes ekstra personale.  

 Omlægning af psykiatriske afdelinger, således at der blev tilført ekstra  

 personale til de dårligste afdelinger, har vist, at anvendelse af tvang i  

 form af medicinering og fiksering faldt drastisk.
Der er intet rimeligt  

 forhold mellem lægernes mulighed for at ordinere dyre undersøgelser og  

 behandling m.v. til dårlige patienter på somatiske afdelinger og de  

 psykiatriske afdelingers manglende mulighed for ved ordinering af ekstra  

 personale at undgå frihedsberøvelse og anvendelse af tvangsmedicinering.
Det  

 er åbent erkendt, at ved anvendelse af tvang sætter hele behandlingsteamet  

 sig i modsætningsforhold til patienten, og det tager meget lang tid at  

 overvinde dette modsætningsforhold.
Anvendelse af tvang forlænger  

 behandlingstiden og modvirker indirekte en hurtig bedring af patientens  

 tilstand - forhold, som er indikation for anvendelse af tvang i den  

 nugældende lov.
Mange indenlandske og udenlandske psykiatriske afdelinger har erfaring  

 for, at de bygningsmæssige indretninger kan virke hæmmende på udviklingen af  

 situationer, hvor tvang opstår.
Der kan f.eks. peges på afdelinger af mindre  

 størrelse, muligheder for naturlig beskæftigelse i forbindelse med  

 afdelingen, mulighed for motion og muligheden for at gå en tur, hvis miljøet  

 bliver for snævert.
Overbelægning på lukkede afdelinger er en voldsom  

 belastning for patienterne og ofte også en direkte belastning for personalet.
 Bestemmelsen om forbud mod brevcensur er en konsekvens af, at  

 tvangsforanstaltningerne alene sker af behandlingsmæssige årsager og ikke  

 omfatter alle patientens frihedsrettigheder.
Lovforslaget indebærer, at den særlige registrering i Demografisk Institut  

 skal ophøre.
Oplysninger om hospitalsindlæggelse og diagnose kan indberettes  

 til Landshospitalsregistret på lige fod med øvrige hospitalsindlæggelser.
Til kapitel 3 Frihedsberøvelse Til § 5 ad stk. 1 Grundlaget for tvangsindlæggelse kan være sindssygdom eller en tilstand,  

 der ganske må ligestilles hermed.
Det er således i lovforslaget  

 tilkendegivet, at der ved selve tvangsindlæggelsessituationen kan være få  

 tilfælde, hvor de indlæggende myndigheder ikke kan fastslå, om en person er  

 sindssyg, eller hvor myndighederne blot skønner, at vedkommende har sådanne  

 psykiske problemer, at vedkommende har mistet evnen til at vurdere sin  

 tilstand og omverden på en realistisk måde.
En tvangsindlæggelse behøver  

 således ikke absolut betyde, at en person er sindssyg, men at vedkommende har  

 behov for behandling eller frembyder en nærliggende og væsentlig fare for sig  

 selv eller andre.
Forslagsstillerne har vejet denne bestemmelse i lovforslaget mod et meget  

 stramt regelsæt om tilstedeværelsen af sindssygdom.
Resultatet af et sådant  

 regelsæt ville være, at de grænsetilfælde, som i dag bliver indlagt på  

 psykiatrisk afdeling på grund af forholdets natur, ville blive indsat i  

 politiets detention.
Det samlede lovforslag indebærer, at de psykiatriske  

 afdelinger skal være tværfagligt orienterede med socialpsykiatriske  

 behandlingstilbud.
Derfor vil de psykiatriske afdelinger efter lovforslaget  

 være bedre i stand til at tilbyde denne gruppe patienter støtte, råd og  

 vejledning.
 Det skal fremhæves, at anvendelsesområdet for begrebet »tilstande,  

 der ganske må ligestilles med sindssygdom«, må fastlægges under hensyn  

 til de formål, som denne lov forfølger, og således uafhængigt af forståelsen  

 af lignende begreber i anden lovgivning.
Farlighedsindikation kan foreligge enten som fare for personen selv,  

 typisk i form af risiko for selvmord eller alvorlig selvlemlæstelse, eller  

 som fare for andre.
Der stilles krav om, at faren skal være nærliggende og  

 væsentlig.
Farlighedsbegrebet omfatter en vis kvalificeret og aktuel fare for person,  

 herunder også trusler om vold eller selvlemlæstelse, brandstiftelse og  

 ligeartede farlige handlinger.
En blot mulig og mere fjern og uvis risiko  

 for, at faren vil manifestere sig, er ikke tilstrækkelig.
Verbal forulempelse  

 falder ligeledes uden for det foreslåede farlighedsbegreb.
Tvangsindlæggelse og tvangstilbageholdelse på behandlingsindikation kan  

 kun finde sted, hvis udsigten til helbredelse eller en betydelig og afgørende  

 bedring ellers ville blive væsentligt forringet.
Det kan ikke kræves, at der  

 skal være udsigt til en egentlig helbredelse af sindssygdommen som sådan,  

 således forstået at patienten efter sygehusbehandling må forventes at blive  

 varigt rask, men det skal være sandsynligt, at behandling vil medføre en  

 væsentlig bedring eller dog forebygge en betydelig og akut forringelse af  

 tilstanden.
Der skal være rimelig grund til at antage, at patientens tilstand  

 som følge af sygehusbehandling vil blive så meget bedre, at behandlingen vil  

 resultere i udskrivning, og at patienten væsentligt vil få forbedret sin  

 tilværelse.
Endelig stilles der krav om, at det skal være uforsvarligt at undlade at  

 frihedsberøve den pågældende med henblik på behandling.
Med denne betingelse  

 fremhæves, at frihedsberøvelse efter dette lovforslag sker med henblik på  

 behandling.
 De foreslåede bestemmelser om tvangsindlæggelse og tvangstilbageholdelse  

 gælder også for umyndige personer - umyndiggjorte og mindreårige - i det  

 omfang, de er omfattet af de opstillede kriterier.
 Tvangsindlæggelsessituationen kan kun udstrækkes til 48 timer, jf. § 10,  

 stk. 3, hvor overlægen skal tage stilling til, om patienten opfylder kravene  

 for tilbageholdelse, idet en tvangsindlæggelse forudsætter patientens  

 modstand mod opholdet og derved indirekte indebærer et krav om udskrivning.
ad stk. 2 Den foreslåede bestemmelse indebærer, at tvangstilbageholdelse har et  

 snævert kriterium for tilstedeværelsen af sindssygdom.
Endvidere er det en  

 betingelse for tvangstilbageholdelse, at udsigten til en afgørende bedring af  

 tilstanden ellers ville fortabes, eller at et farlighedskriterium er opfyldt.  

 Der er hermed lagt strammere kriterier for tvangstilbageholdelse end for  

 tvangsindlæggelse. 48 timer efter tvangsindlæggelse eller ophold i  

 psykiatrisk hospital må det som mindstemål være afklaret, om patienten lider  

 af sindssyge i en sådan grad, at betingelserne for tvangstilbageholdelse er  

 opfyldt.
Indsnævringen af kriterierne er bl.a. sket på grund af den stærke  

 kritik, der har været af den såkaldte musefældeklausul, hvor frivilligt  

 indlagte pludselig er tvangstilbageholdt, uden at de selv og deres pårørende  

 har oplevet en ændring i tilstanden.
En tvangstilbageholdelse skal meddeles patienten, når den er besluttet.
Af  

 lovforslagets kapitel 4 fremgår det, at tvangsbehandling kun kan ske over for  

 personer, der opfylder betingelserne for tvangstilbageholdelse.
 Lovforslaget kan således ikke bruges som hjemmel til tvangsbehandling af  

 rusmiddelmisbrugere eller andre, medmindre de er sindssyge.
Tvangsindlæggelse Til §§ 6-9 Bestemmelserne regulerer fremgangsmåden ved tvangsindlæggelse.
Bestemmelsen i § 6, stk. 1, pålægger de sociale myndigheder eller politiet  

 en forpligtelse til at tilkalde en læge, såfremt en person må antages at have  

 behov for psykiatrisk behandling.
Der er med bestemmelsen ikke afskåret andre  

 mulighed for at tilkalde lægen eller anmode det sociale udvalg om at begære  

 tvangsindlæggelse.
Det kan have betydning for en efterfølgende behandling, at  

 det er offentlige myndigheder, der begærer tvangsindlæggelsen.
Hvis den tilkaldte læge efter at have undersøgt patienten finder, at  

 indlæggelse er nødvendig, skal lægen i overensstemmelse med lovforslagets § 2  

 søge at opnå patientens samtykke til indlæggelse.
I arbejdet med at motivere  

 patienten til indlæggelse kan lægen bede det modtagende hospital deltage i  

 forvisitationen.
En sådan deltagelse må ikke være et led i bedømmelsen af, om  

 tvangsindlæggelse skal ske, men alene tjene til, at eventuel behandling kan  

 iværksættes på frivillig basis.
Hvis betingelserne for tvangsindlæggelse, jf. lovforslagets § 5, stk. 1,  

 er til stede, kan lægen beslutte at tvangsindlægge patienten.
I så fald  

 udfærdiger lægen en erklæring med angivelse af bl.a. den formodede diagnose,  

 patientens sindstilstand og de oplysninger, som lægen støtter opfyldelsen af  

 enten farligheds- eller behandlingskriteriet på.
Kravene til korrekt  

 fremgangsmåde er ikke opfyldt, hvis lægen udfærdiger erklæringen alene på  

 grundlag af observationer, som den pågældende tidligere måtte have foretaget  

 i forbindelse med undersøgelse af patienten i anden anledning.
Der kræves en  

 aktuel undersøgelse foretaget med henblik på indlæggelsen.
 For at sikre en reel to-læge-prøvelse af tvangsindlæggelsens berettigelse  

 må den attestudstedende læge (den indlæggende læge) ikke være ansat på det  

 psykiatriske sygehus eller den psykiatriske afdeling, hvor tvangsindlæggelse  

 skal finde sted.
Selve den praktiske gennemførelse af en tvangsindlæggelse er efter  

 lovforslaget henlagt til politiet.
Politimesteren underskriver  

 tvangsindlæggelsespapirerne som rekvirent og påser i den forbindelse, at  

 betingelserne for tvangsindlæggelse er opfyldt, herunder at den rette  

 fremgangsmåde er fulgt, og at lægeerklæringen indeholder de fornødne  

 oplysninger som grundlag for tvangsindlæggelsen.
Hvis der er særlig anledning  

 hertil, vil politimesteren efter omstændighederne også kunne foretage en  

 vurdering af, om kravene til farlighedsindikation er til stede.
For at fremme en så smidig indlæggelse som muligt gives der politiet  

 mulighed for at samarbejde med den modtagende hospitalsafdeling om  

 tvangsindlæggelsens iværksættelse.
Det er ikke meningen, at den modtagende  

 hospitalsafdeling skal deltage i en eventuel bedømmelse af  

 indlæggelsesdiagnosen, men alene at den skal medvirke til at fremme en rolig  

 afvikling af indlæggelsen.
I § 8, stk. 1, foreslås det, at den indlæggende læge er til stede, indtil  

 politiet forlader stedet sammen med den, der skal tvangsindlægges, med  

 henblik på at vurdere, om tilstanden ændrer sig, og om indlæggelsen sker  

 under betryggende forhold.
Såfremt patienten ønsker pårørende eller andre med  

 under indlæggelsen, bør der gives lejlighed til dette under hensyn til, at  

 indlæggelsen så eventuelt kan ske med mindre anvendelse af tvang.
Politiet  

 skal oplyse lægen så betids om, hvornår indlæggelsen foretages, at lægen kan  

 tilrettelægge sit arbejde således, at den pågældende får mulighed for at være  

 til stede.
For at undgå at tvangsindlæggelse foretages på grundlag af en  

 lægeundersøgelse, der ikke er aktuel, foreslås i § 7, stk. 3, at der ved  

 tvangsindlæggelse på farlighedsindikation, der ifølge sin karakter  

 nødvendigvis må ske hurtigt, højst må gå 24 timer fra undersøgelsens  

 foretagelse og til gennemførelsen af tvangsindlæggelsen.
Ved  

 tvangsindlæggelse på behandlingsindikation foreslås en frist på 7 dage.  

 Overholdes de anførte frister ikke, må der i givet fald foretages en ny  

 lægeundersøgelse og udfærdiges et nyt sæt tvangsindlæggelsespapirer.
Ved tvangsindlæggelse på behandlingsindikation åbner lovforslaget mulighed  

 for, at den modtagende hospitalsafdeling kan forvisitere patienten på  

 patientens bopæl.
En forvisitation vil almindeligvis bestå af samtale med  

 patienten om en behandlingsplan og eventuel iværksættelse af denne.
Det er  

 ikke bestemmelsens hensigt, at forvisitation skal kunne anvendes som trussel  

 til at iværksætte en behandling, men alene for at undgå anvendelse af tvang.
Efter den foreslåede § 9, stk. 2, er det overlægen på den modtagende  

 afdeling, der træffer den endelige afgørelse om, hvorvidt patienten skal  

 modtages som tvangsindlagt.
Overlægen er ikke bundet af det skøn, som den  

 indlæggende læge og i et vist omfang politiet har udøvet.
Tvangstilbageholdelse Til § 10 Den foreslåede bestemmelse regulerer adgangen til at tvangstilbageholde,  

 det vil sige at træffe beslutning om at meddele en patient, at vedkommende  

 ikke kan udskrives på forlangende.
Beslutningen er tillagt overlægen.
 Tvangstilbageholdelse kan kun ske, hvis de materielle betingelser i § 5,  

 stk. 2, er opfyldt, hvilket vil sige at patienten er sindssyg, og at samtidig  

 enten farlighedskriteriet eller behandlingskriteriet skal være opfyldt.
 Hvis betingelserne for tvangstilbageholdelse er opfyldt, har overlægen  

 pligt til at træffe beslutning om tvangstilbageholdelse.
Samtidig med, at der træffes beslutning om tvangstilbageholdelse, skal der  

 beskikkes en patientrådgiver, og sagen skal inden 48 timer forelægges for det  

 psykiatriske indsigtsnævn, jf. § 37. Overførsel af en psykiatrisk patient til  

 en lukket afdeling sidestilles med en tvangstilbageholdelse, hvis patienten  

 ikke giver samtykke til overførslen.
Dette indebærer, at en sådan  

 tvangsmæssig overførsel kun kan finde sted, hvis betingelserne i § 5, stk. 2,  

 er opfyldt.
Lovforslagets § 10, stk. 3, 1. punktum, indeholder en regel om, at  

 overlægen skal tage stilling til en anmodning om udskrivning og meddele  

 patienten sin afgørelse snarest muligt og senest inden 24 timer efter  

 begæringens fremsættelse.
Reglen gælder ikke kun for patientens første  

 udskrivningsbegæring, men også i tilfælde, hvor patienten tidligere har fået  

 afslag på en anmodning om udskrivning og på ny fremsætter anmodning herom,  

 hvilket patienten har fri adgang til.
Overlægens afslag på anmodning om  

 udskrivning skal forelægges det psykiatriske indsigtsnævn.
§ 10, stk. 3, 2. punktum, tager sigte på den situation, at en  

 tvangsindlagt patient begærer sig udskrevet inden for det første døgn efter  

 tvangsindlæggelsen.
I den situation vil det være nødvendigt at indrømme  

 overlægen en vis observationstid, der er længere end 24 timer, for at tage  

 stilling til, om den tvangsindlagte skal tilbageholdes.
Fristen foreslås  

 fastsat til 48 timer regnet fra tvangsindlæggelsen.
Er det forsvarligt at  

 udøve skønnet hurtigere, f.eks. i tilfælde, hvor overlægen kender patienten i  

 forvejen, skal dette dog gøres, således at ingen tilbageholdes længere end  

 nødvendigt.
Til § 11 Efter lovforslagets § 11 skal en frihedsberøvelse straks bringes til  

 ophør, når de materielle betingelser for frihedsberøvelse efter § 5, stk. 2,  

 ikke længere er opfyldt.
Dette skal ske, uanset om patienten har fremkaldt  

 afgørelsen ved at fremsætte begæring om udskrivelse efter § 10, stk. 3, eller  

 en sådan begæring ikke er fremsat, jf. § 21, stk. 1, hvorefter overlægen af  

 egen drift løbende skal tage stilling til spørgsmålet.
En ophævelse af  

 frihedsberøvelse er ikke nødvendigvis ensbetydende med udskrivning, idet  

 patienten kan vælge at forblive indlagt på frivilligt grundlag.
Til kapitel 4 Tvangsbehandling Til § 12 Ved al psykiatrisk behandling af patienter, der er omfattet af  

 lovforslaget, har behandleren pligt til at søge at opnå patientens  

 informerede samtykke, jf. lovforslagets § 2 og bemærkningerne hertil.
Hvis  

 dette ikke lykkes, indebærer lovforslagets § 12, at behandlingsteamet har  

 pligt til at udarbejde behandlingsforslag eventuelt i samarbejde med  

 patientens pårørende.
Formålet med bestemmelsen er, at forinden der træffes  

 beslutning om tvangsbehandling skal alle andre behandlingsmuligheder være  

 udtømte.
Afgørelse om tvangsbehandling træffes i det enkelte tilfælde af overlægen,  

 der også træffer bestemmelse om, i hvilket omfang der om fornødent kan  

 anvendes magt til behandlingens gennemførelse.
Afgørelse om behandlingsform  

 og -indhold skal træffes i overensstemmelse med § 4 om det mindste middels  

 princip.
Ved tvangsmedicinering indebærer dette, at der skal anvendes  

 afprøvede lægemidler i sædvanlig dosering og med færrest mulige bivirkninger,  

 jf. § 12, stk. 2.
Ved afprøvede lægemidler forstås præparater, der er velkendte, og som  

 findes optaget i Sundhedsstyrelsens specialitetsregister, jf.
Lægeforeningens  

 medicinfortegnelse og lægemiddelkataloget.
Sædvanlig dosering betyder, at  

 ordinationen skal følge de retningslinjer, der er angivet i  

 lægemiddelfortegnelsen, samt det, der svarer til god psykiatrisk praksis.  

 Brug af ekstraordinært store doser - megadoser - vil således være  

 uberettiget, når der er tale om tvangsbehandling.
Depotpræparater bør efter  

 lovforslaget undgås.
Skal der nødvendigvis anvendes et depotpræparat af  

 hensyn til patienten, skal der anvendes »kortvarig depotmedicin«,  

 dvs. depotmedicin, hvis virkning ophører inden for 72 timer.
På grund af  

 fremkomsten af nye præparater fastlægger Sundhedsstyrelsen nærmere regler for  

 anvendelse af depotmedicin.
Ved tvangsmedicinering skal der altid være en  

 læge til stede.
Medicinering må ikke foregå skjult for patienten ved  

 medicintilsætning til mad og drikke eller sammen med andre præparater, som  

 patienten er vant til at tage.
I forbindelse med behandlingen af L 45 er  

 Retsudvalget blevet gjort opmærksom på, at det er i strid med  

 retsopfattelsen, hvis en patient, der har indklaget en sag om anvendelse af  

 tvang kort forinden mødet, hvori klageren skal deltage, tvangsmæssigt er  

 indgivet medicin, der kan give vedkommende vanskeligheder ved at forklare sin  

 sag.
Der kan være en afvejning over for, om vedkommende - hvis der ikke gives  

 medicin - vil være i stand til at kunne møde.
Afgørelsen træffes af  

 vedkommende overlæge, jf. dog § 2, stk. 3.
 § 13 regulerer adgangen til i visse tilfælde at tvangsbehandle eventuelle  

 legemlige lidelser hos psykiatriske patienter.
Sådan somatisk tvangsbehandling må kun finde sted, såfremt patienten  

 opfylder betingelserne for tvangstilbageholdelse.
Patienten skal således være  

 sindssyg og samtidig opfylde enten behandlingskriteriet eller  

 farlighedskriteriet.
Den legemlige lidelse skal være akut og så alvorlig, at  

 den udsætter patientens liv eller helbred for væsentlig fare.
 Beslutningen om at iværksætte somatisk tvangsbehandling træffes af  

 overlægen for vedkommende psykiatriske afdeling i samarbejde med det  

 tværfaglige behandlerteam.
 Overlægen på den psykiatriske afdeling og overlægen på den pågældende  

 somatiske afdeling skal være enige om, at betingelserne for at tvangsbehandle  

 den legemlige lidelse er opfyldt.
Patienten kan om fornødent overføres til somatisk afdeling med henblik på  

 behandlingens gennemførelse.
Viser det sig under opholdet på somatisk  

 afdeling nødvendigt at anvende tvang, finder dette sted i overensstemmelse  

 med reglerne i denne lov.
Til kapitel 5 Tvangsfiksering m.v.
Tvangsfiksering Til § 14 Lovforslagets § 14 vedrører anvendelse af tvangsfiksering i modsætning til  

 beskyttelsesfiksering, hvis anvendelse er reguleret i § 18. Forskellen mellem  

 tvangsfiksering og beskyttelsesfiksering ligger dels i anvendelsen af  

 fikseringsmiddel og dels formålet med fiksering, jf. bemærkningerne til § 18.
Hvis formålet er at afværge en fare, som patienten tilsigtet udsætter sig  

 selv eller sine omgivelser for, er der tale om et tvangsmiddel.
Omvendt er  

 der tale om et beskyttelsesmiddel, hvis formålet er at beskytte patienten  

 selv imod, at denne utilsigtet udsætter sit eget legeme for væsentlig fare,  

 typisk ved at foretage sig dagligdags handlinger eller udvise helt almindelig  

 adfærd, som den pågældende blot ikke længere er i stand til at udføre uden at  

 løbe en væsentlig risiko for at komme til skade, navnlig ved at falde.
Ud over formålet tillægges midlets art også betydning ved afgørelsen af,  

 om der er tale om tvangsfiksering eller beskyttelsesfiksering.
Midler, der  

 anvendes til tvangsfiksering - det vil sige bælte, fod- og håndremme eller  

 handsker - må ikke anvendes til beskyttelsesfiksering.
Anvendelse af tvangsmidler må efter lovforslaget kun anvendes over for  

 personer, som er tvangsindlagt eller tvangstilbageholdt.
Magtanvendelse  

 overfor frivilligt indlagte reguleres efter § 17, ellers må der tages  

 stilling til, om patienten skal tvangstilbageholdes.
Det er lovforslagets intention, at alle muligheder for at undgå anvendelse  

 af tvang skal være udtømt, før tvangsmidler tages i anvendelse.
Derfor  

 foreslås det, at der tilføres ekstra personale med henblik på at undgå  

 fiksering m.v.
Der lægges i lovforslaget vægt på, at det er kvalificeret  

 personale, som sættes ind i de forebyggende situationer.
Vurdering af  

 nødvendigheden af anvendelse af tvang er tæt sammenhængende med tilspidsede  

 situationer, hvorfor behovet for erfaring i psykiatrisk behandlingsarbejde  

 hos personalet har betydning.
Under alle omstændigheder må der ikke anvendes  

 personale, som ikke har gennemgået uddannelse inden for psykiatrisk pleje,  

 ved gennemførelse af tvangsmæssige foranstaltninger på psykiatriske  

 afdelinger.
Bæltefiksering må ikke anvendes som et adfærdskorrigerende  

 middel.
Situationer, hvor patienter forfølger eller på anden lignende måde  

 groft forulemper medpatienter, er ikke grundlag for et behandlingsmæssigt  

 tvangsindgreb, men kan udmærket være grundlag for at tilføre afdelingen  

 ekstra personale i tilspidsede situationer.
Til § 15 Bestemmelsen indeholder angivelse af, hvem der har kompetencen til at  

 træffe bestemmelse om indsættelse af ekstra personale og træffe bestemmelse  

 om tvangsfiksering.
Beslutning om tvangsfiksering og anvendelse af ekstra  

 personale forudsættes taget op i det tværgående behandlerteam med henblik på  

 vurdering af behandlingsmiljøet i afdelingen.
Til § 16 I lovforslaget sættes den forebyggende foranstaltning med fast vagt ind,  

 før fikseringen sker.
En fast vagt er en hertil udpeget plejer, sygeplejerske eller andet  

 kvalificeret personale, som ikke samtidig har andre arbejdsopgaver end at  

 tage sig af den eller de bæltefikserede patienter, som den pågældende er fast  

 vagt for.
Tilsynet bør selvsagt udføres med hensyntagen til patientens egne  

 ønsker og respekt af dennes værdighed og selvfølelse, herunder også retten  

 til et vist privatliv, når dette ikke er uforeneligt med hensynet til  

 patientens sikkerhed.
Anvendelse af fysisk magt Til § 17 § 17 omhandler bortset fra stk. 2 alle patienter indlagt på psykiatriske  

 hospitalsafdelinger og tager udgangspunkt i almindelige nødværgebestemmelser.  

 Bestemmelsen lægger op til, at de personer, som i forskellige situationer  

 bliver omfattet af bestemmelsen, er i stand til realistisk at opfatte deres  

 omverden og forstå deres handlingers betydning.
Der er også her foreslået  

 indsættelse af personaleressourcer for at undgå konfrontationer.
Det er efter dette lovforslag ikke muligt at tvangsmedicinere en  

 ikke-tvangstilbageholdt person, men § 17, stk. 4, giver mulighed for at give  

 en patient fast vagt, så vedkommende kan falde til ro.
Forslaget skal ses som  

 modstykke til anvendelsen af andre tvangsforanstaltninger i situationer, hvor  

 personalet ikke har tid til andre løsningsmodeller.
 Ved anvendelse af fysisk magt må kun anvendes personale, som har  

 gennemgået psykiatrisk plejeruddannelse.
Beskyttelsesfiksering Til § 18 Vedrørende sondringen mellem beskyttelsesfiksering og tvangsfiksering  

 henvises til de almindelige bemærkninger til § 14. Fiksering af en patient  

 mod dennes vilje i beskyttende øjemed kan ske, når det er nødvendigt for at  

 hindre, at den pågældende utilsigtet udsætter sig selv for væsentlig fare.  

 Foranstaltningen anses for tvungen, ikke blot når patienten direkte  

 formulerer en protest, men også når vedkommende ved sin adfærd viser, at han  

 eller hun søger at frigøre sig for det beskyttelsesmiddel, der anvendes.
Hvis  

 patienten selv kan frigøre sig og ikke søges hindret heri, foreligger der  

 ikke beskyttelsesfiksering, men et hjælpemiddel.
 De i praksis vigtigste eksempler på beskyttelsesfiksering er at placere  

 patienten i en stol med et bord foran, således at patienten ikke selv kan  

 rejse sig, eventuelt ved benyttelse af et særligt fikseringsbord, lagen eller  

 stofrem over dyne, når patienten ligger i sin seng, samt brug af bælte i bad,  

 på toilet eller i stol, alt med det formål at sikre, at patienten ikke rejser  

 sig og falder med risiko for herved at komme til skade.
Aflåsning af afdelingens yderdøre eller brug af en lås, som  

 gerontopsykiatriske patienter ikke kan finde ud af at anvende, kan også anses  

 som en tvungen form for beskyttelse.
Aflåsningen benyttes navnlig, når døren  

 ikke kan lades uaflåst, fordi en eller flere patienter må befrygtes at ville  

 forlade afdelingen og herved vil udsætte sig for betydelig risiko for  

 tilskadekomst i trafikken eller for eventuelt at forkomme, fordi de ikke selv  

 kan finde tilbage til afdelingen.
Formålet med aflåsning som  

 beskyttelsesforanstaltning er således forskelligt fra det formål, der kan  

 begrunde aflåsning i medfør af § 17, stk. 2, der alene vedrører  

 frihedsberøvede patienter.
 Når aflåsning sker, må den eller de patienter, der herved søges forhindret  

 i at forlade afdelingen, anses for frihedsberøvede.
Efter § 18, stk. 2, kræver beskyttelsesfiksering lægeordination med  

 angivelse af, i hvilket omfang og i hvilke situationer et vist middel til  

 beskyttelsesfiksering må benyttes.
Der skal samtidig træffes bestemmelse om,  

 hvornår ordinationen skal tages op til fornyet vurdering, hvilket efter de  

 første 4 ordinationer dog mindst skal ske hver 4. uge, jf. § 21, stk. 3.
 Ansvaret for og tilsynet med, at der ikke anvendes beskyttelsesfiksering i  

 videre omfang end strengt påkrævet under behørig hensyntagen til patienternes  

 sikkerhed, er overlægens, jf. § 21, stk. 1.
 § 18, stk. 3, indebærer, at det tværfaglige team skal tage stiling til, i  

 hvilken udstrækning beskyttelsesfiksering ville kunne afløses eller imødegås  

 af behandlingsinitiativer eller personaleressourcer.
Bemyndigelsesbestemmelse Til § 19 Sundhedsministeren bemyndiges til at fastsætte nærmere regler om  

 tvangsfiksering, fysisk magt og beskyttelsesfiksering og herunder om adgangen  

 til at foretage aflåsning af yderdøre.
Der kan blive behov for dels at  

 udfærdige mere detaljerede forskrifter om disse former for tvangsanvendelse,  

 dels at fastsætte mere instruktoriske forskrifter til personalet.
Til kapitel 6 Tvangsprotokol og obligatorisk efterprøvelse Til § 20 Den faktiske anvendelse af tvang, det være sig tvangsindlæggelse,  

 tvangstilbageholdelse, tvangsbehandling, tvangsfiksering, fysisk  

 magtanvendelse eller aflåsning af en ellers åben afdeling, skal i hvert  

 enkelt tilfælde registreres og indføres i en tvangsprotokol.
For så vidt angår beskyttelsesfiksering bortset fra aflåsning er det  

 tilstrækkeligt, at selve lægeordinationen indføres i tvangsprotokollen.  

 Ordinationsnotatet skal indeholde specifikation af de situationer, hvor  

 beskyttelsesfiksering må bringes i anvendelse, og af de midler, der må  

 benyttes.
Derimod er der ved beskyttelsesfiksering ikke pligt til at tilføre  

 tvangsprotokollen oplysning om de enkelte tilfælde, hvor  

 beskyttelsesfikseringen faktisk bringes i anvendelse i henhold til den  

 forudgående ordination.
 Efter bemyndigelsesbestemmelsen i stk. 2 er det forudsat, at der i de  

 nærmere regler om tvangsprotokoller, som sundhedsministeren fastsætter, bl.a.  

 skal medtages bestemmelser om indberetning af tvang til sygehusejeren,  

 embedslægen og Sundhedsstyrelsen.
En patient har altid ret til at gøre sig bekendt med, hvad der er tilført  

 tvangsprotokollen om patienten selv.
Patientrådgiveren har samme ret for så  

 vidt angår den eller de patienter, som den pågældende er beskikket for.
Til § 21 Den foreslåede bestemmelse har til formål at sikre, at frihedsberøvelse og  

 anden tvang i overensstemmelse med det mindste middels princip ikke anvendes  

 i videre omfang end nødvendigt.
Det påhviler overlægen i samarbejde med det  

 tværfaglige behandlingsteam at påse overholdelsen af dette princip.
Forslaget om halvårlige rapporter fra afdelinger, som har anvendt tvang,  

 skal ses i sammenhæng med lovforslagets samlede intentioner om at minimere  

 tvangen.
Det er hensigten med forslaget, at personalet kan redegøre for,  

 hvilke særlige problemer deres afdeling har, som har indvirkning på miljøet  

 og på tvangens opståen.
Redegørelserne skal tilsendes indsigtsnævnet,  

 sygehusejerne og embedslægen med henblik på at give de berørte myndigheder  

 mulighed for at få kendskab til årsagerne til tvangens anvendelse.  

 Redegørelserne må ikke indeholde genkendelige personbeskrivelser, men gerne  

 medtage beskrivelser af opståede situationer i afdelingen.
Den ansvarlige for  

 afdelingens pleje skal tage initiativ til, at redegørelsen bliver udarbejdet.  

 Hele afdelingens faste plejepersonale deltager i udarbejdelsen.
 Lovforslagets § 21, stk. 2, indeholder en særlig regel om obligatorisk  

 efterprøvelse af, om betingelserne for fortsat frihedsberøvelse er opfyldt  

 (review).
Overlægen skal i samarbejde med det tværfaglige behandlingsteam efter §  

 21, stk. 1, af egen drift og til stadighed bl.a. påse, at ingen holdes  

 frihedsberøvet i længere tid end nødvendigt.
Baggrunden for reglen i § 21,  

 stk. 2, er ønsket om at supplere denne løbende efterprøvelse, som bør ske  

 regelmæssigt, med en mere formaliseret procedure.
Efter bestemmelserne skal overlægen i relation til enhver patient, der er  

 frihedsberøvet, på eget initiativ tage spørgsmålet om fortsat  

 frihedsberøvelse op til formel prøvelse med de i bestemmelsen angivne  

 intervaller.
Resultatet af denne obligatoriske efterprøvelse skal tilføres  

 tvangsprotokollen med en udførlig begrundelse for afgørelsen.
Finder  

 overlægen, at betingelserne for fortsat frihedsberøvelse ikke længere er til  

 stede, skal frihedsberøvelsen straks ophæves, jf. § 11. For det tilfælde, at  

 overlægen i samarbejde med det tværfaglige behandlingsteam finder fortsat  

 frihedsberøvelse nødvendig, følger det af § 21, stk. 2, 2. pkt., at  

 patientrådgiveren og patienten skal underrettes om afgørelsen.
 Det bør fremhæves, at den nævnte procedure naturligvis ikke afskærer  

 patienten fra til enhver tid selv at fremsætte begæring om udskrivning, jf. §  

 10, stk. 3. Den formaliserede obligatoriske efterprøvelse skal netop sikre,  

 at spørgsmålet tages op regelmæssigt og uafhængigt af en begæring efter § 10,  

 stk. 3, fra patienten, alt med det formål at frihedsberøvelsen begrænses til  

 det absolut nødvendige.
Endvidere indeholder § 21, stk. 3, en særbestemmelse for så vidt angår  

 efterprøvelse af ordination af beskyttelsesfiksering.
For at sikre, at der  

 ikke anvendes beskyttelsesfiksering i videre omfang end påkrævet, foreslås  

 det, at der skal ske en fornyet vurdering henholdsvis 3, 10, 20 og 30 dage  

 efter den første ordination og herefter mindst hver 4. uge.
Sker der ikke  

 fornyet lægeordination på disse tidspunkter, falder beslutningen og hermed  

 hjemmelen til at benytte det pågældende beskyttelsesmiddel bort.
Til kapitel 7 Særlige regler om psykokirurgiske indgreb og om forsøgsbehandling Til § 22 Bestemmelsen indebærer, at psykokirurgiske indgreb kun kan anvendes efter  

 afgivelse af informeret samtykke.
Sundhedsministeren fastsætter regler for  

 afgivelse af informeret samtykke af umyndiggjorte personer.
Der kræves  

 endvidere en forudgående godkendelse fra et lægeråd, der nedsættes af  

 Sundhedsstyrelsen.
Det er i forbindelse med behandlingen af L 45 oplyst, at  

 der i Danmark ikke siden 1964 er anvendt psykokirurgiske indgreb.
Til § 23 Ved forsøgsbehandling forstås afprøvning af lægemidler og indgreb eller  

 anden legemlig eller psykisk påvirkning eller undersøgelse, der foretages i  

 forskningsmæssigt øjemed.
Såvel klinisk som ikke klinisk afprøvning og  

 forskning er omfattet af reglen.
Efter § 23, stk. 1, må forsøgsbehandling ikke gennemføres over for  

 frihedsberøvede patienter.
Dette uanset om de pågældende samtykker i at  

 medvirke i forsøgsbehandlingens gennemførelse.
Efter § 23, stk. 2, må  

 forsøgsbehandling ikke ske over for sindssyge, selv om de ikke er  

 tvangsindlagt.
Forsøgsbehandling over for andre patienter må kun ske efter informeret  

 samtykke og med retsgyldigt tilsagn fra hospitalsmyndigheden om erkendelse af  

 eventuelt erstatningsansvar.
Med formuleringen statueres der et objektivt  

 ansvar for sygehusejeren.
Dermed menes, at det ikke er skadelidte, der skal  

 bevise, at sygehusejeren har udvist ansvarspådragende adfærd.
Til kapitel 8 Patientrettigheder Til § 24 Reglen i § 24 skal ses i sammenhæng med programerklæringen § 1. Der  

 henvises endvidere til de indledende bemærkninger.
Bestemmelsen omfatter  

 direkte kun personer, som er tvangsindlagt eller tvangstilbageholdt.
Det  

 følger af § 43, stk. 3 og 5, at de her nævnte patientrettigheder,  

 bortset fra nr. 5 om ledsaget udgang, også skal gælde for personer, der er  

 anbragt i Sikringsanstalten ved Amtshospitalet i Nykøbing Sjælland, og at de  

 helt eller delvis kan komme til at gælde for patienter, der indlægges i  

 henhold til strafferetlig afgørelse, jf. § 45.
Mens § 1 i dette lovforslag foreskriver en vis standard, som det påhviler  

 de ansvarlige sygehusejere at tilvejebringe, er denne standard i § 24 sat i  

 relation til nogle bestemte behov, som de frihedsberøvede patienter har med  

 hensyn til enestue, fælles opholdsrum, besøgsrum, beskæftigelse,  

 undervisning, adgang til udendørsophold og ledsaget udgang.
Den opregning,  

 der finder sted i § 24, angiver nogle områder, hvor det må anses for særlig  

 vigtigt, at der nu bliver gjort en indsats for at højne standarden på  

 landsplan med henblik på at skabe tidssvarende forhold.
Der findes nyere psykiatriske sygehusafdelinger, som uden videre må anses  

 for at være i god overensstemmelse med de krav, der med rette kan stilles i  

 dag, jf. § 24. Det er imidlertid ikke meningen at låse udviklingen fast.
Der  

 er tale om en retlig standard, hvis indhold vil ændre sig med tiden.
God  

 psykiatrisk behandlingsstandard er et relativt begreb, som dog ikke bør være  

 afhængigt af sted, men nok af tid.
 Bestemmelsen angiver sammen med §§ 1 og 4, at sygehusejerne skal sørge  

 for, at der er tilstrækkeligt personale, bygninger og andet udstyr til  

 opfyldelse af de krav, som må stilles for at anse gode psykiatriske  

 behandlingstilbud for opfyldt, navnlig med henblik på at forebygge  

 tvangsanvendelse.
 En lukket psykiatrisk afdeling bør være udstyret med mindst 2  

 dagopholdsrum ud over gangen samt separat besøgslokale og yde et passende  

 tilbud om beskæftigelse, undervisning og motion 5 dage om ugen samt adgang  

 til mindst 1 times ophold udendørs hver dag, også i weekenden.
 Der bør være personale til rådighed, som om fornødent kan ledsage en  

 frihedsberøvet patient under udgang.
 Efter stk. 2 bemyndiges sundhedsministeren til at fastsætte nærmere regler  

 til gennemførelse af bestemmelserne om patientrettigheder for frihedsberøvede  

 patienter.
Til §§ 25-28 Til afløsning af den eksisterende tilsynsværgeordning foreslås etableret  

 en ordning med lønnede patientrådgivere.
Efter lovforslagets § 25, stk. 1, skal der automatisk og obligatorisk ske  

 beskikkelse af en patientrådgiver i alle tilfælde af tvangsindlæggelse,  

 tvangstilbageholdelse og tvangsbehandling, uanset om patienten har anmodet om  

 en sådan beskikkelse.
Ved anden form for tvangsanvendelse, dvs.  

 tvangsfiksering, jf. §§ 14, 17 og 18, skal der ligeledes beskikkes en  

 patientrådgiver.
 Lovforslagets § 25, stk. 2, og § 27, stk. 1, indeholder en beskrivelse af  

 patientrådgiverens opgaver, der i almindelighed forudsættes at kunne løses  

 inden for 4-6 timer pr. uge.
Patientrådgivere antages efter ansøgning af statsamtmanden, som udarbejder  

 en fortegnelse over de antagne patientrådgivere, der fordeles mellem de  

 enkelte psykiatriske afdelinger i statsamtet.
Patientrådgiveren skal kunne  

 frasige sig beskikkelsen, såfremt den pågældende skønner, at det ikke vil  

 være muligt at opnå samarbejde med pågældende patient.
Et sådant skøn vil  

 hovedsageligt foretages på baggrund af forudkendskab mellem patient og  

 patientrådgiver.
Patientrådgiverne tænkes navnlig rekrutteret fra personale med ansættelse  

 i sundheds- og socialsektoren i vid forstand.
Også andre interesserede bør  

 dog kunne komme i betragtning.
 Beskikkelsen sker i det enkelte tilfælde ved, at den vagthavende  

 sygeplejerske udtager den patientrådgiver, som står for tur fra den  

 fortegnelse, som statsamtmanden har udarbejdet over antagne patientrådgivere.  

 Beskikkelsen sker i almindelighed ved telefonisk underretning til  

 patientrådgiveren, men skal efterfølgende bekræftes skriftligt.
 Fremsætter patienten begæring om at få en anden på fortegnelsen optaget  

 patientrådgiver beskikket, skal en sådan begæring så vidt muligt tages til  

 følge, jf. § 26, stk. 2. Er der tale om en anmodning om at få en allerede  

 beskikket patientrådgiver udskiftet med en anden, der er optaget på  

 fortegnelsen over patientrådgivere, bør anmodningen dog kun imødekommes, hvis  

 dette er rimeligt begrundet.
 Mens den vagthavende sygeplejerskes og overlægens beskikkelse af en  

 patientrådgiver i medfør af henholdsvis § 26, stk. 3 og 2, altid vil ske i  

 henhold til listen over faste patientrådgivere, kan andre end disse godt  

 beskikkes som patientrådgiver af statsamtmanden i henhold til patientens  

 udtrykkelige begæring, jf. § 26, stk. 5.
I disse tilfælde vil der dog altid ske foreløbig beskikkelse af den  

 patientrådgiver, der efter § 26, stk. 2, står for tur.
Denne fungerer, indtil  

 statsamtmanden har truffet afgørelse om, hvorvidt patientens anmodning om at  

 få beskikket en patientrådgiver, der ikke er optaget på listen, kan  

 imødekommes.
Ved vurderingen af, om en sådan begæring bør tages til følge,  

 bør der lægges vægt på, om begæringen er rimeligt begrundet, herunder om den,  

 der ønskes beskikket, kan anses for egnet til hvervet.
Nære pårørende til  

 patienten og dennes venner kan meget vel være de eneste, som patienten har  

 tillid til.
Til disse kan man ikke stille krav om særlig indsigt eller  

 kendskab til de forhold, som de faste patientrådgivere forudsættes at have  

 erhvervet sig, men derimod nok om en umiddelbar forståelse for, hvad hvervet  

 indebærer.
Der må ikke foreligge interessemodsætninger, som patienten  

 eventuelt ikke selv er tilstrækkeligt opmærksom på.
 Såfremt statsamtmanden finder beskikkelsen utilrådelig og derfor afslår at  

 imødekomme patientens begæring, vil afslaget kunne påklages til  

 indsigtsnævnet.
Hvis patientrådgiveren skal kunne udføre sit hverv, er det nødvendigt, at  

 rådgiveren på den ene side modtager relevante lægelige oplysninger om  

 patienten og ikke må nøjes med, hvad denne selv kan og vil oplyse.
Det er på  

 den anden side også vigtigt at tage hensyn til patientens egne ønsker og  

 lægernes tavshedspligt.
Det er en afvejning af disse modstridende hensyn, der  

 gør det nødvendigt at foretage en selvstændig regulering af spørgsmålet, jf.  

 lovforslagets § 28, idet forvaltningslovens regler om partsrepræsentation  

 næppe vil være fuldt ud dækkende for den særlige retsstilling, der ønskes  

 tilvejebragt på dette område.
Patientrådgiveren må have adgang til de oplysninger, som er nødvendige  

 for, at den pågældende kan varetage sit hverv.
Patientrådgiveren skal f.eks.  

 have adgang til at gøre sig bekendt med oplysningerne i tvangsprotokollen,  

 jf. bemærkningerne til § 20.
 Som et naturligt modstykke til de fortrolige oplysninger,  

 patientrådgiverne modtager, har de tavshedspligt efter de gældende regler i  

 forvaltningslovens § 27 og straffelovens § 152.
Patientrådgiveren bør på den anden side ikke have informationer, som af  

 lægelige grunde ikke meddeles patienten, ligesom oplysninger om patientens  

 øvrige forhold på forlangende af patienten ikke må meddeles til  

 patientrådgiveren.
Af hensyn til patientrådgiverens muligheder for samarbejde  

 med patienten skal denne have oplysninger om, at der bliver tilbageholdt  

 oplysninger.
 Selv om patienten som hovedregel har ret til i aktindsigt i sin egen  

 journal, jf. § 9 i lov om offentlighed i forvaltningen, må patientrådgiverens  

 adgang til at gøre sig bekendt med indholdet af journalen kræve et samtykke  

 fra patienten.
 Hvis en sådan situation opstår, bør overlægen dog altid søge afklaret, om  

 beskikkelse af en anden patientrådgiver eventuelt vil ændre patientens  

 holdning til spørgsmålet, og i givet fald rejse sag herom.
Til § 29 Efter lovforslagets § 29 bortfalder beskikkelsen 30 dage efter, at det  

 tvangsindgreb, der har udløst beskikkelsen, er bragt til ophør.
Patientrådgiverens opgave er, ud over tilsynet med selve tvangsindgrebet,  

 at sikre sig, at den lagte behandlingsplan er i overensstemmelse med  

 patientens behov.
Lovforslaget skal give patienten mulighed for i en afklaret  

 situation at drøfte behandlingsplanen igennem med patientrådgiveren og  

 eventuelt bruge denne til at få foretaget ændringer eller inddraget nye  

 momenter.
Har patienten indgivet klage over tvangsindgrebet, skal denne have  

 mulighed for at få støtte fra patientrådgiveren, til klagen er  

 færdigbehandlet, eventuelt ved at sikre at patienten får støtte under møder  

 med indsigtsnævnet og Landsnævnet.
Til § 30 Lovforslaget tillægger sundhedsministeren aftaleretten for  

 patientrådgivere.
Aflønningen bør ske ved »frikøb« af rådgiverne  

 fra anden ansættelse, så der ikke opstår et offentligt »ben«.
Ved  

 fastsættelsen af beløb til dækning af udgifter i forbindelse med udførelse af  

 patientrådgiverhvervet skal det sikres, at de faktiske omkostninger bliver  

 dækket, således at det ikke bliver udgiftsbelastende for rådgiverne at have  

 påtaget sig hvervet.
Endelig skal det sikres, at patientrådgiverne får tilbud  

 om en årlig efteruddannelse, så de er i stand til at følge med i udviklingen  

 inden for det psykiatriske og sociale behandlingsområde.
Kursusdeltagelse  

 skal ske med betaling af tabt arbejdsfortjeneste.
Til § 31 Bestemmelsen indebærer en forpligtelse for primærkommunerne til at sikre,  

 at ingen psykiatriske patienter udskrives til »gaden« uden tilbud  

 om opholdssted.
Forpligtelsen kan selvfølgelig ikke række ud over  

 patienternes eget ønske, men bestemmelsen tilsigter, at der, jf. § 1,  

 oprettes særlige boligtilbud (bofællesskaber for ensomme, boligløse og  

 psykisk dårligt stillede) eller andre egnede boligtilbud.
 Patientråd m.v.
Til § 32 Bestemmelsen bygger på de tanker, udvalget vedrørende sindslidendes  

 retsstilling fremførte i betænkning 1109/1987, s. 94-95. Dette forslag er  

 udbygget ved at give patientorganisationerne indflydelse på patientrådenes  

 funktion.
Erfaringen med patientarbejdet på de psykiatriske hospitaler har  

 vist, at der er behov for støtte fra tidligere patienter og  

 patientforeninger, hvis patientrådene skal fungere som råd med nogen mulighed  

 for påvirkning af miljøet på hospitalet.
Det er ikke meningen, at  

 patientorganisationerne skal drive patientrådene eller »kontorer«  

 på hospitalerne.
Udgangspunktet skal være de til enhver tid indlagte  

 patienter.
Patientråd vil ikke umiddelbart give nogen større mulighed for reel  

 medindflydelse for akut indlagte patienter med korttidsophold på psykiatrisk  

 afdeling.
Man må dog herved erindre dels, at deltagelse i afdelingens  

 patientmøder står åben for alle, der på mødedagen er indlagt, hvilket giver  

 korttidsindlagte patienter mulighed for at rejse spørgsmål og kritik, som  

 andre kan følge op, dels at den generelt positive virkning, som oprettelse af  

 patientråd må antages at medføre, vil komme alle indlagte til gode, også de  

 korttidsindlagte.
En ordning med formaliseret patientindflydelse har ikke direkte noget med  

 frihedsberøvelse og tvangsanvendelse at gøre.
Men netop for det mindretal af  

 patienter, der undergives en eller anden form for tvang, er det særlig  

 betydningsfuldt, at der hersker gode forhold på sygehuset.
Det drejer sig om,  

 at tvang anvendes så lidt som muligt og under nøje overholdelse af reglerne,  

 samt om at tvang udøves så skånsomt som muligt og uden at forvolde nogen  

 unødig krænkelse, jf. § 4, stk. 5.
 Overholdelse af disse og andre regler forudsætter imidlertid, at  

 personalet har de rigtige holdninger til patienterne, og det er i den  

 sammenhæng, man bør se betydningen af patientråd for de patienter, der  

 undergives frihedsberøvelse eller anden form for tvangsanvendelse.
Ordningens indførelse foreslås gjort obligatorisk, da der er tale om en  

 del af den faktiske retsbeskyttelse, som ydes patienterne.
Nærmere regler om  

 patientråd fastsættes af sundhedsministeren.
Til kapitel 9 Underretning og klagevejledning m.v.
Til §§ 33-35 I tilfælde, hvor frihedsberøvelse eller anden tvang agtes anvendt, skal  

 patienten forinden underrettes om den påtænkte tvang, dens nærmere indhold,  

 begrundelse og formål, jf. lovforslagets § 33, stk. 1. Dette gælder, uanset  

 om patienten har anmodet om at få disse oplysninger.
En sådan forudgående underretning kan dog i særligt hastende tilfælde  

 undlades ved anvendelse af tvangsmidler og fysisk magt, jf. stk. 2. Der  

 tænkes herved på de akutte situationer, hvor tvang anvendes for at afværge  

 mere overhængende fare.
I sådanne tilfælde ville det være urealistisk og  

 efter omstændighederne uforsvarligt, hvis underretningspligten i stk. 1  

 skulle opfyldes, før indgrebet kunne foretages.
Begrundelsen for indgrebets  

 foretagelse skal i disse tilfælde gives efterfølgende.
 Beslutninger om at anvende tvang må antages at være afgørelser i  

 forvaltningslovens forstand, hvilket bl.a. indebærer, at forvaltningslovens  

 regler om efterfølgende skriftlig begrundelse på begæring finder anvendelse.
Bestemmelsen i forvaltningslovens § 25 om klagevejledning gælder kun for  

 afgørelser, der meddeles skriftligt.
Den almindelige vejledningspligt i  

 forvaltningslovens § 7 medfører imidlertid, at der om fornødent også skal  

 gives klagevejledning, når afgørelsen meddeles mundtligt.
I § 34 foreslås en udtrykkelig bestemmelse om, at patienten ved enhver  

 anvendelse af tvang skal vejledes om adgangen til at påklage indgrebet.
I  

 forbindelse med frihedsberøvelse, tvangsbehandling, tvangsfiksering,  

 anvendelse af fysisk magt og beskyttelsesfiksering skal patienten vejledes om  

 adgangen til at påklage de pågældende indgreb til det psykiatriske  

 indsigtsnævn og indtægtsnævnets afgørelser til Det psykiatriske Landsnævn,  

 jf. lovforslagets §§ 37-39. Ved frihedsberøvelse, dvs. tvangsindlæggelse og  

 tvangstilbageholdelse, skal patienten vejledes om adgangen til at indbringe  

 Landsnævnets afgørelser for Landsretten, jf. lovforslagets § 39. En sådan  

 vejledningspligt følger også af forvaltningslovens § 26.
 Endvidere skal patienten ved iværksættelse af frihedsberøvelse vejledes  

 om, at indgrebet indbringes for det psykiatriske indsigtsnævn inden 48 timer,  

 uanset om patienten selv klager.
 Det er ikke i bestemmelsen fastlagt, hvornår klagevejledningen skal gives.  

 Dog skal klagevejledning altid gives, før beslutning om tvangsbehandling  

 effektueres, såfremt klagen kan have opsættende virkning, jf. § 34, stk. 3.
 En udnyttelse af klageadgangen har i almindelighed ikke opsættende  

 virkning, jf. § 34, stk. 2. Dog gælder der en særregel ved tvangsbehandling,  

 jf. § 34, stk. 3.
Til kapitel 10 Klageadgang og domstolsprøvelse Til §§ 36-42 Efter § 36 skal der oprettes et indsigtsnævn i hver sygehuskommune og eet  

 for Rigshospitalet.
 Indsigtsnævnets stedlige kompetence omfatter de psykiatriske  

 afdelinger, der hører under den pågældende sygehuskommunes indsigtsnævn, dog  

 således at indsigtsnævnet for Rigshospitalet behandler sager vedrørende de(n)  

 psykiatrisk(e) afdeling(er) på Rigshospitalet.
Indsigtsnævnets saglige kompetence omfatter beslutninger vedrørende  

 frihedsberøvelse, tvangsbehandling og anden tvangsanvendelse, forholdene i  

 øvrigt samt beskikkelse af patientrådgivere.
Uden for indsigtsnævnenes  

 kompetence falder afgørelser om frihedsberøvelse efter reglerne i kapitel 11  

 og 12 om de ekstraordinært farlige personer og personer, der er indlagt i  

 henhold til strafferetlig afgørelse.
I medfør af § 37, stk. 3, er et indsigtsnævn beføjet til af egen  

 drift at tage en sag op til undersøgelse, når nævnet finder anledning  

 hertil.
Uden denne kompetence begrænses nævnets handlefrihed i en sådan grad,  

 at det må forekomme betænkeligt.
Nævnet kan også udbede sig oplysning om den  

 praksis, man følger på de forskellige psykiatriske afdelinger i  

 sygehuskommunen/på Rigshospitalet for bedre at kunne foretage  

 sammenligninger.
Endelig kan nævnet aflægge uanmeldte besøg på de  

 psykiatriske afdelinger for bl.a. at føre tilsyn med de forhold, som har  

 forbindelse med tvangsindlæggelse, tvangstilbageholdelse, tvangsbehandling  

 samt tvangs- og beskyttelsesfiksering.
Nævnet kan som led heri kræve at få  

 tvangsprotokollen forelagt og udbede sig supplerende oplysninger.
Nævnet  

 forudsættes at prioritere de uanmeldte besøg særlig højt for så vidt angår de  

 afdelinger, hvor der ligger gerontopsykiatriske patienter og andre, der har  

 særlig vanskeligt ved selv at fremsætte begæringer, gøre indsigelser og  

 klage.
 Nævnet fører endvidere tilsyn med forholdene på de psykiatriske afdelinger  

 i øvrigt.
 § 38 indeholder forskrifter om sagsbehandlingen i indsigtsnævnet.
De psykiatriske indsigtsnævn skal efter lovforslaget have forelagt  

 overlægens beslutninger om anvendelse af tvang senest 48 timer efter, at  

 denne beslutning er truffet.
Indsigtsnævnets afgørelse skal meddeles  

 patienten og patientrådgiveren samt overlægen.
Klager kan fremsættes over for afdelingen eller indgives direkte til  

 indsigtsnævnet.
Når en sag indbringes for indsigtsnævnet, enten som en  

 tvangsgodkendelse eller som en klagesag, skal sagens akter, herunder en  

 udskrift af det, der er tilført tvangsprotokollen, eller det, der klages  

 over, en kopi af eventuelle indlæggelsespapirer og en erklæring fra  

 overlægen, hurtigst muligt fremsendes eller overbringes til indsigtsnævnet.  

 Hvis nævnet ønsker yderligere oplysninger, træffer nævnet selv foranstaltning  

 hertil.
Det kan f.eks. dreje sig om supplerende lægelige oplysninger eller en  

 udtalelse fra afdelingens sygeplejepersonale eller enkelte personer blandt  

 dette, hvis der klages over enkeltpersoner.
Parter i sagen er  

 sygehusmyndigheden og patienten.
For at undgå en unødig belastning af  

 forholdet mellem læge og patient anses overlægen derimod ikke som part.  

 Patienten og patientrådgiveren har ret til mundtligt at forelægge sagen for  

 nævnet.
Patienten kan kun udelukkes helt eller delvis fra at deltage i  

 forhandlingerne i særlige tilfælde, hvor patientens helbred tilsiger dette.  

 Indsigtsnævnet træffer beslutning herom.
Hvis dette gøres gældende fra  

 sygehusmyndighedens side, må der fremlægges lægelig dokumentation herfor.  

 Indsigtsnævnet kan i sådanne tilfælde sætte møde i den pågældende afdeling.
Overlægen og eventuelt tillige andre repræsentanter for sygehusmyndigheden  

 og hospitalsafdelingen har ligeledes ret til at udtale sig over for  

 indsigtsnævnet.
I voteringen deltager kun nævnets formand og de to andre  

 medlemmer.
Nævnets sekretær har dog lov til at overvære voteringen.
Indsigtsnævnet skal i tvangssager træffe afgørelse umiddelbart efter  

 sagens modtagelse.
Det vil sige, at indsigtsnævnet hurtigt skal træde sammen,  

 når der indbringes en sag.
Det kan indebære møde uden for almindelig  

 arbejdstid, men almindeligvis bør arbejdet tilrettelægges således, at møder  

 afholdes i dagtimer og på hverdage.
I øvrige sager skal afgørelse normalt træffes inden 14 dage efter klagens  

 modtagelse.
Nævnet bør mødes mindst een gang om ugen.
Hvis 14-dages-fristen  

 undtagelsesvis ikke kan overholdes, skal nævnet underrette patienten og  

 patientrådgiveren, normalt skriftligt, om grunden hertil og om, hvornår  

 afgørelsen kan forventes truffet.
I den patientvejledning, som bør udfærdiges  

 om de nye regler, vil det formentlig være hensigtsmæssigt at nævne, at det er  

 tidsbesparende at indgive klagen til afdelingen, således at denne fremsender  

 klagen til indsigtsnævnet bilagt de fornødne oplysninger, herunder overlægens  

 egen udtalelse, idet man herved sparer en høring.
 Klage over indsigtsnævnets afgørelse vedrørende frihedsberøvelse og  

 anden tvang indbringes efter begæring for Det Psykiatriske Landsnævn, jf. §  

 39, stk. 3.
 Klager over andre forhold afgøres endeligt af indsigtsnævnet.
 Folketingets § 71-tilsyn med administrativt frihedsberøvede, som udpeger  

 formanden for de enkelte indsigtsnævn, holder sig orienteret om  

 indsigtsnævnenes behandling af sager vedrørende tvang og frihedsberøvelse.
Bestemmelserne i §§ 39 og 41 indebærer, at prøvelsen af frihedsberøvelse  

 sker ved Det Psykiatriske Landsnævn.
Herved opfyldes betingelsen i  

 grundlovens § 71, stk. 6, om prøvelse af afgørelser om administrativ  

 frihedsberøvelse.
Forslaget tilgodeser, at sagerne bliver behandlet af et  

 nævn, hvis medlemmer har særlige forudsætninger for at bedømme sager  

 vedrørende anvendelse af tvang og frihedsberøvelse inden for det psykiatriske  

 område.
Den hidtidige praksis med behandling ved byretterne har ikke i alle  

 måder været tilfredsstillende set fra patientens side.
Sagerne stiller  

 særlige krav, som byretterne kan have vanskeligt ved at opfylde.
Parterne  

 eller deres repræsentanter kan indkaldes til forklaring for Landsnævnet.  

 Nævnet sammensættes på samme måde, som Landsretten sammensættes ved  

 behandling af børneanbringelsessager, jf. bistandslovens kapitel 18, § 130 og  

 § 132. Landsnævnet kan sætte møde på hospitalet, hvor klageren er indlagt.  

 Landsnævnet skal have selvstændigt sekretariat.
Udgifterne hertil afholdes af  

 Sundhedsministeriet.
Retsplejelovens kapitel 43 a har efter lovforslaget  

 ingen virkning for de frihedsberøvelser, som kan indbringes for Det  

 Psykiatriske Landsnævn.
Landsnævnet skal træffe afgørelse inden 14 dage efter  

 sagens indbringelse.
Kan afgørelse undtagelsesvis ikke træffes inden for  

 14-dages-fristen, skal Landsnævnet underrette patienten og patientrådgiveren  

 om grunden hertil og om, hvornår afgørelsen kan forventes truffet.
I lighed med den nugældende lovs § 9, stk. 4, foreslås i § 41, stk. 4, en  

 regel, som sætter en grænse for, hvor hurtigt en patient kan kræve en  

fornyet prøvelse af berettigelsen af, at han eller hun fortsat er  

 tvangstilbageholdt.
Efter 1938-loven er fristen 4 måneder.
Har sagen været  

 indbragt for retten, regnes denne frist fra rettens afgørelse.
Man skal  

 herved være opmærksom på, at Landsnævnet og retten ikke blot påkender  

 spørgsmålet om, hvorvidt betingelserne for tvangstilbageholdelse var opfyldt,  

 da der blev truffet beslutning herom, men tillige om, hvorvidt betingelserne  

 for tvangstilbageholdelse stadig er til stede, når Landsnævnet og retten  

 påkender sagen.
Det foreslås, at denne frist nu fastsættes til 1 måned.
 Endvidere foreslås der i § 41 indført frister for klage til  

 indsigtsnævnet, Landsnævnet og derfra til Landsretten.
Bestemmelsen i § 42 indebærer, at det er sygehuskommunen, dvs.  

 amtskommunen, Københavns eller Frederiksberg Kommune, som skal sørge for  

 sekretariatsbistand til de indsigtsnævn, der nedsættes, og afholde de hermed  

 forbundne udgifter.
For Rigshospitalets vedkommende er det  

 Sundhedsministeriet, der har disse opgaver.
 Sundhedsministeriet afholder endvidere udgifterne til Landsnævnets drift.
Til kapitel 11 Særlige regler om anbringelse af ekstraordinært farlige personer Til §§ 43-44 Efter de gældende bestemmelser i sindssygelovens § 10, sammenholdt med § 3  

 i lov nr. 123 af 29. april 1913 om opførelse af et sindssygehospital og en  

 dertil knyttet sikringsanstalt på Sjælland, har Justitsministeriet en adgang  

 til at træffe bestemmelse om anbringelse af ekstraordinært farlige sindssyge  

 mænd på sikringsanstalten.
Denne særlige adgang til i helt ekstraordinære  

 tilfælde at udfærdige de såkaldte farlighedsdekreter, der i perioden  

 1974-1984 ikke har været anvendt i mere end 8 tilfælde om året, foreslås  

 opretholdt med en sproglig præcisering og således, at der som en yderligere  

 retsgaranti indføres obligatorisk efterfølgende domstolsprøvelse af  

 Justitsministeriets afgørelse om anbringelse.
I praksis anvendes farlighedsdekreter navnlig over for personer, der  

 opholder sig på psykiatrisk afdeling i henhold til en strafferetlig  

 foranstaltning efter straffelovens § 68. Bestemmelse om anbringelse på  

 sikringsanstalten kan dog også træffes over for andre personer, der opholder  

 sig på psykiatrisk afdeling, uanset om de er frihedsberøvede eller frivilligt  

 indlagte.
Det forekommer i sjældne tilfælde, at farlighedsdekret afsiges over  

 for personer, der er anbragt i kriminalforsorgens institutioner f.eks. på  

 grundlag af en dom til forvaring.
 Den grundlæggende betingelse for at træffe en sådan administrativ  

 bestemmelse om anbringelse på den sikringsanstalt, der er knyttet til  

 Amtshospitalet i Nykøbing Sjælland, er, at den pågældende person er sindssyg.
Endvidere kræves det, at den sindssyge vedvarende udsætter andres liv  

 eller legeme for alvorlig og overhængende fare.
Der er tale om et  

 kvalificeret farlighedsbegreb, der ikke omfatter selvmordsfare.
Der skal foreligge en vedvarende mere kvalificeret og konkret farlighed  

 rettet mod andres liv eller legeme.
Det er endvidere en betingelse, at denne  

 farlighed ikke kan imødegås eller afværges med andre mindre indgribende  

 foranstaltninger end anbringelse i sikringsanstalten.
 Omfattet vil navnlig være personer, som under deres ophold på psykiatrisk  

 afdeling har gjort sig skyldig i manddrab, voldtægt eller legemsbeskadigelse  

 eller i forsøg herpå, jf. straffelovens §§ 237, 216, 245 og 246, eller som  

 truer med at begå sådanne handlinger, således at der fremkaldes alvorlig og  

 velbegrundet frygt for andres liv eller velfærd, jf. straffelovens § 266.  

 Forvolder en sindssyg lignende fare for andres liv eller legeme ved  

 almenfarlige handlinger som f.eks. brandstiftelse, jf. straffelovens §§ 180  

 og 181, vil dette også kunne begrunde anbringelse i sikringsanstalten.
Den farlighed, der udløser farlighedsdekretet, vil undertiden, men ikke  

 altid, medføre, at der rejses en selvstændig straffesag eller - hvis den  

 pågældende i forvejen er undergivet en strafferetlig foranstaltning - sag om  

 foranstaltningsændring.
I så fald vil farlighedsdekretet ofte blive afløst af  

 en strafferetlig foranstaltning, indledningsvis typisk i form af et  

 varetægtssurrogat og senere i form af en foranstaltning efter straffelovens §  

 68.
Ligesom hidtil bør det ved valget mellem farlighedsdekret og strafferetlig  

 forfølgning foretrækkes, at der gennemføres en strafferetlig forfølgning,  

 hvor dette efter den udviste adfærd findes påkrævet.
Der er imidlertid  

 utvivlsomt et behov for i et begrænset antal tilfælde på grundlag af et  

 farlighedsdekret meget hurtigt at kunne overføre virkeligt farlige sindssyge  

 fra psykiatrisk sygehusafdeling eller fra en af kriminalforsorgens  

 institutioner til sikringsanstalten.
 Kompetencen til at afsige sådanne farlighedsdekreter tilkommer  

 justitsministeren.
 Under hensyn til en sådan foranstaltnings særdeles indgribende karakter  

 foreslås der indført en ordning med efterfølgende obligatorisk  

 domstolsprøvelse af disse indgreb efter reglerne i retsplejelovens kapitel 43  

 a, jf. § 36, stk. 2. En sådan domstolsprøvelse skal ske, selv om  

 farlighedsdekretet i mellemtiden måtte være blevet afløst af en  

 straffeprocessuel foranstaltning.
For opholdet og behandlingen i sikringsanstalten gælder i øvrigt reglerne  

 i dette lovforslag bortset fra §§ 5-11, § 21, stk. 2, § 24, stk. 1, nr. 5, og  

 bestemmelserne om klager over frihedsberøvelse i kapitel 10. §§ 2 og 4 finder  

 dog ikke fuldt ud anvendelse på sindssyge, der skal anbringes i  

 sikringsanstalten, idet farlighedsdekret må afsiges, når betingelserne herfor  

 er opfyldt, uanset om patienten måtte samtykke i anbringelsen, ligesom  

 Justitsministeriet kan ophæve et farlighedsdekret, selv om patienten måtte  

 ønske at forblive på sikringsanstalten.
Derimod gælder §§ 2 og 4 fuldt ud for  

 behandlingen af patienterne på sikringsanstalten, jf. §§ 12-19.
Den administrative kompetence til at ophæve et farlighedsdekret er henlagt  

 til justitsministeren.
Heraf følger, at overlægen ved sikringsanstalten ikke  

 selv kan træffe bestemmelse om ophævelse, men, når fortsat ophold i  

 sikringsanstalten ikke længere findes påkrævet, skal rette henvendelse til  

 Justitsministeriet med indstilling om, at farlighedsdekretet ophæves.
En  

 sådan pligt følger af § 21, stk. 1.
 Nægter justitsministeren at ophæve en af retten i medfør af forslagets §  

 43, stk. 2, godkendt anbringelse, kan justitsministerens afslag begæres  

 indbragt for retten efter den for patienten lette adgang til domstolsprøvelse  

 efter reglerne i retsplejelovens kapitel 43 a, jf. forslagets § 44, stk. 1,  

 4. punktum.
 På baggrund af de samme hensyn, der ligger bag bestemmelsen i § 43, stk.  

 2, foreslås der også for farlighedsdekreters vedkommende fastsat frister, der  

 skal forløbe, før spørgsmål om fornyet efterprøvelse kan rejses, jf.  

 forslagets § 44, stk. 1, 3. punktum, og § 44, stk. 2.
 De nævnte frister gælder imidlertid ikke for overlægen ved  

 sikringsanstalten, der på et hvilket som helst tidspunkt kan fremsætte  

 anmodning over for Justitsministeriet om, at spørgsmålet om foranstaltningens  

 ophævelse tages op til fornyet overvejelse.
 Der henvises i øvrigt til betænkning nr. 1109/1987, side 104-107.
Til kapitel 12 Patienter indlagt i henhold til strafferetlig afgørelse Til § 45 Der henvises til betænkning nr. 1109/1987, side 107-109 (bemærkninger til  

 § 43 i udvalgets lovudkast).
Til kapitel 13 Ikrafttrædelses- og overgangsbestemmelser Til § 46 I § 46 angives ikrafttrædelsesdatoen til 1. oktober 1989, og som  

 overgangsbestemmelse foreslås, at de nye regler finder anvendelse på alle  

 afgørelser, der træffes efter ikrafttrædelsesdatoen, hvorimod ældre  

 afgørelser skal bedømmes efter den nugældende lov nr. 118 af 13. april 1938  

 om sindssyge personers hospitalsophold, jf. dog nedenfor om beskikkede  

 tilsynsværger.
Dette medfører, at alle sager, der er under behandling i  

 Justitsministeriet og Sundhedsstyrelsen, ved lovens ikrafttrædelse skal  

 oversendes henholdsvis til indsigtsnævnet og Det Psykiatriske Landsnævn.
 For så vidt angår frihedsberøvede patienter, der har fået beskikket  

 tilsynsværge efter de hidtil gældende regler, og som er undergivet  

 frihedsberøvelse også efter lovens ikrafttræden, skal der snarest efter  

 lovens ikrafttræden beskikkes en patientrådgiver.
 De sager, der ved lovens ikrafttræden verserer hos skifteretten om  

 tilsynsværgebeskikkelse, skal straks tilsendes vedkommende psykiatriske  

 sygehus med henblik på beskikkelse af patientrådgiver i henhold til  

 lovforslagets § 26, stk. 2.
Til § 47 Bestemmelsen ophæver med virkning fra lovens ikrafttræden pligten til i  

 henhold til lov nr. 123 af 29. april 1913 om opførelse af et  

 sindssygehospital og en dertil knyttet sikringsanstalt på Sjælland at  

 indhente en udtalelse fra Sundhedsstyrelsen.
Denne høringsforskrift fra 1913  

 må efter oprettelsen af Retslægerådet anses for overflødig.
Ophævelse af  

 høringspligten vil ikke kun have betydning ved behandlingen af  

 farlighedsdekreter, men også ved behandlingen af straffesager, hvor der  

 opstår spørgsmål om anbringelse i sikringsanstalten.
Til § 48 Udvalget vedrørende sindslidendes retsstilling har i betænkning nr.  

 1109/1987, s. 103, foreslået retsplejelovens § 469 ændret, således at disse  

 sager, så længe patienten ikke er udskrevet, behandles ved byretten i den  

 retskreds, hvor sygehuset ligger, og ikke ved byretten der, hvor patienten  

 har bopæl.
En sådan regel vil sikre umiddelbar bevisførelse ved den dømmende  

 ret og spare tid for parter og vidner, som normalt alle vil have kortere  

 afstand til retten i den retskreds, hvor sygehuset ligger, end til patientens  

 hjemting.
Justitsministeren har tiltrådt udvalgets forslag herom.
Denne ændring af  

 retsplejeloven træder i kraft i overensstemmelse med bestemmelsen i § 46,  

 stk. 1.
Til § 49 Det følger af bestemmelsen, at loven ikke umiddelbart skal gælde for  

 Færøerne og Grønland, men den kan ved kongelig anordning sættes i kraft helt  

 eller delvis for disse landsdele med de afvigelser, som de særlige færøske  

 eller grønlandske forhold tilsiger.
Indtil det sker, vil 1938-loven fortsat  

 være gældende på Færøerne, og for Grønlands vedkommende gælder lov nr. 259 af  

 27. maj 1981, der sætter 1938-loven i kraft for Grønland med nærmere angivne  

 afvigelser.
Til § 50 Det psykiatriske behandlingstilbud vil være under stadig forandring,  

 hvorfor der er behov for en snarlig ændring af dette lovforslag.
Grundlaget  

 for en kommende lovrevision må dog skabes af et forsknings- og forsøgsarbejde  

 med nye metoder i psykiatrisk behandling.
Denne forskning og  

 forsøgsinitiativer kan ske rundt om på forskellige institutioner eller  

 hospitalsafdelinger.
Socialforskningsinstituttet kan være det  

 forskningsmæssige koordineringsorgan.
Det er væsentligt, at både forskning og  

 forsøg foretages i såvel hospitalsmiljøer som i andre institutioner af hensyn  

 til belysning af forskellige behandlingsinitiativers virkning og resultater.  

 Sundhedsministeren afsætter forsøgs- og forskningsmidler, som kan søges af  

 projektmagere, institutioner og kommuner.
Erfaringer med hensyn til udvikling  

 og videreformidling af erfaringer kan hentes i Socialministeriets  

 udviklingsmidler.
