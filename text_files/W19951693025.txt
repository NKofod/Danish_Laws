Sag nr. 60: Gramex mod Universitetsradioen.
Sagen angik størrelsen af  

 lokalradioens dækningsområde.
Dækningsområdet fastsattes fra 1.
 januar 1995 til 280.000 indbyggere.
Den 21. februar 1995 blev i sag nr. 60 Gramex mod Universitetsradioen af Nævnet angående vederlag for benyttelse af litterære og kunstneriske  

 værker samt fotografier (Tvangslicensnævnet) afsagt følgende  kendelse:
 Sagen angår størrelsen af det vederlag, den indklagede lokalradio,  

 Universitetsradioen, i henhold til ophavsretslovens § 47 for sin brug af  

 grammofonplader og andre indretninger, på hvilke lyd er overført  

 (fonogrammer), skal betale til klageren, Gramex, der repræsenterer  

 fremstillerne og de udøvende kunstnere.
 Sagen er af Gramex indbragt for Tvangslicensnævnet ved klageskrift af 18.  

 marts 1993. Der har været mundtlig forhandling den 6. december 1994.
 I behandlingen af sagen har højesteretsdommer Peter Blok, advokat Asger  

 Thylstrup og lektor Hanne Bender deltaget.
Sagens baggrund Ved kendelse af 10. april 1987 i en mellem Gramex og Sammenslutningen af  

 lokale radio- og TV-stationer som mandatar for en række lokale  

 radiofoniforetagender verserende tvist om størrelsen af vederlaget i henhold  

 til ophavsretslovens § 47 bestemte Tvangslicensnævnet følgende:
 »Det vederlag, de af sagen omfattede lokalradioer i medfør af  

 ophavsretslovens § 47, jf. §§ 59 og 60, vil have at betale til Gramex  

 fastsættes således:
Lokalradioer med et dækningsområde på 50.000 indbyggere skal betale enten  

 50 øre pr. minut udsendelse af beskyttede fonogrammer, eller - i mangel af  

 afgivet specifikation af denne fonogrambenyttelse - 30 øre pr. minut af den  

 samlede sendetid af fonogrammer.
Ved dækningsområder mindre end, henholdsvis  

 større end 50.000 indbyggere formindskes henholdsvis forøges beløbene  

 proportionelt.« Efter en pristalsreguleringsbestemmelse fortsætter kendelsen således:
»Ved beregningen af dækningsgrundlaget skal der lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Eventuelle tvister herom afgøres af nævnet.
Afgiftsordningen fastsættes med virkning fra den 1. november 1986.« Efter afsigelsen af kendelsen opstod der mellem Gramex og en række  

 lokalradioer tvist om, hvorledes dækningsområdet nærmere skulle bestemmes,  

 idet Gramex gjorde gældende, at udgangspunktet er det faktiske indbyggertal i  

 den eller de kommuner, for hvilke nærradioen har sendetilladelse  

 (»sendeområdet«), mens lokalradioerne gjorde gældende, at det  

 dækningsområde, der er grundlaget for beregning af det vederlag, som  

 lokalradioerne skal erlægge til Gramex for offentlig fremførelse af  

 fonogrammer, udgøres af det faktiske antal lyttere.
 Denne tvist blev afgjort ved nævnets kendelse af 23. juni 1988, hvor  

 nævnet fastlagde dækningsområdet for de af sagen omfattede syv lokalradioer.  

 I begrundelsen for afgørelsen anførte nævnet bl.a.:
 »Det afgørende for vederlagskravets beregning er omfanget af  

 anvendelsen og fremførelsen af fonogrammerne, uden at det deri indgår, hvor  

 mange der faktisk modtager udsendelsen.
En lokalradio må som udgangspunkt antages at henvende sig til befolkningen  

 i det område, for hvilket den har sendetilladelse, og dens dækningsområde må  

 derfor som udgangspunkt ansættes til indbyggertallet i dette område.
Der kan  

 imidlertid forekomme tilfælde, hvor en sådan opgørelse ikke vil forekomme  

 rimelig.
Eksempelvis kan der være tilfælde, hvor lokalradioens sendestyrke  

 ikke tillader en tilfredsstillende dækning af hele sendeområdet - eller  

 omvendt rækker langt derudover, og der kan tænkes tilfælde, hvor en  

 lokalradio har en holdning - religiøs, politisk eller af anden art - der  

 medfører, at den af denne grund kun kan tænkes at have interesse for en  

 begrænset del af sendeområdets indbyggere.
Det er med henblik på sådanne mere  

 principielle vurderinger, at det i nævnets kendelse af 10. april 1987 er  

 udtalt, at der ved beregningen af dækningsgrundlaget skal lægges vægt på det  

 befolkningstal, som den pågældende radio efter alt foreliggende må antages at  

 blive aflyttet af.
Det har derimod ikke været tanken med denne passus, at der  

 skulle lægges vægt på lokalradioens faktiske lyttertal, heller ikke selv om  

 dette begreb kunne defineres og måles på forsvarlig vis.« For lokalradioer med sendetilladelse i Københavns og/eller Frederiksberg  

 kommuner fastsættes dækningsområdet efter Gramex' faste praksis, som er  

 tiltrådt af Tvangslicensnævnet i adskillige sager, som udgangspunkt til  

 280.000 indbyggere svarende til halvdelen af de to kommuners samlede  

 indbyggertal.
Påstande Gramex har nedlagt påstand om, at Universitetsradioens dækningsområde  

 fastsættes til 280.000 indbyggere svarende til, hvad der som foran anført er  

 udgangspunktet for lokalradioer med sendetilladelse i Københavns og/eller  

 Frederiksberg kommuner.
Universitetsradioen har principalt nedlagt påstand om, at dækningsområdet  

 fastsættes til 50.000 indbyggere.
Subsidiært har radioen påstået  

 dækningsområdet fastsat til et antal indbyggere, der er større end 50.000,  

 men mindre end 280.000.
 Gramex har nedlagt påstand om, at kendelsen tillægges virkning fra den 1.  

 januar 1993, subsidiært fra tidspunktet for sagens indbringelse for nævnet.
 Universitetsradioen har for det tilfælde, at radioens principale påstand  

 ikke tages til følge, nedlagt påstand om, at kendelsen først tillægges  

 virkning fra tidspunktet for dens afsigelse.
Sagsfremstilling Universitetsradioen påbegyndte sin udsendelsesvirksomhed den 17. maj 1987  

 med sendetilladelse i Hvidovre Kommune og med en ugentlig sendetid på 2  

 timer.
I 1989 fik radioen sendetilladelse i Københavns Kommune, og sendetiden  

 var herefter 13 timer pr. uge, fra 1992 18 timer pr. uge. siden 1. september  

 1994 har sendetiden været 15 timer pr. uge, nemlig mandag til fredag kl. 8.30  

 - 10.30 og kl. 18.30 - 19.30. Målgruppen er studerende og ansatte på  

 Københavns Universitet.
Medarbejderne er ulønnede og for de flestes  

 vedkommende studerende på Universitetet.
Universitetsradioen sender på en frekvens, som siden den 1. april 1992 har  

 været delt med Radio Energy København (radio for studerende ved Danmarks  

 Tekniske Universitet og Danmarks Ingeniør Akademi) og Radio CBB (radio for  

 studerende ved Handelshøjskolen), den såkaldte  

 »uddannelsesfrekvens«.
Tvangslicensnævnet har samtidig med  

 nærværende sag behandlet sager om fastlæggelse af dækningsområdet for Radio  

 Energy København og Radio CBB.
Universitetsradioen drives af en forening af samme navn.
I vedtægternes §  

 3 hedder det:
»Radiostationen »Universitetsradioen« er en nonkommerciel  

 virksomhed uafhængig af partipolitiske interesser og skal virke for en åben  

 og alsidig informationsudveksling på Københavns Universitet.' Der gælder ikke særlige begrænsninger med hensyn til medlemsberettigelse.
 Radioens programoversigt pr. 1. april 1992 var således:
»Mandag til fredag, kl. 08.30 til 10.30: »STARTBANEN« 08.30: STARTBANEN starter 08.45: Meddelelser fra Københavns Universitet.
 09.00: U-Info; Dagens nyheder indenfor uddannelse og forskning.
 09.20: Generelle nyheder - Universitetsradioens »radioavis«.
 09.45: Meddelelser fra Københavns Universitet.
 10.00: U-Info.
 10.20: Generelle nyheder.
 10.30: STARTBANEN slutter.
 - og ind imellem alle disse faste punkter bringes aktuelle interviews og  

 andre informerende indslag, samt musik.
Mandag til fredag, kl. 19.30 til 20.30: »U-BANEN« U-BANEN følger op på morgenens interviews, der bringes andre mere  

 uddybende indslag indenfor uddannelse og kultur, samt musik.
Søndag kl. 20.00 til 23.00: »SØNDAGSORGANET« Fra kl. 20.00 og to timer frem bringes især indslag om kulturelle  

 aktiviteter, bog- og filmanmeldelser samt en opsummering af hvad der skete i  

 ugens løb indenfor uddannelsesområdet.
Timen fra kl. 22.00 til 23.00 er helliget en af fire mulige musikgenrer;  

 Jazz, Akustisk, Rock eller Heavy, præsenteret som portrætter af personer  

 eller grupper indenfor en af genrerne.' Aftenudsendelsen mandag til fredag er nu placeret fra kl. 18.30 - 19.30,  

 og udsendelsen søndag aften er udgået.
Af radioens årsregnskaber for årene 1988-92 fremgår, at indtægterne  

 hovedsagelig hidhørte fra kontingenter, tilskud fra fonde, festarrangementer  

 samt bestillingsarbejder for institutter m.v.
Radioen modtager bl.a. støtte  

 fra Københavns Universitets Almene Fond.
Der bringes ikke kommercielle  

 reklamer.
I 1992 udgjorde det til Gramex betalte vederlag (beregnet efter et  

 dækningsområde på 50.000 indbyggere, jf. nedenfor) ca. 10.700 kr.
Vederlaget  

 til KODA udgjorde ca. 15.900 kr.
 I en § 47-erklæring til Gramex af 23. august 1987 er bl.a. angivet, at  

 radioen havde sendetilladelse i Hvidovre Kommune, og at dækningsområdet var  

 50.000 indbyggere.
 Efter det oplyste har radioen efter, at den i 1989 fik sendetilladelse i  

 Københavns Kommune, i sine § 47-erklæringer anført, at sendetilladelsen  

 omfattede Københavns Kommune, men samtidig angivet et dækningsområde på  

 50.000 indbyggere.
 I en skrivelse af 13. maj 1992 til radioen anførte Gramex, at aftalen af  

 1987 om et dækningsområde på 50.000 indbyggere ikke længere kunne finde  

 anvendelse, efter at radioen havde fået sendetilladelse i Københavns Kommune.  

 Efter at have redegjort for udgangspunktet for fastsættelsen af  

 dækningsområdet for en radio med sendetilladelse i København og for  

 mulighederne for at opnå nedsættelse af dækningsområdet foreslog Gramex, at  

 dækningsområdet blev fastsat til 100.000 indbyggere under forudsætning bl.a.  

 af, at fonogramanvendelsen maksimalt udgjorde 50 % af sendetiden.
 Som svar herpå anførte Universitetsradioen i en skrivelse af 29. juni  

 1992, at radioens målgruppe bestod af ca. 28.000 studerende og ca. 6.000  

 ansatte, hvorfor man fandt et dækningsområde på 50.000 personer rimeligt  

 under forudsætning af et fonogramforbrug på op til 65 %.
 I efterfølgende korrespondance og møder fastholdt Gramex, at et  

 fonogramforbrug på maksimalt 50 % var en betingelse for nedsættelse af  

 dækningsområdet, men tilbød i en skrivelse af 24. august 1992, at man,  

 såfremt denne betingelse blev opfyldt, som et kompromis indtil videre ville  

 acceptere et dækningsområde på 60.000 indbyggere.
 I en skrivelse af 29. september 1992 meddelte Universitetsradioen, at man  

 efter en forsøgsperiode måtte konstatere, at fonogramanvendelsen ikke som  

 tilstræbt kom undr 50 %, men stadig lå på 65 %, som den havde gjort hidtil.
 På grundlag af radioens månedsindberetninger til Gramex for april til  

 december 1992 kan beregnes, at fonogramanvendelsen disse måneder udgjorde  

 mellem 57 % og 67 % af sendetiden.
 Universitetsradioen har til illustration fremlagt fuldstændige udskrifter  

 af udsendelserne onsdag den 27. oktober 1993 kl. 8.30 - 10.30 og kl. 19.30 -  

 20.30. Musikforbruget er opgjort til 47,9 % i morgenudsendelsen og 35 % i  

 aftenudsendelsen.
Gramex har foretaget kontrolaflytning af radioens udsendelser nogle dage i  

 januar og februar 1994, idet man for hver udsendelse har foretaget en  

 opgørelse af andelen i procent af henholdsvis fonogramforbrug,  

 universitetsnyheder og almene nyheder.
Resultatet var følgende, idet de tre  

 kategoriers andele er anført i den nævnte rækkefølge:
Tirsdag d. 4. jan. kl. 9.15 - 10.15: 72 %, 12 % og 10 % Onsdag d. 5. jan. kl. 8.30 - 10.30: 68 %, 9 % og 9 % Torsdag d. 6. jan. kl. 19.50 - 20.30: 84 %, 0 % og 0 % Tirsdag d. 8. feb. kl. 8.30 - 10.30: 62 %, 13 % og 13 % Fredag d. 11. feb. kl. 19.30 - 20.30: 81 %, 0 % og 0 % Der er ikke foretaget selvstændig tidsregistrering af f.eks. præsentation  

 af fonogrammer.
Det opgjorte fonogramforbrug omfatter tilfælde, hvor der  

 tales hen over musik, såkaldt »voice-over«.
 Under den mundtlige forhandling har begge parter erklæret, at det kan  

 lægges til grund, at fonogramanvendelsen i gennemsnit udgør 65 % af  

 sendetiden.
 Universitetsradioen har såvel i 1992 som efter sagens indbringelse for  

 nævnet fortsat afregnet på grundlag af et dækningsområde på 50.000 personer.
Forklaringer Der er under den mundtlige forhandling afgivet forklaring af Michael  

 Larsen, som er formand for radioen, af Berit Brogaard Pedersen, der er  

 programarbejder, og af Flemming Laibjørn, som er ansat i Gramex med ansvar  

 for lokalradioområdet.
Michael Larsen har bl.a. forklaret, at radioen fast har indberettet en  

 fonogramanvendelse på 65 % af sendetiden, hvilket svarer til  

 årsgennemsnittet, selv om procenten er højere i ferieperioder og lavere i  

 semesterperioder.
Såvel nyheder som temaudsendelser og den anvendte musik er  

 målrettet mod de studerende på Universitetet.
Radioen har i 1994 opnået  

 støtte efter en ny ordning, hvorefter der kan ydes støtte til lokalradioer af  

 Tipspuljen. man har for en 3-måneders periode fået 17-18.000 kr.
 Berit Brogaard Pedersen har bl.a. forklaret, at hun vil anslå, at hun som  

 studievært ved en 2-timers morgenudsendelse i gennemsnit anvender 10 timer  

 til forberedelse.
 Flemming Laibjørn har bl.a. forklaret, at Gramex aldrig - hverken for  

 budskabsradioer eller bydelsradioer - har accepteret at nedsætte  

 dækningsområdet, såfremt fonogramanvendelsen overstiger 50 % af sendetiden.
Parternes procedure Gramex har anført, at dækningsområdet for budskabsradioer normalt  

 nedsættes til halvdelen af indbyggertallet i sendeområdet.
For at en  

 lokalradio kan anerkendes som budskabsradio, må efter fast praksis to  

 betingelser være opfyldt: For det første skal programmerne, når bortses fra  

 fonogramanvendelsen, klart være rettet mod en bestemt og veldefineret  

 målgruppe.
For det andet skal fonogramanvendelsen udgøre mindre end 50 % af  

 sendetiden.
Denne praksis er tiltrådt af Tvangslicensnævnet i kendelsen af  

 20. marts 1991 i sag nr. 43, Lokalradioen Linie 1 mod Gramex.
Sagen angik en  

 ungdomsradio, men der er i relation til spørgsmålet om nedsættelse af  

 dækningsområdet ingen relevant forskel mellem en sådan radio og en radio,  

 hvis målgruppe er studerende ved en højere læreanstalt.
Gramex anerkender, at  

 den uddannelsesradio efter sin karakter kan opnå status som budskabsradio,  

 men de almindelige betingelser herfor må være opfyldt, herunder betingelsen  

 om, at fonogramanvendelsen ikke må overstige 50 % af sendetiden.
Denne  

 betingelse er såvel velbegrundet som rimelig.
En moderat musikanvendelse  

 indicerer, at radioen anvender sin sendetid til at formidle sine budskaber  

 til målgruppen, således at musikken alene fungerer som bindeled mellem  

 budskabsprogrammerne.
Hvis fonogramanvendelsen overstiger halvdelen af  

 sendetiden, afkræftes formodningen om, at budskaberne er det væsentlige.  

 Betingelsen om, at fonogramanvendelsen ikke må overstige 50 % af sendetiden,  

 håndhæves også over for bydelsradioer.
I den foreliggende sag er det ubestridt, at Universitetsradioens  

 fonogramforbrug væsentligt overstiger 50 % af sendetiden, og radioen kan  

 derfor ikke gøre krav på, at dækningsområdet nedsættes i forhold til det, der  

 er udgangspunktet for lokalradioer med sendetilladelse i Københavns Kommune,  

 280.000 indbyggere.
Radioen har erkendt, at musikforbruget i gennemsnit  

 ligger på ca. 65 % af sendetiden, hvilket kan sammenholdes med, at det  

 gennemsnitlige fonogramforbrug for lokalradioer er ca. 60 %. Gramex  

 anerkender, at radioens øvrige udsendelser isoleret set opfylder det krav om  

 målrettethed, som må stilles til en budskabsradio.
Det afgørende er  

 imidlertid, at ingen af de synspunkter, der er fremført af radioen, kan  

 begrunde, at der bortses fra betingelsen om et fonogramforbrug på maksimalt  

 50 % af sendetiden og på denne måde indrømmes radioen en særstilling.
Det kan  

 navnlig ikke anerkendes, at selve fonogramanvendelsen kan være målrettet på  

 en måde, der er relevant for spørgsmålet om nedsættelse af  

 betalingsgrundlaget.
Efter nævnets praksis kan der heller ikke lægges vægt på  

 radioens indtægtsforhold.
Et dækningsområde på 280.000 indbyggere som påstået af Gramex fører ikke  

 til urimelige resultater.
Der er alene tale om, at Universitetsradioen på  

 grund af sit store musikforbrug ikke kan opnå en nedsættelse af  

 dækningsområdet og derfor må betale det samme som en række andre lokalradioer  

 med sendetilladelse i Københavns Kommune, som heller ikke opfylder  

 betingelserne for nedsættelse af dækningsområdet.
Det forhold, at Universitetsradioen i en periode efter 1989, da radioen  

 fik sendetilladelse i Københavns Kommune, alene har afregnet efter et  

 dækningsområde på 50.000 indbyggere, giver ikke radioen krav på at kunne  

 fortsætte hermed.
Der forelå ingen udtrykkelig aftale mellem Gramex og  

 radioen om en nedsættelse af dækningsområdet, og Gramex kan heller ikke anses  

 stiltiende at have accepteret forholdet.
Hvis man antager, at der forelå en  

 stiltiende aftale, må denne anses for opsagt af Gramex, som herefter i mangel  

 af enighed er berettiget til at anmode Tvangslicensnævnet om at fastsætte  

 dækningsområdet.
Universitetsradioen har anført, at dens målgruppe er studerende og  

 ansatte ved Københavns Universitet, og at alle udsendelser er rettet mod  

 denne målgruppe.
Det primære for radioen er nyheds- og temaudsendelserne, og  

 det er under sagen dokumenteret, at disse uddsendelser i høj grad er  

 målrettede.
Den anvendte musik er afpasset efter de studerendes smag og er  

 således også målrettet.
Da der er tale om en præcist afgrænset målgruppe, og  

 da udsendelserne faktisk er rettet mod denne målgruppe, bør dækningsområdet  

 fastsættes med udgangspunkt i målgruppens størrelse.
Målgruppen består af ca.  

 28.000 studerende og ca. 6.000 ansatte, dvs. ialt ca. 34.000 personer, men  

 radioen accepterer - uanset at kun en del af målgruppen er bosat i Københavns  

 Kommune - at dette tal forhøjes med 50 % til 50.000 personer, hvilket ud fra  

 begge parters forhold må anses for rimeligt.
Det kan på baggrund af radioens  

 målrettethed ikke være afgørende, at det gennemsnitlige fonogramforbrug udgør  

 ca. 65 % af sendetiden.
Musikforbruget i procent er ikke egnet som målestok  

 for, i hvilket omfang en radio er målrettet.
Dette støttes af nogle af  

 radioen til brug for sagen indhentede udtalelser af 29. januar 1993 fra  

 medieforskeren Jens Rom Jensen og af 9. november 1994 fra medieforskeren  

 Helle Gudnitz.
Radioen anslår, at dens daglige lyttertal ikke overstiger  

 5-10.000 personer.
Et dækningsområde på 280.000 indbyggere som påstået af Gramex fører til et  

 vederlag, som åbenbart overstiger det rimelige.
Ud over det anførte om  

 radioens målrettethed og det beskedne antal lyttere bør det herved bl.a.  

 tages i betragtning, at radioen ikke har reklameindtægter, og at alle  

 medarbejdere er ulønnede.
Det kan heller ikke være rimeligt, at vederlaget  

 til Gramex, hvis denne får medhold i sin påstand, vil være flere gange større  

 end vederlaget til KODA.
Radioen har siden 1989 i sine erklæringer til Gramex loyalt angivet, at  

 den havde sendetilladelse i Københavns Kommune, og Gramex har på trods heraf  

 frem til 1992 accepteret, at radioen betalte vederlag på grundlag af et  

 dækningsområde på 50.000 personer.
Dette må være bindende for Gramex, således  

 at denne ikke kan være berettiget til nu - uden at forholdene er ændrede - at  

 forlange, at dækningsområdet og dermed vederlaget skal forhøjes til mere end  

 det femdobbelte.
Tvangslicensnævnets bemærkninger Det følger af nævnets kendelse af 23. juni 1988, at en lokalradios  

 dækningsområde som udgangspunkt er antallet af indbyggere i den kommune, for  

 hvilken radioen har sendetilladelse, idet der dog i forhold hertil kan blive  

 tale om nedsættelse af dækningsområdet bl.a. i tilfælde, hvor radioens  

 udsendelser er rettet mod og kun kan tænkes at have interesse for en snævrere  

 afgrænset befolkningsgruppe end befolkningen i sendeområdet i almindelighed.  

 Med udgangspunkt heri har Gramex fulgt en praksis, hvorefter nedsættelse af  

 dækningsområdet ikke alene er betinget af, at udsendelserne bortset fra  

 fonogramanvendelsen klart er rettet mod en bestemt og velafgrænset målgruppe,  

 men tillige er betinget af, at fonogramanvendelsen - den samlede  

 fonogramanvendelsen og ikke alene anvendelsen af beskyttede fonogrammer -  

 gennemsnitligt ikke udgør mere end 50 % af den samlede sendetid.
Nævnet  

 finder, at denne praksis er sagligt og rimeligt begrundet, og kan således -  

 som det også fremgår af nævnets kendelse af 20. marts 1991 i sagen vedrørende  

 Lokalradioen Linie 1 - tiltræde, at den nævnte overgrænse for  

 fonogramanvendelsen lægges til grund i hvert fald som udgangspunkt.
Den indklagede radio er i nogen grad særegen derved, at dens angivne  

 målgruppe - studerende og ansatte ved Københavns Universitet - er meget  

 præcist afgrænset.
Nævnet finder heller ikke grundlag for at betvivle, at  

 radioen tilstræber, at alle udsendelser er rettet mod denne målgruppe.
Nævnet  

 finder imidlertid ikke, at disse forhold kan begrunde, at der helt bortses  

 fra den sædvanlige overgrænse for omfanget af fonogramanvendelsen.
I denne  

 forbindelse skal særlig fremhæves, at det forhold, at også selve  

 fonbogramanvendelsen er målrettet, ikke kan anføres til støtte for et sådant  

 resultat, idet det samme i mere eller mindre udpræget grad gælder for mange  

 lokalradioer.
Ved fastsættelsen af det vederlag, der skal betales til Gramex,  

 kan der efter nævnets praksis ikke lægges vægt på radioens indtægtsforhold,  

 ligesom nævnet ikke finder at kunne lægge vægt på den omstændighed, at  

 radioen gennem sine informations- og servicemeddelelser utvivlsomt varetager  

 en nyttig funktion set ud fra læreanstaltens og målgruppens synsvinkel.
På baggrund af det anførte, og da det må lægges til grund, at radioens  

 fonogramforbrug i gennemsnit væsentligt overstiger 50 % af sendetiden, finder  

 nævnet, at der ikke foreligger tilstrækkeligt grundlag for at nedsætte  

 radioens dækningsområde.
De af radioen påberåbte rimelighedssynspunkter kan  

 ikke føre til et andet resultat, hvorved bemærkes, at der alene er tale om,  

 at den vil blive ligestillet med andre lokalradioer med sendetilladelse i  

 Københavns og/eller Frederiksberg kommuner, for hvilke betingelserne for  

 nedsættelse af dækningsområdet ikke er opfyldt.
Det forhold, at  

 Universitetsradioen i årene efter 1989, da radioen fik sendetilladelse i  

 Københavns Kommune, fortsatte med at afregne på grundlag af et dækningsområde  

 på 50.000 indbyggere, uden at Gramex gjorde indsigelse herimod, giver ikke  

 tilstrækkeligt grundlag for at fastslå, at Gramex har accepteret dette  

 dækningsområde på en sådan måde, at organisationen er afskåret fra at  

 forlange en ændring gennemført med virkning for fremtiden.
I overensstemmelse  

 med Gramex' påstand fastsættes dækningsområdet for Universitetsradioen  

 herefter til 280.000 indbyggere.
Radioen har som nævnt i årene forud for sagens indbringelse for nævnet  

 afregnet på grundlag af et dækningsområde på 50.000 indbyggere, uden at  

 Gramex gjorde indsigelse herimod.
Under hensyn bl.a. hertil finder nævnet, at  

 dette dækningsområde bør være gældende indtil den 31. december 1994, således  

 at afregning på grundlag af et dækningsområde på 280.000 indbyggere først  

 skal ske fra den 1. januar 1995.  Thi bestemmes:
 Den indklagede lokalradio, Universitetsradioen, skal anerkende, at det  

 vederlag, radioen i henhold til ophavsretslovens § 47 skal betale til  

 klageren, Gramex, med virkning fra den 1. januar 1995 skal beregnes på  

 grundlag af et dækningsområde på 280.000 indbyggere.
