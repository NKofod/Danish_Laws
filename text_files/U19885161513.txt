DSB havde bortvist et antal medlemmer af El-forbundet, hvorefter  

 Landsorganisationen i Danmark på vegne af El-forbundet indklagede  

 Finansministeriet for DSB for brud på den overenskomst, som de bortviste var  

 ansat i henhold til, og som var indgået mellem DSB og Fællesorganisationen  

 DSB.
Indklagede havde under sagens forberedelse stillet krav om, at  

 overenskomstparten indtrådte i sagen, men dette krav var ikke blevet opfyldt.  

 Herefter påstod indklagede sagen afvist.
 Arbejdsretten tog afvisningspåstanden til følge, idet det udtaltes, at  

 det er naturligt og rimeligt at de organisationer og myndigheder, som har  

 indgået overenskomsten, deltager i en sag om brud på denne som parter, jfr.  

 også Arbejdsretslovens § 14, og at det i hvert fald er berettiget at kræve,  

 at sagen ikke realitetbehandles uden den modstående overenskomstparts  

 deltagelse, hvor indklagede under sagens forberedelse har stillet krav om, at  

 overenskomstparten indtræder i sagen, men kravet herom ikke er blevet  

 opfyldt.
 Under denne sag har Landsorganisationen i Danmark for Dansk El-Forbund  

 indklaget Finansministeriet, Administrations- og Personaledepartementet, for  

 DSB for Arbejdsretten og har nedlagt følgende påstande:
 Indklagede tilpligtes at anerkende, at bortvisningerne af forbundets  

 medlemmer: J, - J6 var overenskomststridige.
 Indklagede tilpligtes at betale løn i opsigelsesperioden.
 Indklagede tilpligtes at anerkende at have begået brud på den mellem  

 indklagede og CO-STAT indgåede aftale af 4. december 1985 vedrørende  

 afskedigelsesregler.
 Indklagede pålægges en af Arbejdsretten fastsat bod for de begåede  

 overenskomstbrud.
 Indklagede har principalt påstået afvisning og subsidiært frifindelse.
Ved enslydende skrivelser af 14. oktober 1987 afskedigede DSB de  

 ovennævnte 6 medlemmer af Dansk El-Forbund med øjeblikkelig virkning fra  

 arbejdstids begyndelse samme dag.
I skrivelserne begrundedes opsigelserne  

 med, at elektrikerne i utide og uden gyldig grund havde forladt  

 tjenestestedet tirsdag den 13. oktober 1987, og det oplystes, at  

 Fællesorganisationen ved DSB var underrettet.
Om begrundelsen for opsigelserne har indklagede i processkrifterne  

 yderligere oplyst, at der mellem værkstedsledelsen for DSB's værksted i  

 Tåstrup og elektrikergruppen ved gruppeleder J, var blevet indgået en aftale  

 om, at elektrikergruppen i uge 41 skulle lave 6 togvogne på 5 dage.
Der blev  

 imidlertid kun lavet 4 vogne, og mandag morgen i den følgende uge spurgte  

 ledelsen, om elektrikerne ville arbejde over samme dags aften, hvilket ingen  

 af dem så sig i stand til.
Næste dag, tirsdag den 13. oktober 1987, anmodede  

 ledelsen igen elektrikerne om at arbejde over samme dag.
Da ingen af  

 elektrikerne var villig dertil, gav ledelsen skriftlig ordre til overarbejde  

 i dagene 13.-16. oktober 1987, således at hver mand skulle arbejde over i 4  

 timer hver anden dag.
De 6 elektrikere fra gruppen, som havde fået skriftligt  

 pålæg om overarbejde den 13. oktober 1987, forlod imidlertid arbejdspladsen  

 ved almindelig arbejdstids ophør uden forinden at have underrettet ledelsen  

 herom.
Som følge heraf blev de 6 elektrikere bortvist, da de mødte på arbejde  

 næste morgen.
De omhandlede elektrikere var ansat i henhold til overenskomst mellem DSB  

 og Fællesorganisationen DSB om løn- og arbejdsvilkår for timelønnede  

 håndværkere og værkstedsarbejdere samt lærlinge og efg-elever.
Overenskomsten  

 indeholder bl.a. bestemmelser om antagelse og opsigelse af medarbejdere, om  

 lønforhold og om behandling af faglig strid, og i dens punkt 3.3 om  

 overarbejde er bl.a. fastsat.
 »Den normale arbejdstid må ikke overskrides systematisk.
Når overarbejde først varsles samme dag, og arbejdet udføres i  

 fortsættelse af normal tjeneste og strækker sig over mere end 1 time, udbedes  

 der varsko tillæg.« Den 4. december 1985 blev der mellem Finansministeriet og  

 Centralorganisationen for overenskomstansatte i staten (CO-STAT) indgået en  

 aftale vedrørende afskedigelsesregler for ansatte (bortset fra  

 tillidsrepræsentanter) i henhold til overenskomst mellem staten og  

 organisationer, tilsluttet CO-STAT.
 I aftalen er bl.a. bestemt:
»1) Det påhviler ansættelsesmyndigheden at meddele enhver opsigelse  

 til den ansatte skriftligt.
Såfremt den ansatte har været uafbrudt  

 beskæftiget hos ansættelsesmyndigheden i mere end 1 år, skal meddelelse om  

 opsigelse ligeledes gives til den pågældendes organisation.
 2) Skønner organisationen, at afskedigelsen af en ansat ikke kan anses for  

 rimeligt begrundet i den pågældendes eller ansættelsesmyndighedens forhold,  

 kan organisationen inden for en frist af 14 dage efter opsigelsen kræve  

 spørgsmålet forhandlet med den lokale ansættelsesmyndighed.
 3) Opnås der ikke ved forannævnte forhandling enighed mellem  

 organisationen og ansættelsesmyndigheden, kan organisationen inden for en  

 frist af 14 dage efter forhandlingen begære sagen forhandlet mellem  

 overenskomstens parter.
4) Opnås der ikke enighed ved forhandlingen mellem overenskomstens parter,  

 kan sagen inden for en frist af 14 dage kræves gjort til genstand for  

 behandling i en i denne anledning nedsat voldgift,» Efter at bortvisningerne havde fundet sted, anmodede Landsorganisationen i  

 Danmark i en skrivelse af 22. oktober 1987 Finansministeriet om afholdelse af  

 et fællesmøde, idet det oplystes, at der havde været afholdt lokalforhandling  

 den 14. oktober og forhandling mellem Generaldirektoratet for DSB og Dansk  

 El-Forbund den 15. oktober, uden at enighed kunne opnås.
På et fællesmøde den  

 2. november 1987, hvori bl.a. deltog repræsentanter fra Fællesorganisationen  

 DSB og Dansk El-Forbund, gjorde Landsorganisationen i Danmark gældende, at  

 der på værkstedsområdet havde fundet systematisk overarbejde sted, at DSB ved  

 ikke at have underrettet Dansk El-Forbund om bortvisningerne havde brudt  

 aftalen af 4. december 1985, at DSB ikke havde overholdt de  

 overenskomstmæssige afskedigelsesvarsler, samt at DSB ikke havde fulgt  

 proceduren for afskedigelse af tillidsrepræsentanter ved bortvisningen af J2,  

 der var anerkendt som tillidsrepræsentant og medlem af S.U..  

 Finansministeriet kunne ikke anerkende nogle af disse påstande og fastholdt,  

 at bortvisningerne var berettigede og retmæssige.
 Den 12. november 1987 skrev CO-STAT til Finansministeriet således:
 »Fra vor medlemsorganisation Dansk El-Forbund har CO-STAT fået  

 forelagt en sag om afskedigelse af 6 elektrikere ved DSB.
 Af de modtagne sagsakter fremgår det, at DSB ikke har overholdt  

 forpligtelsen i punkt 1 i aftalen af 4. december 1985 mellem  

 Finansministeriet og CO-STAT om afskedigelsesregler, om at underrette de  

 afskedigedes organisation.
CO-STAT skal stærkt beklage, at det endnu ikke er lykkedes at formå DSB at  

 overholde aftalens bestemmelser, når der erindres, at der allerede versere en  

 sag ved Arbejdsretten netop om dette forhold.
CO-STAT vil betragte dette som  

 en skærpende omstændighed.
 På foranstående baggrund tager CO-STAT forbehold for at indbringe sagen  

 for Arbejdsretten.
Forinden et sådant skridt tages, skal CO-Stat udbede sig et møde om sagen  

 snarest muligt.« Et sådant møde var endnu ikke afholdt ved denne sags domsforhandling den  

 6. juni 1988.
 Ved et klageskrift af 7. januar 1988 indklagede Landsorganisationen i  

 Danmark for Dansk El-Forbund, Finansministeriet for DSB for Arbejdsretten.
I sit svarskrift af 9. februar 1988 anførte Finansministeriet, at  

 elektrikerne var ansat i henhold til overenskomsten mellem DSB og  

 Fællesorganisationen DSB, og at Dansk El-Forbund derfor ikke er rette klager.  

 Finansministeriet forbeholdt sig at nedlægge påstand om afvisning af sagen  

 som helhed, såfremt Fællesorganisationen DSB ikke indtræder som klager.
Dette  

 er ikke sket, og Finansministeriet har herefter i sin endelige påstand  

 påstået hele sagen afvist.
Til støtte for denne afvisningspåstand har Finansministeriet anført, at  

 Dansk El-Forbund ikke er påtaleberettiget med hensyn til overenskomsten  

 mellem DSB og Fællesorganisationen DSB, idet påtaleretten alene tilkommer  

 overenskomstparten, d.v.s.
Fællesorganisationen DSB.
Denne organisation har  

 tidligere altid optrådt som part i lignende sager, og den deltog også i  

 fællesmødet den 2. november 1987. Når organisationen trods opfordringen  

 dertil i svarskriftet ikke er indtrådt i sagen, må denne afvises for så vidt  

 angår de to første påstande.
Af tilsvarende grunde må sagen afvises for så vidt angår den tredie  

 påstand.
Påtaleretten med hensyn til aftalen af 4. december 1985 tilkommer  

 udelukkende aftaleparten CO-STAT, som ved skrivelsen af 12. november 1987 har  

 forbeholdt sig at indbringe sagen for Arbejdsretten, men dog ikke er indtrådt  

 i sagen.
 Der kan herefter ikke tages stilling til påstand 4, og sagen må i sin  

 helhed afvises.
Klagerne har over for afvisningspåstanden anført, at Fællesorganisationen  

 DSB ikke er bemyndiget til at føre sager af faglig karakter for  

 organisationens enkelte medlemmer.
Fællesorganisationen er i henhold til § 1  

 i sine love et samvirke mellem de ved DSB's værksteder og maskintjenesten  

 beskæftigede timelønnede arbejdere, der er organiserede i tilslutning til  

 deres respektive fags landsorganisation.
Overenskomsten mellem DSB og  

 Fællesorganisationen DSB er en lokaloverenskomst for de medlemmer af de  

 enkelte forbund, der er beskæftiget ved DSB som timelønnede håndværkere og  

 værkstedsarbejdere.
Bestemmelser om løn m.v. er senest fastsat i aftaler  

 mellem Finansministeriet og CO-STAT, som Dansk El-Forbund er medlem af.
Sager  

 om brud på overenskomsten kan kun rejses af de enkelte forbund, som den  

 pågældende arbejder er medlem af, og Dansk El-Forbund er derfor rette klager  

 i denne sag.
Klagerne har også henvist til bestemmelsen i Arbejdsretslovens §  

 14.
 Arbejdsretten skal udtale:
Overenskomsten mellem DSB og Fællesorganisationen DSB er en almindelig  

 overenskomst om løn- og ansættelsesforhold for de af overenskomsten omfattede  

 lønmodtagere, og den kan ikke betragtes som en lokaloverenskomst.
Det er ikke  

 under sagen blevet nærmere dokumenteret, at Fællesorganisationen som  

 overenskomstpart ikke skulle være berettiget til at føre sager om  

 overtrædelse af overenskomsten.
 Når der rejses en sag om brud på en indgået overenskomst og om bodsansvar  

 derfor, er det naturligt og rimeligt, at de organisationer og myndigheder,  

 som har indgået overenskomsten, deltager i sagens behandling som parter i  

 denne, jfr. også Arbejdsretslovens § 14.
I den foreliggende sag har indklagede på et tidligt tidspunkt under sagens  

 forberedelse stillet krav om, at deres overenskomstparter indtræder i sagen,  

 men kravet herom er ikke blevet opfyldt.
I hvert fald i et sådant tilfælde  

 findes indklagede at være berettiget til at kræve, at sagen ikke  

 realitetsbehandles uden deres modstående overenskomstparters deltagelse, og  

 de indklagedes afvisningspåstand tages derfor til følge.
 Sagens omkostninger, 2.000 kr., skal betales af klagerne.
 T h i k e n d e s f o r r e t :
 Denne sag afvises.
 I sagsomkostninger skal klagerne betale 2.000 kr. til Arbejdsretten inden  

 14 dage efter denne doms afsigelse.
 (* 1) Henvisninger: Per Jacobsen s.425.
