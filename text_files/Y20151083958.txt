Udtalelse afgivet af Klagekomitéen for Etnisk Ligebehandling 710.2 Klagekomitéen for Etnisk Ligebehandling fandt det ikke dokumenteret, at en sagsbehandler under behandling af klagerens samværssag havde udtalt sig racistisk til klageren.
En person klagede til Klagekomitéen over en sagsbehandler ved Københavns Statsamt, der ifølge klageren havde udtalt sig racistisk under telefonsamtaler i forbindelse med dennes samværssag.
Klager indgav endvidere en klage over en retsassessor, der ifølge klager havde lagt vægt på klagers etniske oprindelse i forbindelse med retsassessorens behandling af klagers forældremyndighedssag ved domstolene.
Klagekomitéen konstaterede, at der forelå direkte modstridende udsagn om, hvorvidt sagsbehandleren havde udtalt sig racistisk over for klager.
Klagekomitéen oplyste, at komitéen ikke kunne pålægge klager eller indklagede at udtale sig nærmere om forløbet, og at komitéen derfor ikke havde mulighed for at afklare de faktiske omstændigheder i sagen.
Klagekomitéen fandt det på grundlag heraf ikke dokumenteret, at sagsbehandleren havde udtalt sig racistisk over for klageren.
Komitéen bemærkede, at eventuel yderligere behandling af sagen alene kan foregå ved domstolene.
Sekretariatet for Klagekomitéen afviste den del af klagen, der angik retsassessorens behandling af klagerens forældremyndighedssag, da Klagekomitéen ikke kan behandle klager over domstolene, når klagen vedrører domstolenes funktion som dømmende myndighed.
 Sagsfremstilling:
Klageren sendte ved brev af 14. februar 2004 en klage til Klagekomitéen for Etnisk Ligebehandling over, at en sagsbehandler ved Københavns Statsamt under behandling af klagerens samværssag ifølge klageren havde udtalt sig racistisk under flere telefonsamtaler.
Klager indgav endvidere en klage over en retsassessor, der ifølge klager havde lagt vægt på klagers etniske oprindelse i forbindelse med retsassessorens behandling af klagers forældremyndighedssag ved domstolene.
 Ved brev af 26. marts 2004 afviste sekretariatet for Klagekomitéen at behandle klagen over retsassessoren med den begrundelse, komitéen ikke har kompetence til at behandle klager over domstolene, når klagen vedrører domstolenes funktion som dømmende myndighed.
På grundlag af klagen over sagsbehandleren ved Københavns Statsamt anmodede Klagekomitéen ved brev af 26. marts 2004 statsamtet om at komme med en udtalelse i sagen.
Ved brev af 2. april 2004 modtog Klagekomitéen svar fra Københavns Statsamt, der blandt andet oplyste, at man havde gennemgået sagen og drøftet komitéens henvendelse med den pågældende sagsbehandler.
Sagsbehandleren afviste at have optrådt upassende eller racistisk overfor klageren på noget tidspunkt.
På grundlag heraf afviste statsamtet enhver påstand om, at sagsbehandlingen og sagsbehandlerens kontakt med klageren på nogen måde havde været påvirket af klagerens etniske oprindelse.
 Klagekomitéen for Etnisk Ligebehandlings udtalelse:
Klagekomitéen behandler som udgangspunkt klager over forskelsbehandling på skriftligt grundlag.
Komitéen har ikke kompetence til at pålægge sagens parter at udtale sig i sagen.
Dette medfører blandt andet, at komitéen ikke kan pålægge klager eller indklagede at udtale sig og tale sandt.
Klagekomitéen må konstatere, at der foreligger direkte modstridende udsagn om, hvorvidt sagsbehandleren har udtalt sig, som De hævder, under indbyrdes telefonsamtaler.
Da komitéen ikke kan pålægge Dem eller sagsbehandleren at udtale sig nærmere om forløbet, har komitéen ikke mulighed for at afklare de faktiske omstændigheder i sagen.
I denne situation må komitéen lægge til grund, at klagen over racistiske udtalelser fra sagsbehandlerens side ikke er dokumenteret.
Eventuel yderligere behandling af den forelagte sag kan alene foregå ved domstolene.
 Klagekomitéen foretager sig derfor ikke videre i anledning af Deres klage.
