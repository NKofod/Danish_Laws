Fremsat den 15. november 2017 af miljø- og fødevareministeren (Esben Lunde Larsen) Forslag til Lov om udstykning og salg af statslige arealer med campingpladser § 1. Formålet med denne lov er at muliggøre udstykning samt arealoverførsel og salg af statsligt ejede arealer, der er bortforpagtede eller udlejede til campingpladser.
 § 2. De campingpladser, der er nævnt i bilag 1, kan udstykkes og sælges med de arealer, som fremgår af bilag 2.
 Stk. 2. Arealerne kan alene udstykkes med henblik på videreførelse af den nuværende anvendelse som campingplads.
 § 3. Udstykning efter loven er ikke omfattet af forbud mod udstykning og arealoverførsel i § 8 og § 15, stk. 1, i lov om naturbeskyttelse og i § 12 i lov om skove.
 § 4. Loven træder i kraft den 1. februar 2018.
Bilag 1 Kort over alle salgbare campingpladser:
Bilag 2 Kort over de enkelte campingpladser I.
Børsmose Camping ved Oksbøl Adresse: Børsmosevej 3, 6840 Oksbøl Børsmose Camping er beliggende på del af matr. nr. 2n Børsmose By, Ål II.
DCU-Camping Nærum Adresse: Ravnebakken 5, 2850 Nærum DCU-Camping Nærum er beliggende på del af matr. nr. 3ct, 3cz, 3d og 3cu Nærum By, Nærum III.
DCU-Flyvesandet Strand Camping Adresse: Flyvesandsvej 37, 5450 Otterup DCU-Flyvesandet Strand Camping er beliggende på en del af matr. nr. 35b Agernæs By, Krogsbølle IV.
Høve Camping Adresse: Høve Stræde 17, 4550 Asnæs Høve Camping er beliggende på en del af matr. nr. 2c Høve By, Asnæs V.
Vejers Strand Camping Adresse: Vejers Sydstrand 3, 6853 Vejers Strand Vejers Strand Camping er beliggende på hele matr. nr. 5i og 5fø og dele af matr. nr. 6n Vejers By, Oksby VI.
Svinkløv Camping Adresse: Svinkløvvej 541, 9690 Fjerritslev Svinkløv Camping er beliggende på en del af matr. nr. 9o Hjortdal By, Hjortdal VII.
Nordskoven Camping, Bornholm Adresse: Antoinettevej 2, 3700 Rønne Nordskoven Camping er beliggende på en del af matr. nr. 72b og 104ad samt en del af 104a, Knudsker VIII.
Rødhus Klit Camping Adresse: Rødhusmindevej 25, 9490 Pandrup Rødhus Klit Camping er beliggende på en del af matr. nr. 90d Hune By, Hune IX.
DCU-Camping Rågeleje Adresse: Hostrupsvej 2, 3210 Vejby DCU-Camping Rågeleje er beliggende på matr. nr. 9bx, 9bt og 9bv Vejby By, Vejby X.
Bunken Strand Camping Adresse: Aalbækvej 288, 9982 Aalbæk Bunken Strand Camping er beliggende på en del af matr. nr. 2b Starholm, Skagen XI.
Sanddobberne Camping Adresse: Kalundborgvej 28, 4534 Hørve Sanddobberne Camping er beliggende på en del af matr. nr. 1eu Dragsholm Hgd., Fårevejle XII.
Marstal Camping Adresse: Egehovedvej 1, 5960 Marstal Marstal Camping er beliggende på en del af matr. nr. 215a Gudsgave, Marstal XIII.
Tunø Teltplads Adresse: Tunø Hovedgade 1, 8300 Odder Tunø Teltplads er beliggende på en del af matr. nr. 60g Tunø By, Tunø XIV.
Blokhus By Camping Adresse: Aalborgvej 62, 9492 Blokhus Blokhus By Camping er beliggende på en del af matr. nr. 61b Hune By, Hune XV.
Nymindegab Camping Adresse: Lyngtoften 12, Nymindegab, 6830 Nr.
Nebel Nymindegab Camping er beliggende på en del af matr. nr. 14b Lønne Præstegård, Lønne XVI.
Silkeborg Sø Camping Adresse: Århusvej 51, 8600 Silkeborg Silkeborg Sø Camping er beliggende på en del af matr. nr. 150a, Silkeborg Markjorder XVII.
Hærvejens Ro Camping Adresse: Torvevej 2, 7362 Hampen Hærvejens Ro Camping er beliggende på en del af matr. nr. 2cv Godrum, Vrads XVIII.
Tranum Klit Camping Adresse: Sandmosevej 525, 9460 Brovst Tranum Klit Camping er beliggende på en del af matr. nr. 7a Nr.
Bratbjerg, Tranum Bemærkninger til lovforslaget Almindelige bemærkninger 1. Indledning Det følger af regeringsgrundlaget, at regeringen ønsker, at den offentlige sektor skal koncentrere sig om sine kerneopgaver, og at regeringen derfor vil tage initiativ til, at staten påbegynder salg af sine campingpladser.
De statslige arealer, hvorpå der drives campingpladser, ligger alle i områder, der er omfattet af regler, der hindrer den udstykning af arealerne, der er nødvendig for at kunne sælge arealerne som selvstændige matrikler.
Forslaget gør det således muligt at udstykke og efterfølgende frasælge de 18 arealer, der fremgår af bilag 2.
Lovforslaget vil give staten mulighed for at udstykke og frasælge statslige arealer, hvorpå private forpagtere eller kommuner driver campingpladser.
Forslaget giver således hjemmel til udstykning af de statslige arealer, som fremgår af bilag 2, på klitfredede, strandbeskyttede og fredskovspligtige arealer, som efter naturbeskyttelsesloven og skovloven er underlagt udstykningsforbud.
2. Hovedpunkter i lovforslaget 2.1 Gældende ret Ved udstykning forstås i henhold til udstykningsloven, at det registreres i matriklen, at et areal fraskilles én eller flere samlede faste ejendomme og fremtidig udgør en ny samlet fast ejendom, jf. § 6 i udstykningsloven.
Skovlovens § 12 indeholder et forbud mod udstykning eller formindskelse ved arealoverførsel af sammenhængende fredskovspligtige arealer.
Ifølge skovlovens § 38 kan miljø- og fødevareministeren dispensere fra bestemmelsen, når særlige grunde taler for det.
Efter praksis gives der dispensation til udstykning af fredskovspligtige arealer, hvis der er tale om dele på mindst 50 ha på gode jorder og 200-300 ha på ringere jorder.
Desuden gives under nærmere betingelser dispensation til udstykning af mindre parceller som f.eks. nedlagte skovtjenestesteder m.v.
Naturbeskyttelsesloven indeholder i § 8 et forbud mod at foretage ændring i tilstanden af klitfredede arealer.
Der må blandt andet ikke opføres bebyggelse, tilplantes, hegnes m.v., og det fremgår direkte, at der ikke må foretages udstykning, matrikulering eller arealoverførsel, hvorved der fastlægges skel.
Efter naturbeskyttelseslovens § 65, stk. 1, kan forbuddet mod udstykning fraviges i særlige tilfælde.
Naturbeskyttelsesloven § 15 bestemmer, at der ikke må foretages ændring i tilstanden af strandbredder eller af andre arealer, der ligger mellem strandbredden og strandbeskyttelseslinjen.
Der må ikke etableres hegn, placeres campingvogne og lignende, og der må ikke foretages udstykning, matrikulering eller arealoverførsel, hvorved der fastlægges skel.
Efter naturbeskyttelseslovens § 65, stk. 1, kan forbuddet mod udstykning fraviges i særlige tilfælde.
 Efter fast og langvarig praksis dispenseres kun fra naturbeskyttelseslovens §§ 8 og 15, når der foreligger en ganske særlig begrundelse herfor, herunder at der ikke ved en dispensation skabes præcedensvirkning i strid med bestemmelsens generelle formål.
 For naturbeskyttelseslovens §§ 8 og 15 gælder således, at der ikke er en dispensationspraksis, der muliggør udstykninger af de arealer, der er omfattet af lovforslaget.
2.2 Miljø- og Fødevareministeriets overvejelser og den foreslåede ordning Med de nugældende regler i skovlovens § 12 og naturbeskyttelseslovens §§ 8 og 15 er det ikke muligt at udstykke og sælge de statslige arealer, der er nævnt i lovforslagets bilag 2, fordi de kan være omfattet af klitfredning, strandbeskyttelse og fredskovspligt.
Den foreslåede ordning skal derfor muliggøre udstykning af de statslige arealer med campingpladser, der er omfattet af de generelle udstykningsforbud i skovloven og naturbeskyttelsesloven med henblik på efterfølgende salg af arealerne.
Forslaget omfatter alene udstykningsmuligheder, så de konkrete statslige arealer, der fremgår af bilag 2, kan udstykkes i individuelle parceller.
Arealerne, hvor de statslige campingpladser er beliggende, er for størstedelens vedkommende meget store matrikler, hvoraf kun en del af matriklen vil blive udstykket og solgt.
Den del af matriklen, som staten fortsat vil vedblive at eje, benævnes i det følgende restejendommen.
Lovforslaget giver alene mulighed for udstykning og dermed ændret ejerforhold af arealerne, mens der ikke ændres på den konkrete anvendelse af arealerne.
Campingpladsen kan kun udstykkes som én samlet fast ejendom og kan ikke efter lovforslaget udstykkes yderligere.
Arealerne kan således ikke udstykkes til individuelle private rekreative formål.
Arealerne undtages alene for forbuddet mod udstykning i skovlovens § 12 og naturbeskyttelseslovens §§ 8 og 15, og lovforslaget ændrer således ikke på, at arealerne fortsat vil være omfattet af naturbeskyttelseslovens forbud mod ændring af tilstanden af klitfredede eller strandbeskyttede arealer.
Det vil sige, at der bliver ikke yderligere mulighed for at fravige forbuddet mod tilstandsændringer, end det i dag er muligt efter de gældende regler.
Fredskovspligten opretholdes ligeledes på arealerne, således at forslaget alene fraviger udstykningsforbuddet på de fredskovspligtige arealer.
Nogle af arealerne er endvidere omfattet af naturbeskyttelseslovens § 3 om beskyttede naturtyper.
Efter naturbeskyttelseslovens § 3 er det ikke tilladt at ændre tilstanden af de beskyttede arealer, men bestemmelsen er ikke til hinder for fastlæggelse af nye skel.
Med lovforslaget vil tilstanden efter bestemmelsen i naturbeskyttelseslovens § 3 opretholdes uændret.
Enkelte af arealerne er beliggende i Natura 2000-områder eller op til sådanne områder.
Lovforslaget vil ikke ændre beskyttelsesniveauet for områderne.
 Lovforslaget ændrer ikke på, at der fortsat kan være behov for tilladelse til udstykning efter anden lovgivning, herunder planloven.
Campingpladserne er i dag udlejede eller bortforpagtede til enten kommuner eller private.
Bortforpagtningen og udlejningen er sket ved kontrakter, der fastsætter forpagtnings- henholdsvis lejeafgiften m.v.
Forpagterne eller lejerne har haft mulighed for at indgå kontrakter af op til 30 års varighed.
Frasalget skal derfor ske under hensyn til vilkårene i kontrakterne.
3. De økonomiske og administrative konsekvenser for det offentlige Det skønnes med betydelig usikkerhed, at arealerne kan indbringe en bruttoindtægt på ca. 44 mio. kr.
På arealerne er der opført bygninger, der har en regnskabsmæssig restværdi på ca. 9 mio. kr.
Et salg af samtlige arealer forventes således at indbringe et samlet nettoprovenu på ca. 35 mio. kr.
Interessen for køb af arealerne er ukendt.
Ved salg af arealerne vil staten miste bruttoindtægter på ca. 8,6 mio. kr. årligt.
Samtidig vil statens udgifter til vedligeholdelse, ejendomsskatter m.v. falde, når arealerne er solgte.
Statens samlede årlige nettoindtægt forventes således at falde med ca. 5,8 mio. kr., når alle arealer er solgte.
I forbindelse med forberedelse og gennemførelse af de konkrete salg vil der være administrative udgifter for staten, herunder udgifter til ejendomsmæglervurderinger, landinspektører m.v.
Afhængig af afhændelsesformen forventes udgifterne på nuværende tidspunkt at blive ca. 1 mio. kr.. Hertil kommer et statsligt merpersonaleforbrug på ca. 1 årsværk pr. år i 2017 og 2018.
4. De økonomiske og administrative konsekvenser for erhvervslivet Forslaget har ingen væsentlige økonomiske eller administrative konsekvenser for erhvervslivet på landsplan.
5. De administrative konsekvenser for borgere Forslaget har ingen administrative konsekvenser for borgerne.
6. De miljømæssige konsekvenser Miljø- og Fødevareministeriet har foretaget en screening hos berørte myndigheder for indvirkning på miljøet af lovforslaget efter bestemmelserne i lov om miljøvurdering af planer og programmer.
Det er ministeriets vurdering, at forslaget ikke har væsentlige miljømæssige konsekvenser, idet arealerne har været anvendt til campingpladser i mange år, og den arealmæssige beskyttelse i form af klitfredning, strandbeskyttelse og fredskov opretholdes.
Der vil ikke blive tale om fysiske ændringer i terrænet.
Den enkelte forpagtningskontrakt vil blot blive erstattet af ejerskab til arealet, når arealet bliver solgt.
Miljø- og Fødevareministeriet er helt opmærksom på naturinteresserne i områderne, men det er ministeriets vurdering, at miljøeffekten af lovforslaget vil være marginal, da lovforslaget alene skal muliggøre ændring af ejerforholdene og ikke vil ændre beskyttelsesniveauet for de områder, hvor habitatreglerne har relevans.
Ministeriet har derfor besluttet, at der ikke skal ske miljøvurdering af lovforslaget.
7. Forholdet til EU-retten Forslaget har ikke EU-retlige konsekvenser.
 8. Hørte myndigheder og organisationer mv.
 Lovforslaget har været sendt i høring i perioden 29. september 2017 til 20. oktober 2017. I den forbindelse er følgende myndigheder og organisationer blevet hørt:
 Advokatsamfundet, Akademisk Arkitektforening, Arbejderbevægelsens Erhvervsråd, Campingrådet, Cyklistforbundet, Danmarks Cykle Union, Danmarks Jægerforbund, Danmarks Naturfredningsforening, Danmarks Sportsfiskerforening, Dansk Botanisk Forening, Dansk Camping Union, Dansk Erhverv, Dansk Land- og Strandjagt, Dansk Ornitologisk Forening, Dansk Ride Forbund, Dansk Skovforening, Dansk Vandrelaug, Danske Landskabsarkitekter, Den Danske Landinspektørforening, Det Økologiske Råd, Dyrenes Beskyttelse, F-Camping, Forbrugerrådet TÆNK, Foreningen af Rådgivende Ingeniører, Friluftsrådet, Fritidshusejernes Landsforening, Greenpeace Danmark, Hedeselskabet, Håndværksrådet, Kommunalteknisk Chefforening, Landbrug&Fødevarer, Landdistrikternes Fællesråd, Natur og Ungdom, NOAH, Sammenslutningen af Danske Småøer, Skov og Landskab, Skovdyrkerne, Småskovforeningen i Danmark, Verdens Skove, VisitDenmark, WWF- Verdensnaturfonden, Bornholm Regionskommune, Danske Regioner, Frederikshavn Kommune, Gribskov Kommune, Jammerbugt Kommune, KL, Nordfyns Kommune, Odder Kommune, Odsherred Kommune, Rudersdal Kommune, Silkeborg Kommune, Varde Kommune, Ærø Kommune, Energistyrelsen, Erhvervsstyrelsen, Forsvarsministeriets Ejendomsstyrelse, Geodatastyrelsen, GEUS, , Konkurrence- og Forbrugerstyrelsen, Marinestaben, Miljøstyrelsen, Natur- og Miljøklagenævnet, Skovrådet, Slots- og Kulturstyrelsen, Søfartsstyrelsen,  Trafik-, Bygge- og Boligstyrelsen,  Vejdirektoratet og Vildtforvaltningsrådet.
Bemærkninger til lovforslagets enkelte bestemmelser Til § 1 Lovens § 1 oplyser om formålet med loven.
Formålet er at muliggøre udstykning og salg af statsligt ejede arealer, hvorpå der drives campingpladser.
Til § 2 Det foreslås i § 2, stk. 1, at de campingpladser, der er nævnt i bilag 1, kan udstykkes og sælges med de arealer, hvorpå campingpladsen drives, jf. kortene i bilag 2. § 2, stk. 1 afgrænser lovens anvendelsesområde til de i bilag 2 anførte arealer.
Bilag 1 er et oversigtskort, der viser hvilke campingpladser, der er omfattet af lovforslaget Det foreslås i § 2, stk. 2, at udstykningen af arealerne alene kan ske med henblik på videreførelse af den nuværende anvendelse som campingplads.
Eventuelle senere ændringer i anvendelsen af de udstykkede arealer skal ske i overensstemmelse med gældende lovgivning, herunder skovlovens regler om fredskovspligtige arealer og naturbeskyttelseslovens regler om strand- og klitfredning.
Campingpladsen kan kun udstykkes som én samlet fast ejendom og kan ikke efter lovforslaget udstykkes yderligere.
Arealerne kan ikke udstykkes til individuelle, private, rekreative formål.
Til § 3 Den foreslåede § 3 indebærer en fravigelse af skovlovens og naturbeskyttelseslovens udstykningsforbud og forbud mod arealoverførsel for udstykninger af arealer omfattet af §§ 1 og 2 og bilag 2. I overensstemmelse med terminologien i udstykningslovens § 6 udgør de ved udstykningen fraskilte arealer nye samlede faste ejendomme.
Ved udstykning af de arealer, som er vist på lovens kortbilag, fremkommer en restejendom, som staten beholder.
Den restejendom, som fremkommer, når de bortforpagtede arealer med campingpladser er frastykket, er ikke omfattet af lovforslaget, herunder fravigelse af gældende regler i naturbeskyttelsesloven og skovloven om forbud mod udstykning.
Naturbeskyttelseslovens forbud i §§ 8 og 15 mod ændring af tilstanden af klitfredede eller strandbeskyttede arealer opretholdes uændret.
Det vil sige, der bliver ikke yderligere mulighed for at fravige forbuddet mod tilstandsændringer, end det i dag er muligt efter de gældende regler.
Fredskovspligten, jf. skovlovens § 12 opretholdes på arealerne, således at forslaget alene fraviger udstykningsforbuddet på de fredskovspligtige arealer.
Den foreslåede undtagelse fra udstykningsforbuddet gælder kun for udstykning af arealerne således, at der kan udstykkes det areal, hvorpå de nuværende campingpladser for øjeblikket drives.
I nogle tilfælde kan det betyde, der skal udstykkes flere matrikler alt efter om arealet, hvorpå campingpladsen ligger, strækker sig over flere nuværende matrikler.
Til § 4 Loven træder i kraft den 1. februar 2018.
Loven kan ikke gælde for Færøerne og Grønland, idet arealerne, jf. bilag 2, ligger i Danmark.
Derfor udelades territorialbestemmelsen.
