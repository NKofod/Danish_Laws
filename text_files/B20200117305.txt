Bekendtgørelse om tilskudsordning for yngre fiskeres førstegangsetablering I medfør af tekstanmærkning nr. 188 ad 24.62.51 til § 24 på finansloven for finansåret 2020 fastsættes efter bemyndigelse i henhold til § 5, stk. 2, i bekendtgørelse nr. 602 af 10. maj 2020 om Fiskeristyrelsens opgaver og beføjelser:
Kapitel 1 Anvendelsesområde m.v.
§ 1. Fiskeafgiftsfonden kan inden for den bevillingsmæssige ramme yde etableringstilskud til yngre fiskeres køb af fiskefartøjer efter reglerne i denne bekendtgørelse.
Fiskeafgiftsfondens bestyrelse kan i tilsagnet fastsætte yderligere betingelser for tilskud.
 § 2. I denne bekendtgørelse forstås ved:
 1) Første erhvervelse af et fiskefartøj: Personen har ikke tidligere været registreret med et fiskefartøj i fartøjsregisteret.
 2) Erhvervelsestidspunkt: Overtagelsesdagen i henhold til adkomstdokument.
 3) Havfiskeri: Fiskeri i saltvand.
 4) Yngre fiskere: Fysiske personer, der ønsker at erhverve et fiskefartøj eller andele heraf for første gang, og som på tidspunktet for indgivelsen af ansøgningen er under 40 år gammel, og som har opnået blåt bevis eller kan dokumentere at have opfyldt vilkårene for at være registreret som erhvervsfisker med enten A- eller B-status i minimum 5 år i medfør af fiskerilovens § 14.
§ 3. Tilsagn om tilskud kan gives til yngre fiskeres første erhvervelse af et fiskefartøj eller dele heraf, som 1) har en længde på under 24 meter, 2) er udstyret til havfiskeri, 3) er mellem 5 og 30 år gammelt, og 4) hører til i et flådesegment, hvor der ifølge den senest tilgængelige flådekapacitetsrapport er balance i de fiskerimuligheder, der er til rådighed for det pågældende segment.
 Stk. 2. Ansøgeren skal have A-status på ansøgningstidspunktet.
 § 4. Ansøgninger, der indgives af yngre fiskere i henhold til denne bekendtgørelse, kan kun tages under behandling, såfremt den yngre fisker er antagelig efter artikel 10 i forordning nr. 508/2014.
 § 5. Det er et krav for behandlingen af ansøgningen at fiskefartøjet ikke erhverves, før ansøger har indsendt ansøgning om tilsagn om tilskud.
Kapitel 2 Myndigheder § 6. Fiskeafgiftsfondens bestyrelse træffer afgørelse efter denne bekendtgørelse.
 Stk. 2. Fiskeriafgiftsfonden er underlagt tilsyn fra Fiskeristyrelsen efter reglerne i bekendtgørelse om administration og revision af promille- og produktionsafgiftsfonde m.v. inden for jordbrugs- og fiskeriområdet.
Kapitel 3 Administration Ansøgning om tilsagn om tilskud § 7. Ansøgning om tilsagn om tilskud kan indgives til Fiskeafgiftsfondens sekretariat i overensstemmelse med den ansøgningsprocedure, der er beskrevet på fondens hjemmeside.
 Stk. 2. Ansøgningen skal indeholde:
 1) Et udfyldt og underskrevet ansøgningsskema.
 2) En udfyldt og underskrevet svigs- og antagelighedserklæring.
 3) Dokumentation for ansøgers alder på ansøgningstidspunktet.
 4) Dokumentation for opnåelse af blåt bevis eller dokumentation for at vilkår for at være registreret som erhvervsfisker med enten A- eller B-status i minimum 5 år i medfør af fiskerilovens § 14, er opfyldt, jf. § 2, stk. 2.
 5) Dokumentation for teknisk og økonomisk levedygtighed for virksomheden efter erhvervelsen af fartøjet.
 Stk. 3. Ansøgningsskema og svigs- og antagelighedserklæring findes på Fiskeafgiftsfondens hjemmeside.
 Stk. 4. I dokumentationen for økonomisk levedygtighed, jf. stk. 2, nr. 4, skal følgende oplysninger indgå:
 1) Virksomhedens finansiering og egenkapital.
 2) Virksomhedens forventede fremtidige fangstmuligheder.
 3) Virksomhedens forventede fremtidige omkostninger, afsætningsforhold og indtjening.
Afgørelse om afslag på baggrund af manglende oplysninger i ansøgningen § 8. Fiskeafgiftsfondens bestyrelse træffer afgørelse om helt eller delvist afslag på ansøgninger, hvis 1) de påkrævede oplysninger i ansøgningen, jf. § 7, stk. 2 og 4, ikke er afgivet, 2) udgifterne ikke er tilskudsberettigede, jf. § 13, 3) ansøger har givet urigtige eller vildledende oplysninger eller har fortiet oplysninger af betydning for sagens afgørelse, eller 4) ansøger ikke er søgeberettiget, jf. § 3 og § 4.
Afgørelse på baggrund af prioriteringen § 9. Fiskeafgiftsfondens bestyrelse foretager en prioritering af de tilskudsberettigede ansøgninger, jf. stk. 2-4.
 Stk. 2. Der gives tilsagn til de først indkomne fyldestgørende og tilskudsberettigede ansøgninger.
 Stk. 3. Såfremt de i stk. 2 nævnte ansøgninger beløbsmæssigt overstiger de midler, der er til rådighed under den i § 1, stk. 1, nævnte bevillingsmæssige ramme, reduceres tilsagnene med en lige stor procentdel.
 Stk. 4. Såfremt der efter endt tildeling efter stk. 2 fortsat er midler til rådighed under den i § 1, stk. 1, nævnte bevillingsmæssige ramme, gives der herefter tilsagn til de først indkomne fyldestgørende og tilskudsberettigede ansøgninger.
 Stk. 5. Hvis der efter foretaget prioritering i medfør af stk. 4 er en ansøgning, hvor det ikke er muligt at give fuld tilsagn inden for den i § 1, stk. 1, nævnte bevillingsmæssige ramme reduceres tilsagnet.
Kapitel 4 Kriterier og forpligtigelser Kriterier for tilskudsberettigelse § 10. Tilskud er betinget af følgende:
 1) At ansøger erhverver fiskefartøjet eller dele heraf, og dermed som fysisk eller juridisk person ejer den del af fiskefartøjet som ansøgningen om tilskud vedrører, senest 3 måneder efter tidspunktet for tildeling af tilsagn, jf. § 2, nr. 2, og at hele fiskefartøjet i den forbindelse skifter ejerkreds.
 2) At ansøger er antagelig, jf. § 4.
 3) At ansøger driver erhvervsmæssigt fiskeri med det fiskefartøj, hvortil der er ydet tilskud til erhvervelsen i mindst 3 år fra udbetaling af tilskuddet.
 Stk. 2. Fiskeafgiftsfondens bestyrelse kan i relevant omfang fastsætte yderligere betingelser for tilskud i tilsagnet.
Forpligtigelser § 11. Tilsagnshaver er forpligtiget til 1) at indsende udbetalingsanmodning og betalingsdokumentation rettidigt, jf. § 16, stk. 3.
2) at opbevare og efter anmodning at fremsende al dokumentation vedrørende udbetalingsanmodninger med tilhørende originale regnskabsbilag indtil i mindst 5,5 år fra datoen for udbetaling af tilskud, 3) uden ugrundet ophold at give Fiskeafgiftsfondens sekretariat meddelelse om forhold, der kan medføre at betingelserne for udbetaling af hele eller dele af tilskuddet er bortfaldet, 4) fortsat at opfylde betingelserne for antagelighed efter artikel 10 i forordning nr. 508/2014 i hele operationens gennemførelsesperiode og i en periode på 5 år efter dato for udbetaling af tilskud, og 5) i hele perioden, hvor betingelserne for tilskud skal være opfyldt, på forlangende af Fiskeafgiftsfondens bestyrelse, at afgive erklæring om, hvorvidt betingelserne for tilskud er opfyldte.
Kapitel 5 Tilskudsberettigede udgifter § 12. De tilskudsberettigede udgifter er udgifter vedrørende erhvervelse af et fiskefartøj herunder 1) købesummen, 2) udgifter til registrering af ejerforholdet, 3) udgifter til advokat og revision, som er nødvendige for erhvervelsen, og 4) moms, der endeligt bæres af tilsagnshaver.
§ 13. De tilskudsberettigede udgifter kan ikke omfatte 1) udgifter, hvortil der ydes tilskud efter anden lovgivning, 2) moms, der ikke endeligt bæres af tilsagnshaver, og 3) udgifter, der ikke er udspecificerede.
Kapitel 6 Beregning af tilskud § 14. Tilskuddet efter denne bekendtgørelse kan udgøre op til 25 pct. af omkostningerne til erhvervelse af fiskefartøjet, dog maksimalt 500.000 kr. pr. yngre fisker.
Kapitel 7 Overdragelse af tilskud § 15. Fiskeafgiftsfondens bestyrelse kan efter ansøgning tillade, at tilsagnet overdrages til en anden, der ifølge § 3 kan være tilsagnshaver, og som opfylder kravet om antagelighed i § 4. Den der får overdraget tilsagnet, overtager alle rettigheder og forpligtigelser efter tilsagnet.
 Stk. 2. Ansøgningen skal indgives på et særligt skema, som findes på Fiskeafgiftsfondens hjemmeside.
 Stk. 3. Tilsagn kan ikke opdeles og overdrages delvist.
Kapitel 8 Udbetaling af tilskud § 16. Udbetaling af tilskud sker på baggrund af tilsagnshavers opgørelse over betalte tilskudsberettigede udgifter.
Anmodning om udbetaling skal indgives til Fiskeafgiftsfondens sekretariat på et særligt skema, der findes på fondens hjemmeside, og skal vedlægges de i stk. 2 nævnte bilag.
Stk. 2. Anmodning om udbetaling skal indeholde 1) betalingsdokumentation i form af købskontrakt, og 2) betalingsdokumentation for eventuelle andre tilskudsberettigede udgifter.
Stk. 3. Anmodning om udbetaling og de i stk. 2 nævnte bilag skal være Fiskeafgiftsfondens sekretariat i hænde senest 6 måneder efter, at der er meddelt tilsagn om tilskud.
Fondens bestyrelse kan i særlige tilfælde meddele dispensation fra denne frist.
 Stk. 4. Tilskuddet udbetales til tilsagnshavers NemKonto.
Kapitel 9 Bortfald af tilsagn og tilbagebetaling eller nedsættelse af tilskud Bortfald af tilsagn og tilbagebetaling af tilskud § 17. Fiskeafgiftsfondens bestyrelse træffer afgørelse om helt eller delvist bortfald af tilsagn og tilbagebetaling af tilskud, hvis 1) tilsagnshaver har givet urigtige eller vildledende oplysninger eller fortiet oplysninger af betydning for sagens afgørelse, 2) projektet eller væsentlige dele af projektet ikke gennemføres i overensstemmelse med tilsagnet, jf. dog § 18, eller 3) et eller flere kriterier for tilskudsberettigelse i § 10 ikke er opfyldt.
Stk. 2. I de i stk. 1 nævnte tilfælde træffer Fiskeafgiftsfondens bestyrelse afgørelse om tilbagebetaling af tilskud.
Ved opgørelse af tilbagebetalingen tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter og andre forhold ved forsinket betaling mv. (renteloven) fastsatte referencerente.
Rentetillægget udgør dog mindst 50 kr.
Nedsættelse og tilbagebetaling af tilskud ved overtrædelse af forpligtigelser § 18. Fiskeafgiftsfondens bestyrelse træffer efter en konkret vurdering afgørelse om en forholdsmæssig nedsættelse af den samlede værdi af de tilskudsberettigede udgifter ved manglende opfyldelse af en forpligtigelse efter § 11.
 Stk. 2. Stk. 1 finder kun anvendelse for overtrædelser, hvor projektet efter Fiskeafgiftsfondens bestyrelses vurdering fortsat lever op til ordningens formål, da tilsagnet ellers bortfalder.
Kapitel 10 Force Majeure § 19. Fiskeafgiftsfondens bestyrelse kan anerkende tilfælde af force majeure og andre ekstraordinære omstændigheder, der forhindrer tilsagnshaver i at gennemføre projektet, og dermed ikke medfører bortfald af tilsagn og tilbagebetaling eller nedsættelse af tilskud, jf. kapitel 9.
 Stk. 2. Force majeure og andre ekstraordinære omstændigheder kan navnlig anerkendes i følgende tilfælde:
 1) En alvorlig naturkatastrofe, der i væsentlig grad berører tilsagnshavers virksomhed.
 2) Tilsagnshavers død.
 Stk. 3. Fiskeafgiftsfondens bestyrelse kan i ganske særlige tilfælde godkende andre omstændigheder end de i stk. 2, som force majeure eller andre ekstraordinære omstændigheder.
Stk. 4. Hvis tilsagnshaver eller dennes dødsbo ønsker at påberåbe sig force majeure eller andre ekstraordinære omstændigheder, skal dette meddeles Fiskeafgiftsfondens sekretariat skriftligt senest 15 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
 Stk. 5. Det er en betingelse for anerkendelse af force majeure eller andre ekstraordinære omstændigheder i konkrete tilfælde, at de indtrufne begivenheder forhindrer tilsagnshaver i at opfylde sine forpligtigelser, og at tilsagnshaver ikke ved en forholdsmæssig indsats kunne have sikret sig herimod.
Kapitel 11 Klageadgang § 20. Afgørelser truffet af Fiskeafgiftsfonden kan påklages til Fiskeristyrelsen.
 Stk. 2. Klagen skal være skriftlig og skal indgives gennem Fiskeafgiftsfonden.
 Stk. 3. Klagen skal være indgivet inden 4 uger efter, at afgørelsen er truffet i medfør af denne bekendtgørelse.
 Stk. 4. Fiskeafgiftsfondens bestyrelse kan genoptage en sag, efter der er indgivet en klage.
 Stk. 5. Afgørelser truffet af Fiskeristyrelsen, jf. stk. 1, kan ikke påklages til anden administrativ instans.
Kapitel 12 Kontrol § 21. Fiskeafgiftsfonden forestår den fysiske og administrative kontrol og den efterfølgende regnskabskontrol.
Kapitel 13 Ikrafttræden § 22. Bekendtgørelsen træder i kraft den 22. juli 2020.
 Stk. 2. Bekendtgørelse nr. 793 af 18. juni 2018 om tilskudsordning for yngre fiskeres førstegangsetablering ophæves.
 Stk. 3. Bekendtgørelse nr. 793 af 18. juni 2018 finder fortsat anvendelse for tilsagn, der er givet i medfør heraf, og for ansøgninger om tilsagn, der er indgivet, men endnu ikke er færdigbehandlet.
