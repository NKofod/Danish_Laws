Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af lov om en Cityring samt lov om Metroselskabet I/S og Udviklingsselskabet By & Havn I/S (Udvikling af området ved Ny Ellebjerg Station) (Lovforslag nr.
L 46) Lovforslaget er en delvis udmøntning af aftale af 14. oktober 2016 indgået mellem staten v. transport- og bygningsministeren (nu transport-, bygnings- og boligministeren), Københavns Kommune og Frederiksberg Kommune om finansiering af en underjordisk metrostation ved Ny Ellebjerg Station.
Statens andel af merudgiften til nedgravning af metrostationen findes ved, at staten overdrager byggeretten over statens baneareal ved Ny Ellebjerg Station til Metroselskabet I/S.
Herefter overdækker Metroselskabet I/S banearealet med et bærende dæk, således at der kan opføres byggeri m.v. over banearealet.
Dette udviklingsprojekt forventes at indbringe et nettoprovenu på 120 mio. kr., som udgør statens andel af merudgiften til nedgravning af metrostationen.
Nedgravning af Ny Ellebjerg Metrostation vil forbedre omstigningsmulighederne på Ny Ellebjerg Station mellem metro, S-tog og regional- og fjerntog, og vil bidrage til at skabe et nyt trafikalt knudepunkt i hovedstadsområdet.
Endvidere vil udviklingsprojektet medvirke til at reducere støj fra banelegement og fjerne den barriere i form af baneterræn, som i dag opdeler Valby.
Med lovforslaget gives transport-, bygnings- og boligministeren bemyndigelse til at overdrage byggeretten over statens baneareal ved Ny Ellebjerg Station til Metroselskabet I/S.
Samtidig udvides Metroselskabet I/S' formålsbestemmelse, således at selskabet får udtrykkelig hjemmel til at udnytte byggeretten, samt foretage udvikling af området og fornødne ejendomsretlige dispositioner i relation hertil.
 Endelig får transport-, bygnings- og boligministeren mulighed for at anvende en række bestemmelser i lov om en Cityring samt afskære klageadgangen efter en række love under de indledende dele af arbejdet med udvikling af området ved Ny Ellebjerg Station.
 Lovforslaget tilvejebringer således det nødvendige retlige grundlag for, at staten kan yde sit bidrag til merudgiften til nedgravningen af Ny Ellebjerg Metrostation.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
