Nr BTL 219 Betænkning over Forslag til lov om ændring af lov om statsgaranti og  

 rentetilskud m.m. ved udlån til yngre jordbrugere   

 Nr L 219 1989-90, 1. samling Afgivet af Landbrugs- og Fiskeriudvalget Afgivet: 19900516 Udvalget har behandlet lovforslaget i nogle møder og har herunder stillet spørgsmål til landbrugsministeren, som denne har besvaret skriftligt.
Tre af disse spørgsmål og ministerens svar herpå er optrykt som bilag til denne betænkning.
 Endvidere har udvalget modtaget skriftlige og/eller mundtlige henvendelser  

 fra:
Danmarks Landboungdom, Dansk Agronomforening, Danske Husmandsforeninger og De Danske Landboforeninger.
 Der er af landbrugsministeren stillet ændringsforslag, hvorom henvises til  

 de ledsagende bemærkninger.
Landbrugsministeren har over for udvalget oplyst: »I aftalen mellem  

 regeringen og Socialdemokratiet indgår, at der skal kunne ydes støtte til  

 rådgivning, herunder kontraktsoprettelse i forbindelse med etablering af  

 landbrugsfællesskaber, med henblik på at afprøve de muligheder for bedre  

 sædskifter, bedre anvendelse af husdyrgødning, bedre maskinudnyttelse, bedre  

 videnudnyttelse og bedre afløsningsmuligheder, som gruppelandbrug,  

 driftsfællesskaber og lignende giver.
Der vil blive nedsat en arbejdsgruppe  

 til at bistå interesserede landmænd, og der afsættes et beløb til opsøgende  

 arbejde.
Udgifterne afholdes af rammen på 50 mio. kr. til fremme af  

 andelsbrug og landbrugsfællesskaber.
Med henblik på udmøntning af denne del af aftalen nedsættes der et udvalg  

 af særlig sagkyndige på området.
Udvalget skal overveje problemstillingen  

 vedrørende etablering af landbrugsfællesskaber og stille forslag om støtte  

 til rådgivning og lignende, som fremmer etableringen af andelsbrug og andre  

 landbrugsfællesskaber.
 Udvalget skal afslutte sit arbejde inden 1. oktober 1990.
 Jeg minder endvidere om, at de stærkt forbedrede lånemuligheder ved  

 fælleserhvervelser, der indgår i lovforslaget, vil udgøre et væsentligt  

 incitament til fælles etablering.
 Jeg har anmodet Landbrugsministeriet om at udarbejde en redegørelse om  

 andelsselskabers mulighed for at erhverve og/eller drive en landbrugsejendom.
 Jeg forventer ikke, at det vedtagne lovforslag vil give anledning til  

 særlige problemer med etablering af mindre heltidsbedrifter (under 2 mio.  

 kr.).
Jeg vil imidlertid følge udviklingen i etableringer under den ny lov og  

 være opmærksom på de særlige problemer, der måtte opstå.« Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med det  

 stillede ændringsforslag.
 Et mindretal inden for flertallet (Socialistisk Folkepartis medlemmer af  

 udvalget) udtaler følgende:
 Med en vedtagelse af det stillede ændringsforslag og med henvisning til de  

 oplysninger, som landbrugsministeren har givet udvalget (om at fremme  

 udbredelsen af landbrugsfællesskaber, andelsbrug m.v., om at lade udarbejde  

 en redegørelse om andelsselskabers mulighed for at erhverve og/eller drive  

 landbrugsejendom, og om at regeringen vil være opmærksom på de særlige  

 problemer, som måtte opstå for ejendomme under 2 mio. kr. i forbindelse med  

 etablering af mindre heltidsbedrifter, jf. ovenfor), kan Socialistisk  

 Folkeparti tilslutte sig det landbrugsforlig, som regeringen og  

 Socialdemokratiet tidligere har indgået.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og stemmer imod det  

 stillede ændringsforslag.
Ændringsforslag Af landbrugsministeren, tiltrådt af et flertal (udvalget med  

 undtagelse af FP):
Til § 1 1) I den under nr. 4 foreslåede affattelse af § 4, stk.  

 2, ændres beløbet »700.000 kr.« til: »600.000 kr.« Bemærkninger Til nr. 1 Merudgifterne ved ændringsforslaget vil blive afholdt af rammen på 50 mio.  

 kr., der er afsat til fremme af landbrugsfællesskaber og andelsbrug.
Rammen  

 forventes udnyttet med udgangen af 1994, hvorefter merudgifterne vil blive  

 kompenseret af de besparelser, der er en følge af det foreslåede bortfald af  

 muligheden for at yde afdragsbidrag til jordbrugslån.
Merudgifterne til ydelsestilskud vil medføre forøget refusion fra EF.
Det  

 skønnes, at EF-refusionen øges med 0,6 mio. kr. i 1992 og 1,3 mio. kr. i  

 1993.
Collet (KF) fmd.
Rønholt (KF) Eva Møller (KF) Svend Heiselberg  

 (V) Sønderby (V) Ernst B.
Schmidt (FP) Larsen-Ledet (RV) Jette Pors (CD)  

 Lysholm Christensen (KRF) Jimmy Stahr (S) Erling Christensen (S) Arne Jensen  

 (S) Henning Nielsen (S) Bjørn Westh (S) Gade (SF) Birthe Hansen (SF) Inger  

 Harms (SF) Bilag Nogle af udvalgets spørgsmål til landbrugsministeren og dennes besvarelse  

 heraf Spørgsmål 4:
Hvilke kommentarer har ministeren til henvendelsen fra Danmarks  

 Landboungdom (bilag 5)? Spørgsmål 5:
Hvilke kommentarer har ministeren til henvendelsen fra Danmarks  

 Landboungdom, jf. bilag 7? Spørgsmål 6:
Hvilke kommentarer har ministeren til henvendelsen af 8. maj 1990 fra De  

 Danske Landboforeninger, jf. bilag 9? Svar på spørgsmål 4, 5 og 6:
Et af de centrale elementer i lovforslaget er at sikre, at unge landmænd,  

 der modtager yngre jordbruger-støtte, får bedre overlevelsesevne og mulighed  

 for at modstå svingninger i økonomien.
Organisationernes forslag om, at  

 reglen om, at kravet til egenkapital ikke kan overstige størrelsen af det  

 udmålte lån, også skal gælde for bedrifter med en værdi over 4 mio. kr., vil  

 efter min opfattelse afgørende svække forslaget.
Ikke mindst ved erhvervelse  

 af store bedrifter bør den nødvendige egenkapital være til stede for at sikre  

 den økonomiske overlevelsesevne.
Tilsvarende finder jeg ikke, at der bør kunne ydes forholdsmæssigt lån,  

 hvis egenkapitalkravet kun opfyldes delvis.
Der bør være overensstemmelse  

 mellem den økonomiske formåen, en ung landmand har, og den bedriftsstørrelse,  

 som vedkommende erhverver ved støtte.
 Vedrørende spørgsmålet om egenkapitalens opgørelse er det min opfattelse,  

 jf. lovforlagets bemærkninger, at egenkapitalen skal være både disponibel og  

 likvid, således at den kan indgå aktivt i bedriftens økonomiske beredskab.  

 Afhænder en jordbruger således fast ejendom i forbindelse med etableringen,  

 vil provenuet af salget kunne medregnes ved opgørelse af egenkapitalen,  

 hvorimod en eventuel friværdi i f.eks. et sommerhus ikke kan medregnes.
Ved overgang fra deltidsjordbrug til heltidsjordbrug på samme bedrift  

 opgøres størrelsen af lånet og egenkapitalkravet på grundlag af den  

 oprindeligt konstaterede handelspris eller den dagældende kontante  

 handelsværdi.
Opgørelsen af egenkapitalen sker på grundlag af værdier på  

 tidspunktet for overgangen til heltidslandbrug, herunder kan eventuel  

 friværdi i den pågældende landbrugsbedrift medregnes.
 Med hensyn til fastsættelse af uddannelseskravene kan jeg oplyse, at disse  

 spørgsmål på sædvanlig måde vil blive drøftet med de berørte organisationer.
For så vidt angår spørgsmålet om at lade eventuelle investeringer indgå i  

 grundlaget for beregningen af yngre jordbruger-lån skal jeg pege på, at yngre  

 jordbruger-ordningen tilsigter at støtte etableringer i jordbruget.
Agter en  

 jordbruger at gennemføre investeringer efter sin etablering, er der, hvis  

 hovederhvervskravet og de øvrige betingelser er opfyldt, mulighed for at opnå  

 støtte efter forbedringsloven.
 Lovforslagets ændrede regler for pantesikkerhed og rykning må ses i  

 sammenhæng med de forbedrede støtte- og lånemuligheder og kravet om  

 egenkapital.
Lovforslaget skal godkendes af EF-Kommissionen, før ordningen kan sættes i  

 kraft.
Endvidere skal der udarbejdes bekendtgørelse, vejledning m.v. samt  

 information af jordbrugere og konsulenter vedrørende den nye ordning.  

 Allerede af denne grund finder jeg, at det ikke er muligt at lade ordningen  

 træde i kraft på det tidspunkt, som organisationerne foreslår.
 Af hensyn til at jordbrugerne kan indstille sig på det nye regelsæt,  

 forventes den ny lov sat i kraft den 1. januar 1991. Det bemærkes, jf. reglen  

 i § 3 om 6 måneders ansøgningsfrist, at handler indgået i 2. halvår 1990 vil  

 kunne komme i betragtning under den foreslåede ordning.
Organisationerne foreslår, at lånet skal udmåles på grundlag af en  

 vurdering.
Efter lovforslaget er det som udgangspunkt den konstaterede  

 handelspris omregnet til kontantværdi.
Erhverver en ung jordbruger en bedrift  

 til en konstateret handelspris, der er mindre end en ved vurdering fastsat  

 handelsværdi, bør dette ikke give anledning til et større lån.
 Med hensyn til mulighederne for automatisk rykning for lån til  

 finansiering af investeringer, hvortil der ydes tilskud efter anden  

 lovgivning, skal jeg oplyse, at der både i forbedringsloven og i reglerne om  

 miljøstøtte er givet mulighed for efter en særskilt vurdering at yde en  

 statsgaranti for lån til gennemførelse af de pågældende investeringer, hvis  

 det ikke er muligt at opnå lån på det almindelige lånemarked.
Organisationerne foreslår, at alle jordbrug skal være omfattet af  

 muligheden for at lade yngre jordbruger-lån overgå til et selskab.
Det er min  

 opfattelse, at denne særlige mulighed fortsat bør forbeholdes  

 væksthusgartnerier og planteskoler.
 Vedrørende Danmarks Landboungdoms henvendelse om øget opsparing ved  

 etablering i landbruget kan jeg henvise til vedlagte skrivelse af 15. maj  

 1990 fra skatteministeren til Danmarks Landboungdom.
Skatteministeren Danmarks Landboungdom Tak for jeres breve af 13. december 1989 og 3. maj  

 1990 med en række forslag om forøgelse af den private opsparing med henblik  

 på etablering i landbruget.
Jeg vil straks nævne, at det er et vigtigt led i regeringens politik at  

 søge opsparingen i det danske samfund fremmet.
Jeg har set, at I også har  

 sendt flere af forslagene til udvalget vedrørende landbrugets finansiering,  

 der jo afgav betænkning i oktober.
Da jeres forslag ikke af udvalget har fået  

 et par ord med på vejen, har jeg bedt mine embedsmænd om at vurdere dem, og  

 resultatet kan I se i vedlagte notat.
Notatets vurdering er, at der teknisk set næppe vil være problemer med at  

 gennemføre en ændring, så skatteyderen af sin nettolønindtægt altid skal  

 kunne indskyde indtil 40.000 kr. pr. år på etableringskonto.
Det samme synes  

 at gælde jeres forslag om, at renter af tidligere års etableringskontoindskud  

 skal kunne indskydes på etableringskonto ud over den foreslåede grænse på  

 40.000 kr.
Embedsmændene ser derimod en række vanskeligheder forbundet med  

 jeres øvrige forslag.
I ministeriet arbejder vi i øjeblikket på bl.a. dette område af  

 skattelovgivningen på kryds og tværs med muligheder for ændringer, der  

 forenkler administrationen.
Jeg er nødt til i øjeblikket at afvente dette  

 arbejde og kan derfor ikke umiddelbart stille nogen konkret løsning i udsigt.  

 Men jeg giver selvsagt i det videre forløb etableringsfremme en meget høj  

 prioritet.
I samme retning går regeringens lovforslag fra januar om ungdoms- og  

 iværksætteropsparing, som I også nævner i jeres brev af 3. maj 1990. Ifølge  

 forslagene vil unge mellem 15 og 25 år og vordende iværksættere mellem 22 og  

 40 år på præmiebegunstigede opsparingsordninger kunne indskyde indtil 12.000  

 kr. årligt - samtidig med, at der eventuelt tillige foretages maksimale  

 indskud på etableringskonto.
Beløbet er under udvalgsbehandlingen foreslået  

 forhøjet til 24.000 kr.
Desværre ser det ud til, at der ikke på nuværende  

 tidspunkt er flertal for disse forslag.
Med venlig hilsen Anders Fogh Rasmussen Skatteministeriet Notat om forslag fra Danmarks Landboungdom om øget opsparing ved  

 etablering i landbruget Foreningen har i et brev af 13. december 1989 til skatteministeren fremsat  

 en række forslag om forøgelse af den private opsparing ved etablering i  

 landbruget.
 Foreningen har bl.a. peget på, at grænsen for maksimalindskud på  

 etableringskonto hæves ud over de nugældende 20 pct. af nettolønindtægten.
Foreningen foreslår, at dette sker på to måder, nemlig 1. dels ved at den enkelte altid kan indskyde indtil 40.000 kr. pr.  

 år, således at den nuværende grænse på 20 pct. af nettolønnen alene bevares  

 for personer med en nettolønindtægt over 200.000 kr., og 2. dels ved at afkast (renter) af tidligere års indskud også kan  

 indskydes ud over det beløb, som er nævnt i punkt 1, således at afkast  

 (renter), der indskydes, ikke indkomstbeskattes.
 Den første del af forslaget, at den enkelte - af sin nettolønindtægt -  

 altid skal kunne indskyde indtil 40.000 kr. pr. år på etableringskonto, vil  

 næppe betyde noget synderligt provenutab.
Departementets vurdering er, at der næppe vil være mange, der vil være i  

 stand til at foretage så kraftig en opsparing, som overstiger mere end 20  

 pct. af en nettolønindtægt under 200.000 kr.
De samlede fradrag for indskud  

 på etableringskonti udgjorde for 1988 knap 400 mia. kr.
 Man må dog være opmærksom på, at den foreslåede forhøjelse af  

 indskudsgrænsen vil gælde for alle lønmodtagere, der foretager indskud på  

 etableringskonto og fradrager indskudsbeløbet ved opgørelsen af den  

 skattepligtige indkomst - og ikke blot for de i denne sammenhæng forholdsvis  

 få, som siden etablerer sig som selvstændige landmænd ved køb af  

 landbrugsejendom.
 Den anden del af forslaget, at renter af tidligere års  

 etableringskontoindskud skal kunne indskydes ud over det foreslåede 40.000  

 kr.-beløb og formentlig også ud over 20 pct.-loftet i øvrigt, vil - alene -  

 medføre et mindre provenutab - forudsat den foreslåede ordning alene skal  

 gælde renter af indskud vedrørende eksempelvis 1990 og senere år.
 Forslaget vil dog bryde med princippet i etableringskontoloven om, at det  

 alene er løn indkomst, der kan berettige til indskud på  

 etableringskonto.
 Ønsket kan i givet fald til en vis grad tilgodeses ved i stedet at hæve  

 den forannævnte foreslåede grænse på 40.000 kr.
 Foreningen har endvidere foreslået, at der på etableringskonti inden for  

 landbruget ydes en statsfinansieret overrente på 5 pct. p.a., og at denne  

 overrente finansieres ved en omlægning af de midler, der er til rådighed ved  

 Yngre Jordbruger-låneordningen.
Dette forslag må formentlig afvises allerede som følge af, at indskyderen  

 i forvejen har fået fradrag i sin skattepligtige indkomst med  

 indskudsbeløbet.
Han bør næppe have både »i pose og sæk«.
I øvrigt  

 ville det formentlig næppe være administrativt muligt at afgrænse  

 »etableringskonti inden for landbruget«.
Foreningen har endvidere foreslået, at etableringskontomidler i stedet for  

 som i dag at indskydes på en konto i et pengeinstitut skulle kunne bindes i  

 en investeringsforening eller i værdipapirer.
En gennemførelse af dette  

 forslag vil efter foreningens opfattelse give en større forrentning samt  

 stimulere de unges indsigt i økonomi.
En sådan anbringelsesordning for etableringskontomidler kan umiddelbart  

 forekomme ganske sympatisk.
Den vil give indskyderne mulighed for højere  

 forrentning, men også for tab og dermed også risiko for statens midler, jf.  

 nedenfor.
 Den ønskede anbringelsesordning for etableringskontomidler må forudses at  

 ville blive meget kompliceret og forbundet med betydelige administrative  

 vanskeligheder - såfremt den overhovedet vil vise sig praktisk mulig at  

 realisere.
 Hertil kommer, at anbringelsesordningen for kontohaverne vil indebære en  

 betydelig risiko, der »geares op« i og med, at de beløb, der med  

 skattefradrag er indskudt i ordningen, senere i forbindelse med stedfunden  

 etablering af selvstændig erhvervsvirksomhed skal anvendes til anskaffelse af  

 og forlods afskrivning på afskrivningsberettigede formuegoder - uanset om de  

 i behold værende midler i anbringelsesordningen på dette tidspunkt vil vise  

 sig fuldt ud at modsvare de tidligere foretagne indskud.
 På denne baggrund må der formentlig næres væsentlig betænkelighed ved at  

 gå ind for den foreslåede anbringelsesordning.
Foreningen har endelig foreslået, at der indføres en art  

 successionsordning vedrørende genvundne afskrivninger, når der sælges en  

 ejendom for at købe en ny ejendom.
Ideen i forslaget er, at  

 bygningsafskrivninger, der er genvundet ved salget af den hidtidige ejendom,  

 ikke skal beskattes, hvis de i stedet afskrives forlods i  

 afskrivningsgrundlaget for den nyerhvervede ejendom.
Forslaget vil indebære,  

 at mobiliteten ikke belastes med en særlig skat.
 Efter vores gældende lineære bygningsafskrivningssystem foretages  

 skattemæssig afskrivning særskilt for hver enkelt bygning.
 Afhændes en bygning, hvorpå der har været foretaget skattemæssige  

 afskrivnnger, og konstateres der herved en fortjeneste, skal der foretages en  

 særskilt beskatning af den indvundne fortjeneste, dog højst et beløb lig  

 summen af samtlige foretagne afskrivninger (»genvundne  

 afskrivninger«). I perioden indtil ejendommens afhændelse har der  

 således været tale om en skatteudskydelse.
 Hvis man nu fulgte foreningens forslag om, at genvundne afskrivninger ikke  

 længere beskattes ved salg af ejendommen, men i stedet kan overføres til en  

 nyerhvervet ejendom, vil det indebære en væsentlig komplikation af det  

 hidtidige bygningsafskrivningssystem, der i forvejen er kompliceret.
 En eventuel gennemførelse af foreningens forslag på dette punkt vil derfor  

 kollidere med regeringens hidtidige bestræbelser på at forenkle  

 afskrivningsreglerne.
 Yderligere må nævnes, at den foreslåede successionsordning vil indebære,  

 at der opbygges store latente skattebyrder, og at det næppe kan være  

 ønskeligt at gennemføre skattelettelser ved at udskyde skatten til evig tid.  

 I givet fald bør der formentlig satses på generelle egentlige skattelettelser  

 for de selvstændige erhvervsdrivende.
 På denne baggrund forekommer der ikke at være grundlag for at gå ind for  

 den skitserede successionsordning vedrørende genvundne bygningsafskrivninger.
Opmærksomheden henledes i øvrigt på, at regeringen i januar i år har  

 fremsat tre nye lovforslag til fremme af opsparingen.
Det drejer sig om  

 henholdsvis gevinstopsparing, ungdomsopsparing og iværksætteropsparing.
De to sidstnævnte af regeringen foreslåede ordninger drejer sig om to nye  

 særlig begunstigede opsparingskonti, hvor staten lægger en skattefri præmie  

 på 4 pct. p.a. oven i den almindelige rente fra pengeinstituttet.
Det kender  

 man i forvejen fra f.eks. boligsparekontrakter og uddannelsesopsparing, men  

 nu skal også unge mellem 15 og 25 år og vordende iværksættere mellem 22 og 40  

 have 4 pct. p.a. i skattefri præmie.
For begge ordninger kan der årligt  

 indskydes indtil 12.000 kr. på kontoen.
Beløbet er under udvalgsbehandlingen  

 foreslået fordoblet til 24.000 kr.
 En konto for ungdomsopsparing (ungdomskonto) skal oprettes, inden den unge  

 fylder 22 år.
For at staten kan yde den skattefrie præmie til de to opsparingsordninger,  

 skal der være gået 3 år efter den første indbetaling.
Herefter kan hele det  

 indestående beløb på ungdomskontoen frit hæves af den unge og bruges til hvad  

 som helst.
Staten kan først yde den skattefrie præmie til  

 iværksætteropsparingen, når kontohaveren har etableret selvstændig  

 erhvervsvirksomhed.
 Det nye opsparingsforslag for iværksættere skal betragtes som en  

 supplering af etableringskontoordningen, og der er heller ikke noget til  

 hinder for, at en ung person mellem 15 og 25 år foretager opsparing på en  

 ungdomskonto sideløbende med, at han foretager indskud på en  

 etableringskonto.
 Disse af regeringen fremsatte lovforslag skal medvirke til at fremme  

 muligheden for, at også unge, der ønsker at etablere sig i landbruget, inden  

 etableringen kan foretage den størst mulige opsparing.
