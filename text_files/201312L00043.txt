Fremsat den 10. oktober 2013 af undervisningsministeren (Christine Antorini) Forslag til Lov om ændring af lov om Arbejdsgivernes Uddannelsesbidrag (Indførelse af forvaltningsrevision m.v.) § 1 I lov om Arbejdsgivernes Uddannelsesbidrag, jf. lovbekendtgørelse nr. 203 af 25. februar 2013, som ændret ved § 6 i lov nr. 895 af 4. juli 2013, foretages følgende ændringer:
 1. I § 1, stk. 2, ændres »lov om godtgørelse ved deltagelse i erhvervsrettet voksen- og efteruddannelse samt befordringsudgifter« til: »lov om godtgørelse og tilskud til befordring ved deltagelse i erhvervsrettet voksen- og efteruddannelse«.
 2. § 3, stk. 1, 3. pkt., ophæves.
 3. I § 25 indsættes efter stk. 2 som nyt stykke:
»Stk. 3. Revisionen foretages i overensstemmelse med § 3 i lov om revisionen af statens regnskaber m.m.« Stk. 3-5 bliver herefter stk. 4-6.
§ 2 Stk. 1. Loven træder i kraft den 1. januar 2014.
 Stk. 2. Loven har virkning fra og med regnskabsåret 2014.
Bemærkninger til lovforslaget Almindelige bemærkninger 1. Indledning Lovforslagets indhold Lovforslaget rummer efter anbefaling fra Rigsrevisionen en bestemmelse, der pålægger revisor for Arbejdsgivernes Uddannelsesbidrag (herefter AUB) at udføre forvaltningsrevision af administrationen af de midler, som AUB administrerer.
Forslaget om, at AUB tillige omfattes af krav om forvaltningsrevision, skal ses på baggrund af AUB-ordningens beløbsmæssige størrelse.
 Desuden omfatter lovforslaget to konsekvensændringer som følge af ændret lovgivning.
2. Forvaltningsrevision 2.1. Gældende ret Lov om Arbejdsgivernes Uddannelsesbidrag indeholder i § 25 sædvanlige bestemmelser om revision, men rummer ikke hjemmel til at pålægge AUBs revisor at udføre forvaltningsrevision, dvs. revision i henhold til princippet om god offentlig revisionsskik, således som dette begreb er fastlagt i § 3 i lov om revisionen af statens regnskaber m.m.
Bestyrelsen for AUB kan overlade administrationen af AUB-ordningen til Arbejdsmarkedets Tillægspension (herefter ATP), jf.
AUB-lovens § 3, stk. 6. AUB har benyttet sig af denne mulighed, og i dag varetager ATP således administrationen af AUBs opgaver.
ATP er ikke underlagt krav om forvaltningsrevision, men ledelsen af ATP sikrer, at der tages skyldige økonomiske hensyn i administrationen gennem et betryggende økonomistyringssystem.
Dette gælder også for den virksomhed, som ATP udfører for AUB i henhold til AUB-loven eller på andet grundlag.
Bestyrelsen for AUB indsender et budget for de samlede udgifter efter loven til Undervisningsministeriet, jf.
AUB-lovens § 23 b, og for hvert regnskabsår udarbejder bestyrelsen tillige et årsregnskab, bestående af balance, resultatopgørelse og noter, og der udarbejdes endvidere årsberetning.
Det reviderede og godkendte årsregnskab sendes senest 6 måneder efter regnskabsårets udløb til ministeriet, jf.
AUB-lovens § 24, stk. 1 og 2.
2.2. Den foreslåede ordning Efter anbefaling fra Rigsrevisionen foreslås det, at revisionen af administration af AUBs ordninger foretages i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m.
Herved skal AUB fremover undergives forvaltningsrevision udover finansiel revision og juridisk-kritisk revision.
Sædvanlig finansiel revision indebærer, at det ved revisionen efterprøves, om regnskabet er rigtigt, og ved juridisk-kritisk revision efterprøves, om de dispositioner, der er omfattet af regnskabsaflæggelsen, er i overensstemmelse med meddelte bevillinger, love og andre forskrifter, samt med indgåede aftaler og sædvanlig praksis.
Forvaltningsrevision indebærer, at revisor tillige foretager en vurdering af, hvorvidt der er taget skyldige økonomiske hensyn, dvs. sparsommelighed, produktivitet og effektivitet, ved forvaltningen af de midler og driften af de virksomheder, der er omfattet af regnskabet, jf. § 3 i lov om revisionen af statens regnskaber m.m.
Revisor skal desuden vurdere virksomhedens målfastsættelse, målopfyldelse og økonomistyring.
 Der henvises til bemærkningerne til § 1, nr. 3.
3. Økonomiske og administrative konsekvenser for det offentlige Lovforslaget har ingen økonomiske eller administrative konsekvenser for stat, regioner eller kommuner.
Forslaget har ikke økonomiske og administrative konsekvenser af betydning for AUB.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgere Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har været til høring hos følgende myndigheder og organisationer m.v.: Rigsrevisionen, Arbejdsgivernes Uddannelsesbidrag, FSR-Danske Revisorer og Rådet for de Grundlæggende Erhvervsrettede Uddannelser.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Der er alene tale om en konsekvensændring som følge af, at den nævnte lov er blevet ophævet og afløst af en ny lov, jf. lov nr. 639 af 14. juni 2010 om godtgørelse og tilskud til befordring ved deltagelse i erhvervsrettet voksen- og efteruddannelse med senere ændringer.
Til nr. 2 Der er tale om en konsekvensændring som følge af, at udpegning af medlemmer til AUBs bestyrelse i dag finder sted efter lov om ligestilling af kvinder og mænd, hvorfor særskilt regulering i AUB-loven er overflødig.
Forslaget har ikke indholdsmæssig betydning.
Til nr. 3 Det foreslås, at revisionen af administration af AUBs ordninger foretages i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m.
Revisionsopgaven i henhold til § 3 omfatter tre aspekter: Finansiel revision, juridisk-kritisk revision og forvaltningsrevision.
Ved forvaltningsrevision skal revisor vurdere, om der ved forvaltningen er taget skyldige økonomiske hensyn, dvs. sparsommelighed, produktivitet og effektivitet.
Revisor skal desuden vurdere virksomhedens målfastsættelse, målopfyldelse og økonomistyring.
Revisor skal planlægge revisionen på en sådan måde, at det sikres, at der gennemføres revision af høj kvalitet på en økonomisk, produktiv og effektiv måde.
Det sker på grundlag af informationer om den reviderede virksomhed.
Planlægningen sker med udgangspunkt i en vurdering af væsentlighed og risiko.
Ved planlægningen af revisionen lægges det til grund, at væsentlige og risikofyldte områder revideres over en årrække, men ikke nødvendigvis hvert år.
 Ud fra væsentlighed og risiko udføres forvaltningsrevision på afgrænsede områder, og det vurderes, om der er foretaget økonomisk hensigtsmæssig forvaltning på disse områder.
 Det vil være AUBs eksterne revisor, der får til opgave at udtale sig i revisionsprotokollen om revisionens vurdering af AUBs administration af AUBs ordninger (forvaltningsrevision).
 Der henvises til afsnit 2.2.
Til § 2 Det foreslås, at loven træder i kraft den 1. januar 2014, og at den får virkning fra og med regnskabsåret 2014. Ændringen har således ikke betydning for regnskabet for 2013.
