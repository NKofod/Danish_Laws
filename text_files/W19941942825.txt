Underskudsfremførsel Reference:
LL § 15, stk. 5 AL § 2, stk. 8 og § 3, stk. 7 LV 93 S.C. 1.2.2.14, E.C. 1.1.1 og E.C. 1.1.7 Ligningsrådet blev spurgt om følgende:
 SPØRGSMÅL:
1) Vil indkomst fra virksomhed med opsætning, udleje og nedtagning  

 af stilladser i et af S ApS erhvervet datterselskab være omfattet af  

 den med virkning fra 19. maj 1993 udvidede underskudsbegrænsningsregel  

 i ligningslovens § 15, stk. 5? 2) I det omfang spørgsmål 1) besvares bekræftende,  

 ønskes det oplyst, hvilken del af datterselskabets indkomst der i  

 så fald vil være omfattet heraf? 3) Vil stilladsmateriel, som S ApS og-eller det af S ApS nyerhvervede  

 datterselskab fremtidigt anskaffer, være omfattet af afskrivningslovens  

 § 2, stk. 8, og/eller § 3, stk. 7? Sagens omstændigheder er følgende:
S ApS's væsentligste virksomhed består i opsætning,  

 udlejning og nedtagning af stilladser i forbindelse med opførelse og  

 istandsættelse af ejendomme.
Denne virksomhed udøves i praksis  

 på den måde, at kunden bestiller stilladsmateriellet hos S ApS,  

 som herefter foranlediger stilladset opstillet ved den pågældende  

 ejendom og efter kundens anvendelse nedtaget igen.
Herefter faktureres kunden  

 for arbejdet med opsætning og nedtagning samt for en leje, beregnet  

 på grundlag af den periode, hvori kunden har haft stilladset til  

 rådighed.
 S ApS påtænker nu at erhverve et anparts- eller aktieselskab  

 med et skattemæssigt underskud og overdrage stilladsvirksomheden hertil  

 i form af den til virksomheden knyttede kundekreds (goodwill), inventar,  

 driftsmidler, personale m.v. dog således, at stilladsmateriellet ikke  

 overdrages til underskudsselskabet.
 Stilladsmateriellet vil således forblive i S ApS, idet der mellem S  

 ApS og datterselskabet etableres en lejekontrakt om datterselskabets leje af  

 materiellet.
 Datterselskabet vil herefter videreudleje stilladsmateriellet til kunderne  

 på samme grundlag, som det hidtil har været tilfældet for  

 såvidt angår S ApS, hvis hidtidige virksomhed herved vil blive  

 videreført i uændret form af datterselskabet.
 Selskabets advokat har som sin opfattelse anført, at  

 datterselskabets indkomst i sin helhed ikke vil være omfattet af den  

 udvidede underskudsbegrænsningsregel i ligningslovens § 15, stk. 5,  

 idet denne efter sin ordlyd forudsætter ejerskab til  

 stilladsmateriellet.
Subsidiært gør advokaten gældende, at der ikke er tale  

 om udlejningsvirksomhed i bestemmelsens forstand, idet udlejningsydelsen  

 må anses for relativ underordnet i forhold til virksomhedens  

 primære ydelse, bestående af opsætning og nedtagning af  

 stilladserne, og at virksomheden således heller ikke af denne  

 årsag kan anses for omfattet.
Dette må efter advokatens  

 opfattelse også gælde indkomst fra stilladsmateriel, som  

 datterselskabet selv måtte anskaffe den 19. maj 1993 eller senere.
 Såfremt Ligningsrådet måtte anse datterselskabets  

 indkomst for omfattet af den udvidede underskudsbegrænsningsregel er  

 det advokatens opfattelse, at dette kun kan få betydning for den del af  

 indkomsten, der af datterselskabet faktureres som leje.
 Advokaten har endelig til spørgsmål 3 anført, at  

 materiellet efter hans opfattelse ikke vil være omfattet af de nye  

 bestemmelser i afskrivningslovens § 2, stk. 8 og § 3, stk. 7, idet dette ikke  

 eller i hvert fald i det væsentlige ikke, vil kunne anses som  

 'erhvervet med henblik på udlejning'. Som begrundelse herfor henvises  

 til det ovenfor anførte forhold, at udlejningsydelsen udgør en  

 relativ beskeden del af virksomhedens samlede ydelser.
 Ad. spørgsmål 1 og 2:
 Den lokale skattemyndighed udtalte, at den af advokaten beskrevne  

 konstruktion, hvorefter S ApS i forbindelse med køb af et  

 underskudsselskab overfører samtlige aktiver med undtagelse af  

 udlejningsaktiver, der efterfølgende udlejes til det nykøbte  

 underskudsselskab, ikke medfører, at indkomst fra virksomheden i  

 underskudsselskabet omfattes af den udvidede  

 underskudsbegrænsningsregel i ligningslovens § 15, stk. 5.
 Ligningsmyndigheden har herved lagt vægt på, at bestemmelsen i  

 henhold til forarbejderne udelukkende omfatter den situation, hvor  

 udlejningsaktiver overdrages til et underskudsselskab og altså ikke en  

 situation som den her beskrevne, hvor underskudsselskabet blot formidler  

 udlejningen.
Told- og Skatteregion en har udtalt, at ordlyden i den udvidede  

 underskudsbegrænsningsregel i ligningslovens § 15, stk. 5 ikke ses at  

 udelukke den situation, hvor datterselskabet, uden at være ejer heraf,  

 videreudlejer afskrivningsberettigede driftsmidler.
Når imidlertid  

 henses til bestemmelsens forarbejder er det regionens opfattelse, at ejerskab  

 til de omhandlede driftsmidler er afgørende for bestemmelsens  

 anvendelse.
Da udlejningsaktiverne forbliver i S ApS kan regionen  

 tiltræde den af skattemyndigheden afgivne udtalelse.
Regionen har endvidere udtalt, at såfremt datterselskabet selv  

 måtte anskaffe stilladsmateriel den 19. maj 1993 eller senere, vil  

 indkomst fra udlejning heraf være omfattet af den udvidede  

 underskudsbegrænsningsregel i ligningslovens § 15, stk. 5. At  

 indtægter fra udlejning, som følge af den af S ApS hidtil  

 anvendte faktureringsform og opdeling af ydelserne, regnskabsmæssigt  

 fremstår som relativ beskeden, jf. advokatens bemærkninger herom,  

 ses ikke at kunne bringe aktiviteten udenfor bestemmelsens  

 anvendelsesområde.
Hvor stor en del af datterselskabets samlede  

 indtægter, der således vil være omfattet af den udvidede  

 underskudsbegrænsningsregel i ligningslovens § 15, stk. 5 er et  

 ligningsmæssigt spørgsmål, som henhører under den  

 løbende ligning.
Ligningsrådet finder ikke, at lovbestemmelsens ordlyd sammenholdt  

 med lovens forarbejder åbner mulighed for at holde datterselskabets  

 indkomst fra udlejning af afskrivningsberettigede driftsmidler udenfor  

 bestemmelsens begrænsningsregel.
Datterselskabets indkomst vil derfor  

 være omfattet af underskudsbegrænsningsreglen i ligningslovens §  

 15, stk. 5.
 Ligningsrådet er af den opfattelse, at det alene er indkomsten fra  

 selve udlejningen, der er omfattet af underskudsbegrænsningen og alene  

 for så vidt angår afskrivningsberettigede driftsmidler erhvervet  

 den 19. maj 1993 eller senere, jf. § 5, stk. 2 i lov nr. 425 af 25. juni  

 1993. Spørgsmålet om, hvilken del af datterselskabets indkomst,  

 der kan henføres til selve udlejningsaktiviteten er et  

 ligningsmæssigt spørgsmål, der henhører under den  

 almindelige ligning.
 Ad. spørgsmål 3:
 Told- og Skatteregionen har til spørgsmål 3 udtalt, at  

 såvel S ApS som datterselskabet ved erhvervelse af stilladsmateriel den  

 19. maj 1993 eller senere vil være omfattet af afskrivningslovens § 2,  

 stk. 8 og § 3, stk. 7.
 Regionen har herved under henvisning til advokatens beskrivelse af  

 virksomheden lagt vægt på, at stilladsmateriellet uanset den  

 anvendte faktureringsform og opdeling af ydelserne må anses for  

 erhvervet med henblik på udlejning.
 Ligningsrådet kan tiltræde regionens indstilling.
