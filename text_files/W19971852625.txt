 Told- og Skattestyrelsen har revurderet afgørelsen i TfS 1995, 788.
 Levering af varer, der af en dansk virksomhed eller for virksomhedens  

 regning udføres til steder uden for EU, kan herefter ske momsfrit, uanset om  

 varerne sælges eller faktureres til udenlandske eller danske kunder.
 Told- og Skattestyrelsen har besluttet at revurdere styrelsens afgørelse  

 af 25. oktober 1995, TfS 1995, 788.
 Efter den nye afgørelse kan levering af varer, der af en dansk virksomhed  

 eller for virksomhedens regning udføres til steder uden for EU, ske momsfrit,  

 uanset om varerne sælges eller faktureres til udenlandske eller danske  

 kunder.
 Der skal således ikke beregnes moms af varer, som en underleverandør  

 fakturerer til en anden dansk virksomhed, når varerne transporteres til et  

 sted uden for EU ved underleverandørens foranstaltning.
 Efter momslovens § 34, stk. 1, nr. 5, 1. punktum, er levering af varer,  

 der af virksomheden eller af en køber, som ikke er registreret her i landet,  

 eller for disses regning udføres til steder uden for EU, fritaget for moms.
 Bestemmelsen skal efter Told- og Skattestyrelsens opfattelse tolkes i  

 overensstemmelse med artikel 15, nr. 1 og 2, i EU's 6. momsdirektiv.
 Det betyder, at bestemmelsen finder anvendelse på følgende leverancer:
1. Levering af varer, der af virksomheden eller for virksomhedens regning  

 udføres til steder uden for EU.
Købers status er her uden betydning.
 2. Levering af varer, der af køberen eller for køberens regnings regning  

 udføres til steder uden for EU, forudsat at køberen ikke er momsregistreret  

 her i landet.
