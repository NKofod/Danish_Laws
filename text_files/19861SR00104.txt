Nr BR 104 Beretning over Forslag til folketingsbeslutning om opretholdelse af den  

 faste bogladepris   

 Nr B 104 1986-87, 1. samling Afgivet af kulturudvalget Afgivet: 19870602 Udvalget har behandlet beslutningsforslaget i nogle møder og har herunder stillet spørgsmål til ministeren for kulturelle anliggender, som denne har besvaret skriftligt.
Udvalget har under behandlingen af beslutningsforslaget modtaget skriftlige henvendelser fra Den danske Boghandlerforening og Den danske Forlæggerforening, som tillige har haft foretræde for udvalget.
Udvalget har desuden modtaget skriftlig henvendelse fra Forbrugerrådet.
Et af udvalgets spørgsmål til ministeren for kulturelle anliggender og dennes besvarelse heraf er optrykt som bilag til beretningen.
Et flertal (Socialdemokratiets, Socialistisk Folkepartis og Det Radikale Venstres medlemmer af udvalget) finder, at en bevarelse af den faste bogpris er en uomgængelig nødvendighed.
Hvis man ønsker at bevare den danske bog stærkt i det samlede mediebillede, at tage hensyn til den kvalitetsprægede litteratur, at tage hensyn til at bevare og udbygge boghandelen i lokalsamfundet, og hvis man ønsker at bevare bredden og det, der med et lidt gammeldags ord hedder »lødigheden« i bogudbuddet, må man enten bevare den faste bogladepris eller støtte den på anden måde, således som man har måttet gøre det i Sverige, hvor man for en del år siden opgav faste bogpriser.
Flertallet havde helst ønsket en lovgivning på området, men håber, at udtalelserne under 1. behandling af forslaget i Folketinget den 20.
februar 1987, jf.
Folketingstidende 1986-87, Forhandlingerne sp.
7925, har overbevist Monopoltilsynet om, at der i Folketinget er et meget bredt ønske om at holde fast ved den bogprispraksis, som hidtil har eksisteret.
Skulle det trods dette vise sig, at Monopoltilsynet ikke vil erkende nødvendigheden af de faste bogladepriser, vil flertallet vende tilbage til sagen med et nyt forslag til en lov om bevarelse af den faste bogladepris.
Et »mindretal» (Det Konservative Folkepartis, Venstres og Kristeligt Folkepartis medlemmer af udvalget) ønsker generelt at fremhæve, at den nugældende dispensation fra 1956 hviler på tungtvejende kulturpolitiske hensyn, som ikke er undergået væsentlige ændringer.
Det er imidlertid klart, at samfundets generelle udvikling også afspejler sig i bogmarkedets forhold, og det erkendes, at en bogs »levetid« er blevet kortere.
Men der er efter mindretallets opfattelse med dispensationen etableret en fleksibel struktur på bogmarkedet, således at markedsforholdene kan gøres til genstand for løbende justering efter branchens og samfundets behov.
Dette ville i mindre grad være muligt, såfremt fastprisordningen blev gjort til et lovgivningsanliggende.
Da branchen selv netop har gennemført 2 væsentlige ændringer i samhandelsreglerne, som fastprissystemet er en del af, hvorved fastprisperioden er blevet nedsat med 1 år, og hvor der desuden er blevet mulighed for en række individuelle bognedsættelser en gang om året, finder mindretallet det påvist, at branchen lever op til sit ansvar, således at samfundsudviklingen og de kulturpolitiske hensyn tilgodeses.
I den nuværende situation må mindretallet derfor finde det uhensigtsmæssigt at indføre lovgivning på dette område.
Mindretallet må samtidig tilslutte sig branchens ønske, som udtrykkelig deles af forfatterne, om at bevare den bestående dispensationsordning vedrørende den faste bogladepris.
Mindretallet er bekendt med, at Centrum-Demokraterne, der ikke er repræsenteret med medlemmer i udvalget, kan tilslutte sig mindretallets udtalelse.
 P. u. v.
Ingerlise Koefoed formand Bilag Et at udvalgets spørgsmål til ministeren for kulturelle anliggender og dennes besvarelse heraf Spørgsmål nr. 8:
»Udvalget anmoder om ministerens kommentar til artiklen i »Monopoltilsynets meddelelser, 8, 1986« om »Bogbranchens  

 faste priser og samhandelsregler«, jf. bilag 2.' Svar:
»Monopoltilsynets meddelelser, 8, 1986« om »Bogbranchens  

 faste priser og samhandelsregler« fremtræder som en generel gennemgang af en række af de aspekter, der er omfattet af de igangværende forhandlinger mellem monopolmyndighederne og bogbranchen vedrørende branchens samhandelsregler.
Der er herunder berørt forhold af erhvervsmæssig, monopolretlig og kulturpolitisk relevens, og artiklen medtager i sammendrag såvel monopolmyndighedernes som branchens oplæg til forhandlingerne.
Jeg har set det som min opgave især at kommentere artiklens kulturpolitiske aspekter i forbindelse med samhandelsreglerne og dermed fastprissystemet.
Der er enighed om, at dispensationen af 1956 fra monopollovens regler bl.a. hvilede på de kulturpolitiske hensyn, idet dispensationen er meddelt i henhold til monopollovens § 10, hvorefter dispensation kan gives, når vægtige grunde taler derfor.
I meddelelser fra Monopoltilsynet nr. 5, 1956, side 50 ff anføres det bl.a. således:
»g. »Kultursynspunkt«.
Det har erfaringsmæssigt vist sig i  

 en række lande, at hvis det tillades boghandlerne at yde rabat på katalogprisen, fører det til, at boghandlen undergraves til skade for både bogbranchen, forfatterne og den kultur, der bæres af bøgerne.' Med dette som udgangspunkt for det kulturpolitiske aspekt i relation til de nuværende forhandlinger, vil det være nærliggende at betragte udviklingen i Sverige, der i 1970 ophævede fastprissystemet på bøger.
Det fremgår af den i spørgsmålet nævnte artikel i meddelelser fra Monopoltilsynet, at det svenske bogudvalg har fremhævet, at antallet af de såkaldte »fackboklådor« (dvs. boglader, der har forpligtet sig til at lagerføre mindst 4.000 aktuelle titler inden for svensk skønlitteratur og almindelig faglitteratur) er reduceret.
I tilslutning hertil kan det nævnes, at de svenske myndigheder efter ophævelsen af fastprissystemet har indført en udbygget støtteordning for bogområder på nu ca. 46 mill. svenske kroner årligt.
Monopoltilsynet stiller endvidere spørgsmålstegn ved baggrunden for de kulturpolitiske hensyn, der er med til at bære fastprissystemet.
Der henvises bl.a. til, at det nuværende system tilgodeser »elitekulturen« på bekostning af »massekulturen«.
Jeg  

 mener, at det er korrekt, at det nuværende system styrker den kvalitetsprægede, men ofte mere vanskeligt salgbare litteratur i forhold til den letsælgelige litteratur.
Der kan dog ikke være tvivl om, at kvalitetslitteraturen generelt har et handicap i denne henseende.
Kun i sjældne tilfælde bliver kvalitetslitteraturen  

 »bestsellers«, hvortil kommer det kulturpolitiske moment, at den kvalitetsprægede litteratur må anses som uundværlig for samfundets fortsatte kulturelle udvikling og fornyelse.
Efter min opfattelse er forholdet det, at kvalitetslitteraturen behøver støtte, og at det gældende system stiller de to kategorier mere lige.
Det bør fremhæves, at disse betragtninger gør sig gældende ikke alene for boghandlens udbud og lagerføring af bøger, men i særdeleshed også i forlagenes udgivelsespolitik.
Hvad forfatterne angår, har Dansk Forfatterforening tilkendegivet, at man går ind for en bevarelse af det gældende system.
Forfatterne er det første og i en vis forstand vigtigste led i en bogs tilblivelsesproces.
Selv om det er klart, at bogbranchens samhandelsregler kan undergives ændringer i takt med al anden udvikling, har jeg forståelse for forfatternes ønske om i videst muligt omfang at bevare det bestående system, der i en periode indebærer en garanti mod nedsættelser af bogpriserne.
