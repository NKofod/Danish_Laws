Bekendtgørelse om stempelmærker på detailsalgspakninger med røgfri tobak, nikotinprodukter og nikotinholdige væsker I medfør af § 13 e, stk. 5, og § 13 g, stk. 5, i lov om forskellige forbrugsafgifter, jf. lovbekendtgørelse nr. 1445 af 21. juni 2021, som ændret ved lov nr. 2616 af 28. december 2021, fastsættes:
§ 1. Stempelmærker skal påføres detailsalgspakninger med røgfri tobak, nikotinprodukter og nikotinholdige væsker på en sådan måde, at 1) de på ingen måde er skjult eller brydes, heller ikke af prismærker eller andre elementer der er påkrævet i henhold til lovgivningen, i al den tid en detailsalgspakning med røgfri tobak, nikotinprodukter og nikotinholdig væske markedsføres, og 2) de er beskyttet mod at blive udskiftet, genanvendt eller ændret på nogen måde.
 § 2. Ved påsætning af stempelmærker på detailsalgspakninger med røgfri tobak, nikotinprodukter og nikotinholdige væsker, der skal leveres i et andet EU-land, kan registrerede oplagshavere her i landet ud over kredittiden, der er fastsat efter § 13 g, stk. 1, i lov om forskellige forbrugsafgifter, få en yderligere kredit på 8 arbejdsdage.
 § 3. Bekendtgørelsen træder i kraft den 1. oktober 2022.
