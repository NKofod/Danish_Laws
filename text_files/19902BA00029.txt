Nr BSF 29 Forslag til folketingsbeslutning om et børnekontor under Folketingets  

 Ombudsmand Fremsat af Jytte Andersen (S) Pernille Forchhammer (S) Jytte Hilden (S)  

 Hans Jørgen Jensen (S) Jørn Pedersen (S) Jans Petersen (S) Peder Sass (S)  

 Grete Schødts (S) Taanquist (S) den 6. februar 1991 Folketinget opfordrer regeringen til inden 1. marts 1991 at fremsætte lovforslag om oprettelse af et børn/unge-kontor i ombudsmandsinstitutionens regi.
Formålet med et statsligt børn/unge-kontor er at oprette et organ, der  

 skal værne om barnets og den unges rettigheder som selvstændige  

 samfundsborgere samt bidrage til forandringer, som kan forbedre børns og  

 unges levevilkår.
Kontoret skal arbejde ud fra følgende principper:
 - Kontoret skal i ethvert forhold tale børns og unges sag i den offentlige  

 debat og skal derfor have ret til at tage sager op af egen drift samt have  

 fri adgang til alle offentlige og private institutioner for børn og unge.
 - Kontoret skal løbende vurdere opvækst- og levevilkår for børn samt børns  

 og unges retsstilling i samfundet.
 - Kontoret skal have udtaleret vedrørende lovinitiativer, udbygningsplaner  

 og på alle områder, hvor børns interesser skal varetages.
 - Kontoret udsender hvert år en årsberetning om arbejdet indeholdende  

 analyser af levevilkårene for børn og unge. Årsberetningen skal indeholde  

 anbefalinger og forslag til lovinitiativer til ændring af prioriteringer af  

 ressourcer til børn og unge med henblik på forbedringer af levevilkårene og  

 retsstillingen for børn og unge.
 - Kontoret skal aktivt medvirke til en løbende debat og  

 informationsvirksomhed om børns og unges vilkår.
- Kontoret skal være påtale- og klageberettiget for børn og unge over for  

 offentlige myndigheder.
Kontoret skal dog ikke kunne behandle konkrete  

 konfliktsager mellem børn og forældre, men skal kunne bistå med hjælp og  

 støtte og henvisning til rette myndighed.
- Kontoret skal i hele sit arbejde bevidstgøre myndighederne og den brede  

 befolkning om nødvendigheden af gode og stabile rammer om børns opvækst og  

 fremme respekten for børn og unge som selvstændige individer og  

 samfundsborgere.
Kontoret skal endvidere inspirere børns og unges nære  

 omgivelser til i højere grad at tage hensyn til børns og unges ønsker og  

 behov for at blive tilgodeset i samfundsplanlægningen, hvad enten det er i  

 det nære miljø eller på samfundsplan.
Bemærkninger til forslaget Børns og unges livssituation og opvækstvilkår er forandret meget, og  

 vilkårene ændres med stadig stigende hast.
 Børns og unges materielle og økonomiske betingelser i dagens samfund er  

 generelt ikke så ringe som tidligere, men der er sket en væsentlig  

 forringelse på det følelsesmæssige område.
Børn og unge er på mange områder kommet i klemme i samfundsudviklingen,  

 deres interesser tilsidesættes, og deres udviklingsbehov tilgodeses ikke i  

 tilstrækkelig grad i planlægningen af vort samfund.
De seneste års økonomiske  

 og kulturelle kriser har specielt ramt børns/unges og lavindkomstfamiliers  

 levevilkår.
Børn udsættes i dag for stærke påvirkninger og er som forbrugere  

 i retlig forstand en overset gruppe.
 Børn og unge mangler mulighed for selv at varetage deres interesser  

 igennem deltagelse i politisk virksomhed, interesseorganisationer og  

 lignende.
 Børn og unge har heller ikke de samme forudsætninger som voksne for at  

 vurdere lovforslag og planlægningsforslag og for at danne sig et overblik  

 over, hvordan de vil blive berørt af dem.
 Forslagsstillerne finder derfor, at der skal oprettes et organ med det  

 formål at tale børnenes sag i den offentlige debat og over for lovgivere og  

 planlæggere.
Socialdemokratiet har tidligere flere gange stillet forslag i Folketinget  

 om oprettelse af en selvstændig og uafhængig børneombudsmandsinstitution.  

 Forslagene har mødt modstand og er ikke blevet vedtaget.
En væsentlig  

 argumentation mod forslagene har været en udtalt frygt for, at retsgrundlaget  

 for ombudsmandsinstitution skulle blive udhulet og dermed devalueret.
Det har ikke været forslagsstillernes hensigt.
Imidlertid finder  

 Socialdemokratiet det fortsat nødvendigt at sikre en offentlig instans, der  

 har til formål at fremme børns interesser i samfundet og sætte fokus på de  

 vilkår, som børn og unge vokser op i med henblik på forbedringer de steder,  

 der måtte være behov for det.
 Dette er baggrunden for, at forslagsstillerne finder det nødvendigt med en  

 konkret anvisning på, hvordan man inden for ombudsmandsinstitutionens rammer  

 kan sikre en mere præcis belysning af børn og unge-området.
