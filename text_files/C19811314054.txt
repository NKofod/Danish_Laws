 Den 15. december 1980 er en levnedsmiddelkontrolenhed tilskrevet således:
 »Ved skrivelse af 3. november 1980 anmoder miljø- og  

 levnedsmiddelkontrollen om veterinærdirektoratets vurdering af, om små  

 institutionskøkkener med nogle få, dvs. 5-7 faste spisegæster, er at betragte  

 som private husholdninger eller om disse køkkener skal opfylde kravene i  

 miljøministeriets bekendtgørelse nr. 121 af 28. marts 1980 om  

 detailforhandling af levnedsmidler.
Det fremgår af sagen, at man af pædagogiske grunde i adskillelige af de i  

 miljø- og levnedsmiddelkontrollens område forekommende institutioner for  

 eksempelvis adfærdsvanskelige børn og unge har fundet det rigtigt at dele  

 køkkenfunktionerne ud på mange små køkkener, hvor nogle få, dvs. 5-7  

 personer, i fællesskab løser opgaverne i forbindelse med tilvirkning,  

 renholdelse, vedligeholdelse m.v. med det formål at skabe en erstatning for  

 et hjems naturlige funktioner.
Følgen bliver, efter miljø- og  

 levnedsmiddelkontrollens opfattelse, som regel at disse småkøkkener, som ofte  

 viser store uoverensstemmelser med kravene i bekendtgørelse nr. 121, i vidt  

 omfang bliver betragtet som private områder.
Veterinærdirektoratet skal hertil udtale, at det fremgår af § 34, stk. 2 i  

 lov nr. 310 af 6. juni 1973 om levnedsmidler m.m., at salg af levnedsmidler i  

 virksomhedskantiner og pensionater med mere end 12 faste spisegæster ikke må  

 påbegyndes, før godkendelse hertil er meddelt af kommunalbestyrelsen.
Ifølge  

 lovens § 5 gælder lovens regler om salg også udbud til salg, opbevaring i  

 salgsøjemed, tilbud og enhver overgivelse til andre.
Det er efter veterinærdirektoratets vurdering uden betydning, at  

 tilvirkningen af levnedsmidler til en hel institution tidligere har fundet  

 sted i et stort køkken med mere end 12 faste spisegæster, men nu er splittet  

 op i en række småkøkkener.
Disse småkøkkener med under 12 faste spisegæster  

 skal således ikke forhåndsgodkendes, men skal dog efterleve  

 levnedsmiddellovens almindelige krav, navnlig dens § 12.  

 Veterinærdirektoratet kan iøvrigt henvise til sine bemærkninger til  

 bekendtgørelse nr. 121 ad § 3, stk. 1 b.
Da det drejer sig om offentlige institutioner finder veterinærdirektoratet  

 det rimeligt, at der søges etableret et samarbejde med henblik på indbyrdes  

 rådgivning mellem de for institutionerne ansvarlige, embedslægeinstitutionen  

 og levnedsmiddelkontrollen.« Hvilket herved meddeles.
 P.v.v.
