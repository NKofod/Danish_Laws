 I medfør af § 6 i lov om skibsmæglere og varemæglere, jf.  

 lovbekendtgørelse nr. 183 af 25. marts 1988, fastsættes:
 § 1.  Mæglere må ikke drive virksomhed som dispachør.  

 Mæglere må heller ikke for egen regning drive handel eller rederivirksomhed,  

 herunder bortfragtning af tidsbefragtede skibe, eller virksomhed som  

 kommissionær, handelsagent eller handelsrejsende.
 Stk. 2.  Mæglere kan, uanset bestemmelserne i stk. 1,  

 eje andele i partrederier, dog med den begrænsning, at en mæglers andel ikke  

 må overstige en trediedel af den samlede indskudte kapital.
 Stk. 3.  Mæglere må ikke som direktør,  

 bestyrelsesmedlem, funktionær eller på anden måde deltage i ledelsen eller  

 driften af de i stk. 1 omhandlede virksomheder.
 Stk. 4.  Mæglere kan, uanset bestemmelserne i stk. 3,  

 forene hvervet som mægler med hvervet som korresponderende reder i  

 partrederier, kommanditselskaber og lignende rederiselskaber.
 Stk. 5.  Bestemmelserne i stk. 1 og 3 kommer ikke til  

 anvendelse på mæglere, der før 1. december 1972 lovligt har drevet eller  

 deltaget i ledelsen eller driften af en af de i stk. 1 og 3 omhandlede  

 virksomheder.
 Stk. 6.  Erhvervs- og Selskabsstyrelsen kan i tilfælde,  

 der falder uden for bestemmelserne i stk. 1 og stk. 3, forbyde en mægler at  

 drive en erhvervsvirksomhed, der skønnes uforenelig med hvervet som mægler.
 Stk. 7.  Erhvervs- og Selskabsstyrelsen kan undtage fra  

 bestemmelserne i stk. 1, jf. stk. 2, og 3.
§ 2.  Skibsmæglere skal yde enhver, der forlanger det,  

 bistand ved klarering af skib og ladning, ligesom de skal vejlede førerne af  

 de skibe, hvis ekspedition i havn er dem betroet, med hensyn til de gældende  

 lokale havnebestemmelser og andre offentlige forskrifter af betydning, og er  

 ansvarlige for, at skibene bliver udstyret med alle de af danske myndigheder  

 foreskrevne papirer.
Mægleren kan dog nægte at foretage klareringen, indtil  

 der er stillet fornøden sikkerhed for hans udlæg, eller betaling herfor er  

 modtaget.
 § 3.  Varemæglere skal ved afslutning af en handel på  

 sælgers eller købers forlangende opgive henholdsvis købers eller sælgers navn  

 og bør i tilfælde, hvor den ene af parterne er en udenlandsk kontrahent,  

 forinden handelens afslutning gøre den anden kontrahent bekendt hermed.
 Stk. 2.  Når det overdrages en varemægler at besørge  

 varer bortsolgt ved offentlig auktion, skal han til sælgerne aflægge  

 nøjagtigt og fyldestgørende regnskab, som udviser, hvad enhver af disse skal  

 udrede af de påløbne omkostninger.
 § 4.  Mæglere må ikke betinge sig højere vederlag for  

 deres arbejde, end der kan anses for rimeligt.
 § 5.  Mæglere skal i mindst fem år opbevare kopier  

 eller genparter af de af dem afsluttede certepartier, henholdsvis slutsedler.
 § 6.  En mæglers forretningspapirer, annoncer og lign.  

 skal, hvis de indeholder andre navne end hans eget, klart udvise, hvem af de  

 pågældende, der har beskikkelse som mægler.
 Stk. 2.  Signatur på dokumenter, skrivelser og lign.  

 vedrørende de af en mægler som sådan udførte forretninger skal foruden  

 mæglerens navn angive, at han er mægler.
 § 7.  Overtrædelse af §§ 1-6 straffes med bøde.
 § 8.  Bekendtgørelsen træder i kraft den 1. februar  

 1989.
 Stk. 2.  Bekendtgørelse nr 290 af 27. juni 1967 om  

 skibsmægleres og varemægleres virksomhed og bekendtgørelse nr 489 af 21.  

 november 1972 om ændring heri ophæves.
