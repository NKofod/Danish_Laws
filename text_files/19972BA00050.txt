Nr BSF 50 Forslag til folketingsbeslutning om at forøge bevillingen til  

 biblioteksafgift i 1998 Fremsat af Ole Sohn (SF) Margrete Auken (SF) Jes Lunde (SF) Kristen  

 Touborg (SF) den 12. juni 1998 Folketinget pålægger kulturministeren at øge bevillingen til  

 biblioteksafgift i 1998 med ca. 25 mio. kr. til dækning af udgifter i  

 forbindelse med udredning af biblioteksafgift for 1997 og 1998 til  

 forfattere, hvis bøger forefindes som klassesæt på skolebiblioteker.
Bemærkninger til forslaget Biblioteksafgiftsnævnet har med sin afgørelse om, at en gruppe forfattere  

 i 1997 ikke fik, hvad de efter de gældende regler om biblioteksafgift havde  

 krav på, underkendt Kulturministeriets fortolkning af bestemmelserne herom i  

 biblioteksafgiftsloven.
De pågældende forfattere, hvis bøger forefindes i klassesæt på  

 skolebiblioteker, får af bevillingen til biblioteksafgift i 1998 - ud over  

 deres andel af dette års biblioteksafgift - udbetalt den manglende  

 biblioteksafgift for 1997. Biblioteksafgiften til disse forfattere udgør ca.  

 12,3 mio. kr. i 1997 og et tilsvarende beløb i 1998. Biblioteksafgiften for  

 alle de forfattere, der ikke har bøger i klassesæt på skolebibliotekerne,  

 reduceres i 1998 væsentligt.
På denne måde sker der i realiteten det, at dele  

 af den biblioteksafgift, der i 1997 blev udbetalt efter de af  

 Kulturministeriet udstukne objektive kriterier, inddrages igen.
 Det er ikke rimeligt at rette den skete fejl med tilbagevirkende kraft ved  

 at inddrage allerede udbetalte bibliotekspenge, hvorfor de 25 mio. kr. må  

 skaffes ved en forøgelse af bevillingen, således at forfatterne holdes  

 skadesløse.
Skriftlig fremsættelse Ole Sohn (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at forøge bevillingen til  

 biblioteksafgift i 1998.
(Beslutningsforslag nr.
B 50).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
