Skriftlig fremsættelse (14. marts 2012) Ministeren for sundhed og forebyggelse (Pia Olsen Dyhr, fg. ) Herved tillader jeg mig for Folketinget at fremsætte:
Forslag til lov om ændring af sundhedsloven og lov om Det Etiske Råd (Digital ansøgning om tilskud til lægemidler, organisatorisk ændring af embedslægeinstitutionerne, ændring af Sundhedsstyrelsens plejehjemstilsyn m.v., nedlæggelse af Det Nationale Forebyggelsesråd samt ændring af sekretariatet for Det Etiske Råd) (Lovforslag nr.
L 110) Som led i regeringens plan for Effektiv administration i staten samt øvrig generel tilpasning til de kommende års økonomiske rammer, vil der ske større ændringer på ministerområdet for sundhed og forebyggelse, herunder bl.a. strukturelle tilpasninger og opgavesammenlægninger.
Med henblik på at få iværksat de nødvendige effektiviserings- og prioriteringsinitiativer foreslås følgende justeringer af sundhedsloven og loven om Det Etiske Råd:
  Digitalisering af lægers ansøgninger om individuelle tilskud, således at ministeren kan fastsætte regler om formkrav til virksomheders og lægers ansøgninger om medicintilskud, herunder at ansøgningen og efterfølgende korrespondance skal ske digitalt.
  Udvikling og tilpasning af Sundhedsstyrelsens struktur for embedslægeinstitutionerne, således at Sundhedsstyrelsen fremover vil drive 3 embedslægeinstitutioner bemandet på faglig relevant vis.
  Målretning af Sundhedsstyrelsens tilsynsbesøg vedrørende de sundhedsmæssige forhold på plejehjem m.v.
  Nedlæggelse af Det Nationale Forebyggelsesråd som led i en ændret prioritering af forebyggelsesområdet.
  Sammenlægning af sekretariaterne for Det Etiske Råd og Den Nationale Videnskabsetiske Komité.
 Lovforslaget er sendt i høring samtidig med denne fremsættelse med henblik på, at lovforslaget kan træde i kraft 1. juni 2012 af hensyn til at sikre hurtig iværksættelse af de ovenfornævnte effektiviserings- og prioriteringsinitiativer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
