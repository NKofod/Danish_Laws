Bekendtgørelse om begrænsning af import, salg samt fremstilling til eksport inden for EU og til EFTA-lande af person- og varebiler m.v., der indeholder visse farlige stoffer1) I medfør af § 30, § 45, § 58 a og § 59, stk. 4, i lov om kemikalier, jf. lovbekendtgørelse nr. 849 af 24. juni 2014, fastsættes efter bemyndigelse:
Bekendtgørelsens anvendelsesområde § 1. Denne bekendtgørelse omfatter import, salg samt fremstilling til eksport inden for EU og til EFTA-lande af person- og varebiler og materialer og komponenter, herunder reservedele til person- og varebiler.
 Stk. 2. Import, salg samt fremstilling til eksport inden for EU og til EFTA-lande af afbalanceringsklodser, kulbørster til elmotorer og bremsebelægninger til alle person- og varebiler er forbudt, såfremt de indeholder bly i større mængder end angivet i § 3, stk. 5, nr. 1.
 Stk. 3. Bekendtgørelsen omfatter ikke:
1) person- og varebiler, der er importeret til eller solgt på fællesskabsmarkedet første gang før den 1. januar 2009, og som på salgstidspunktet opfyldte danske krav, og 2) materialer og komponenter, herunder reservedele til reparation af person- og varebiler, der er importeret eller solgt på fællesskabsmarkedet første gang før den 1. januar 2009, og som på salgstidspunktet opfyldte danske krav.
 § 2. I denne bekendtgørelse forstås ved:
 1) Personbil: 2) Bil indrettet til benyttelse til befordring af højst ni personer føreren medregnet.
 2) Varebil:2) Bil indrettet til benyttelse til godsbefordring, og som har en tilladt totalvægt på ikke over 3500 kg.
 3) Bly: Grundstoffet bly, både i metallisk form og i kemisk forbindelse med andre stoffer.
 4) Kviksølv: Grundstoffet kviksølv, både i metallisk form og i kemisk forbindelse med andre stoffer.
 5) Cadmium: Grundstoffet cadmium, både i metallisk form og i kemisk forbindelse med andre stoffer.
 6) Hexavalent chrom: Grundstoffet chrom i kemisk forbindelse med andre stoffer, hvor chrom indgår med iltningstrin 6.
Begrænsning af import, salg samt fremstilling til eksport inden for EU og til EFTA-lande § 3. Import, salg samt fremstilling til eksport inden for EU og til EFTA-lande af person- og varebiler med materialer eller komponenter, der indeholder bly, kviksølv, cadmium eller hexavalent chrom, er forbudt.
 Stk. 2. Import, salg samt fremstilling til eksport inden for EU og til EFTA-lande af materialer og komponenter, der indeholder bly, kviksølv, cadmium eller hexavalent chrom, til anvendelse i person- og varebiler, er forbudt.
 Stk. 3. Uanset forbuddet i stk. 1 er import, salg samt fremstilling til eksport inden for EU og til EFTA-lande af person- og varebiler, der indeholder bly, kviksølv, cadmium og hexavalent chrom i de materialer og komponenter, som er nævnt i bilag 1, tilladt med de begrænsninger, bilaget angiver.
Stk. 4. Uanset forbuddet i stk. 2 er import, salg samt fremstilling til eksport inden for EU og til EFTA-lande af materialer og komponenter, der indeholder bly, kviksølv, cadmium og hexavalent chrom, og som er nævnt i bilag 1, tilladt med de begrænsninger, bilaget angiver.
Dette gælder tillige reservedele til udskiftning eller reparation af de biler, materialer og komponenter, der er nævnt i bilag 1.
 Stk. 5. Uanset forbuddet i stk. 1 og 2 tillades et maksimalt indhold af følgende:
 1) Bly i homogene materialer på 0,1 vægtprocent.
 2) Kviksølv i homogene materialer på 0,1 vægtprocent.
 3) Cadmium i homogene materialer på 0,01 vægtprocent.
 4) Hexavalent chrom i homogene materialer på 0,1 vægtprocent.
 Stk. 6. Undtagelserne i stk. 5 gælder kun, hvis stoffet ikke er tilsat med henblik på at bibringe det endelige produkt en særlig egenskab eller et særligt udseende.
 Stk. 7. Uanset forbuddet i stk. 2 er det tilladt at importere og sælge demonterede dele fra person- og varebiler, herunder dele som helt eller delvist består af komponenter og materialer, som er nævnt i bilag 1, med henblik på genbrug, forudsat anvendelsen var i overensstemmelse med gældende regler, da de blev solgt første gang.
 Mærkning m.v.
§ 4. Enhver, der erhvervsmæssigt importerer, sælger eller til eksport inden for EU og til EFTA-lande fremstiller personbiler, varebiler eller reservedele til disse biler, skal sikre, at plastkomponenter og -materialer med en vægt på over 100 gram er mærket.
Ved mærkningen anvendes følgende terminologi:
 1) ISO 1043 - 1 Plast - Symboler og forkortede termer - Del 1: Grundlæggende polymerer og deres særlige karakteristika.
 2) ISO 1043 - 2 Plast - Symboler og forkortede termer - Del 2: Fyldstof og forstærkede materialer.
 3) ISO 11.469 - Generisk identifikation og mærkning af plastprodukter.
Stk. 2. Enhver, der erhvervsmæssigt importerer, sælger eller til eksport inden for EU og til EFTA-lande fremstiller personbiler, varebiler eller reservedele til disse biler skal sikre, at elastomerkomponenter og elastomermaterialer, undtagen dæk med en vægt på over 200 gr., er mærket.
Ved mærkningen anvendes følgende terminologi:
 1) ISO 1629 Gummi og latex - Benævnelser.
Stk. 3. ISO 1043 - 1, ISO 1043 - 2, og ISO 11.469, jf. stk. 1, nr. 1-3, indføres ikke i Lovtidende.
Oplysninger om standarderne kan fås til gennemsyn i Miljøstyrelsen.
 § 5. Enhver, der erhvervsmæssigt importerer, sælger eller til eksport inden for EU og til EFTA-lande fremstiller personbiler, varebiler eller materialer og komponenter til disse biler, skal sikre, at materialer og komponenter, som er nævnt i bilag 1, er mærket eller gjort identificerbare, såfremt der i bilaget er angivet krav herom.
 Stk. 2. Ved mærkning eller anden form for identifikation af materialer og komponenter skal det fremgå, at materialet eller komponenten skal fjernes som led i den særskilte behandling, jf. bekendtgørelse om håndtering af affald i form af motordrevne køretøjer og affaldsfraktioner herfra.
Tilsyn og kontrol § 6. Tilsyn og kontrol med overholdelse af reglerne i bekendtgørelsen udøves af Miljøstyrelsen, jf. lovens regler herom.
Straffebestemmelser § 7. Medmindre højere straf er forskyldt efter den øvrige lovgivning straffes med bøde den, der 1) i strid med forbuddet i § 1, stk. 2, importerer, sælger eller til eksport inden for EU og til EFTA-lande fremstiller afbalanceringsklodser, kulbørster til elmotorer og bremsebelægninger til person- og varebiler, med et indhold af bly i større mængder end angivet i § 3, stk. 5, nr. 1, 2) importerer, sælger eller til eksport inden for EU og til EFTA-lande fremstiller person- og varebiler i strid med § 3, 3) importerer, sælger eller til eksport inden for EU og til EFTA-lande fremstiller person- og varebiler og undlader at mærke plastkomponenter og -materialer i overensstemmelse med § 4 eller 4) importerer, sælger eller til eksport inden for EU og til EFTA-lande fremstiller person- og varebiler og undlader at mærke eller på anden måde identificere materialer og komponenter som nævnt i bilag 1, hvor bilaget angiver krav herom, jf. § 5.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på miljøet eller fremkaldt fare derfor eller 2) opnået eller tilsigtet en økonomisk fordel, herunder besparelser, for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 8. Bekendtgørelsen træder i kraft den 31. december 2015.
 Stk. 2. Bekendtgørelse nr. 1257 af 11. decmber 2008 om begrænsning af import, salg samt fremstilling til eksport inden for EU og til EFTA-lande af person- og varebiler m.v., der indeholder visse farlige stoffer, ophæves.
Miljø- og Fødevareministeriet, den 1. december 2015 Claus Torp / Peter Østergård Have Bilag 1 Materialer og komponenter, der er undtaget fra forbuddet i § 3 1) Denne undtagelse skal revideres i 2015.
 2) Afmontering, hvis en grænse på 60 g pr. køretøj overskrides i forening med nr. 10a). Ved anvendelsen af denne bestemmelse regnes elektroniske anordninger, der ikke er monteret af fabrikanten på produktionslinjen, ikke med.
 3) Denne undtagelse skal revideres i 2014.
 4) Afmontering, hvis en grænse på 60 g pr. køretøj overskrides i forening med nr. 8a) til 8j). Ved anvendelsen af denne bestemmelse regnes elektroniske anordninger, der ikke er monteret af fabrikanten på produktionslinjen, ikke med.
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2000/53/EF af 18. september 2000 om udrangerede køretøjer, EU-Tidende 2000, nr.
L 269, side 34, som senest ændret ved Kommissionens direktiv 2013/28/EU af 17. maj 2013 om ændring af bilag II til Europa-Parlamentets og Rådets direktiv 2000/53/EF om udrangerede køretøjer, EU-Tidende 2013, nr.
L 135, side 14.
 2) De i § 2 anvendte definitioner er fastlagt i Trafikstyrelsens Detailforskrifter for køretøjer.
