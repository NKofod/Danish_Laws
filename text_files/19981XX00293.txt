Skriftlig fremsættelse (10. februar 1999) Miljø- og energiministeren (Svend Auken):
 Herved tillader jeg mig for Folketinget at  

 fremsætte:
 Forslag til lov om forurenet jord.
(Lovforslag nr.
L 183).
 Lovforslaget, som bygger på jordforureningsudvalgets  

 betænkning af 1. marts 1996 samt en omfattende høring af  

 erhvervs- og interesseorganisationer, tjener flere hovedformål:
 For det første er forslaget udtryk for en samling  

 af bestemmelser om forurenet jord, som i dag er spredt i affaldsdepotloven,  

 værditabsloven samt dele af miljøbeskyttelsesloven.
 En samlet lovgivning, som et bredt flertal i Folketinget  

 efterlyste i forbindelse med 1. behandlingen af forslag til regulering af  

 fyldjord i råstofgrave - L129 - den 16. januar 1997.
 For det andet skal forslaget ses i forlængelse af  

 den lovgivning til opfølgning af vandmiljøplan II, som  

 Folketinget vedtog den 26. juni 1998, særligt ændringerne af  

 vandforsyningsloven.
 Sigtet med disse ændringer var en forbedret  

 drikkevandsbeskyttelse, og grundlaget herfor var drikkevandsudvalgets  

 betænkning af 17. december 1997. Et af formålene var bl.a. inden  

 for de særlige drikkevandsområder at få igangsat en proces,  

 der sikrede, at der skete en konkret udpegning af de lokaliteter (i form af  

 indsatsplan), hvor der i første omgang skal sættes ind med en  

 særlig beskyttelse af grundvandet mod pesticider og  

 nitratforurening.
 Da en sådan beskyttelse af grundvandet i et givet  

 område kun er effektiv, hvis der sker en indsats mod samtlige kilder  

 til forurening, har et enigt drikkevandsudvalg peget på, at en ny  

 jordforureningslov er nødvendig, idet det nuværende  

 administrationsgrundlag på jordforureningsområdet ikke er  

 hensigtsmæssigt.
 Det foreliggende lovforslag udgør grundlaget for en  

 sammenhængende og styrket indsats mod jordforurening for at sikre  

 vandforsyningen og befolkningens sundhed.
 Et sådant grundlag er indeholdt i  

 nærværende forslag.
 Hovedændringerne, i forhold til den eksisterende  

 lovgivning, er:
Bedre muligheder for at foretage en samlet prioritering og  

 koordinering af den offentlige indsats.
Loven foreslås udvidet  

 således, at den offentlige kortlægnings- og
afværgeindsats også kommer til at omfatte nye forureninger  

 (som har fundet sted efter starten af 70´erne) og diffuse forureninger  

 (typisk forureninger fra opfyldningsmateriale eller luftbårne stoffer).  

 I dag er der kun mulighed for en offentlig indsats i forhold til gamle  

 forureninger (som har fundet sted før starten af 70´erne) og fra  

 punktkilder.
 Bedre styring af muligt forurenet jord, der flyttes fra et  

 sted til et andet, gennem en anmeldepligt og det nye  

 kortlægningssystem.
 Ubetinget forureneransvar, der følges op af  

 en obligatorisk forsikringsordning for villatankejere, som sikrer det  

 økonomiske grundlag for private boligejere ved oprensning efter  

 olieforureninger.
Opgaven med at løse problemerne inden for  

 jordforurening er en meget vanskelig opgave inden for  

 miljøområdet.
Såvel teknisk, fagligt som politisk og  

 samtidig en opgave med et langt tidsmæssigt perspektiv.
Jeg  

 lægger derfor megen vægt på, at den samlede lovgivning om  

 jordforurening gennemføres med den bredest mulige tilslutning.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige behandling.
