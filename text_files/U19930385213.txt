 Strejke- og blokadevarsel og varsel om sympatikonflikt mod gårdejer,  

 der ikke ønskede at indgå overenskomst med SiD, ikke retmæssige.
 En uorganiseret gårdejer ønskede ikke at indgå overenskomst med SiD.
 I den anledning varslede SiD strejke og blokade mod ham, ligesom SiD  

 varslede sympatikonflikt over for Mejeribrugets Arbejdsgiverforening, i form  

 af forbud for SiDs medlemmer mod til- og frakørsel af mælk og mejeriprodukter  

 til og fra gårdejeren.
Gårdejeren indbragte konfliktvarslernes lovlighed for Arbejdsretten,  

 der udtalte, at SiD ved at have indgået overenskomst for jordbrug med Land-  

 og Skovbrugets Arbejdsgivere havde godtgjort, at området hørte ind under SiDs  

 naturlige faglige område.
Indklagedes interesse fandtes imidlertid ikke at  

 have den fornødne styrke og aktualitet til at legitimere brugen af  

 kampskridt.
Der var herved ikke lagt vægt på, at de to hos gårdejeren ansatte  

 medhjælpere ikke var medlemmer af SiD, men på, at det måtte lægges til grund,  

 at det er almindeligt, at gårdejere, der kun har brug for en eller to  

 medhjælpere, ansætter unge medhjælpere for en aftalt periode, og at det er  

 sjældent, at sådanne gårdejere og medhjælpere er organiserede.
Den varslede  

 hovedkonflikt ansås herefter ulovlig, og den varslede sympatikonflikt ansås  

 ulovlig i forhold til gårdejeren.
 Under denne sag har De danske Landboforeninger som mandatar for gårdejer  

 Laurentius Schilderink, Ribe, indklaget Landsorganisationen i Danmark for  

 Specialarbejderforbundet i Danmark for Arbejdsretten og nedlagt følgende  

 påstande:
 Principalt.
 Den af indklagede over for klager ved skrivelser af 23. juli 1993 og 5.  

 august 1993 varslede hovedkonflikt i form af strejke og blokade med  

 tilhørende sympatikonflikt kendes ulovlig i forhold til klager.
 Subsidiært.
 Den sympatikonflikt, som indklagede i hovedkonfliktens varslingsskrivelser  

 af 23. juli 1993 og 5. august 1993 til klager har forbeholdt at iværksætte -  

 og som foreløbig er varslet ved skrivelser af 31. august 1993 og 9. september  

 1993 over for Sammenslutningen af Landbrugets Arbejdsgiverforeninger - kendes  

 ulovlig i forhold til klager.
 Indklagede har påstået frifindelse.
 Sagens omstændigheder er følgende:
Gårdejer Laurentius Schilderink, der er 31 år og hollandsk statsborger,  

 har i 5-6 år drevet landbrugsvirksomhed her i landet.
Han driver nu ejendomme  

 på i alt ca. 160 hektar.
Bedriften er tilrettelagt rationelt.
Jorden drives  

 udelukkende med majs og græs, medens en besætning på ca. 170 køer er samlet i  

 en moderne stald.
I de første år efter etableringen her i landet havde  

 gårdejer Schilderink en ung mand som medhjælp, hvorefter hans broder var  

 ansat som medhjælp i et par år.
Der er fra den 1. april 1993 og den 3.  

 september 1993 ansat en fuldtidsmedhjælper og en halvtidsmedhjælper.
Begge  

 medhjælpere er hollandske statsborgere.
Fuldtidsmedhjælperen er født i 1970.  

 Halvtidsmedhjælperen er fuldtidsmedhjælperens samlever og født i 1969. De er  

 begge ansat for en periode på 1 år.
Arbejdstiden er gennemsnitlig 47 og 19  

 1/2 time om ugen.
Lønnen er 13.000 kroner og 7.000 kroner om måneden plus  

 kost og logi.
Medhjælperne bor i halvdelen af et stuehus på 250 m2 mod  

 betaling af den skattemæssige værdi af boligen.
Medhjælpernes arbejde består  

 i det væsentlige i at passe kvægbesætningen.
Gårdejer Laurentius Schilderink er ikke organiseret og ønsker heller ikke  

 at være det.
Det samme gælder medhjælperne.
 Fuldtidsmedhjælperens løn er 3.070,75 kroner mindre pr. måned end lønnen  

 efter overenskomsten for jordbrug mellem Land- og Skovbrugets Arbejdsgivere  

 og Specialarbejderforbundet i Danmark.
 Halvtidsmedhjælperens løn er ca. 1500 kroner større pr. måned end lønnen  

 efter overenskomsten for jordbrug mellem Land- og Skovbrugets Arbejdsgivere  

 og Specialarbejderforbundet i Danmark.
 Specialarbejderforbundet i Danmark tilskrev den 23. juli 1993 gårdejer  

 Schilderink således:
 »Varsling af strejke, blokade og sympatistrejke.
 Under henvisning til, at det ikke har været muligt at få afsluttet  

 forhandlingerne med deraf følgende vedtagelse af en overenskomst gældende for  

 Deres virksomhed og vor fagforening, skal vi hermed meddele Dem, at der under  

 forudsætning af SiD's kompetente forsamlings godkendelse vil blive etableret  

 strejke fra:
 Mandag, den 2. august 1993 ved arbejdstids begyndelse.
 Vi kan samtidig meddele, at der vil blive forsøgt etableret sympatistrejke  

 snarest muligt herefter, således at organiseret arbejdskraft ikke må levere,  

 af- og pålæsse varer til og fra Deres virksomhed.
 Fagforeningen er naturligvis indforstået med, at man forsøger problemerne  

 løst gennem forhandling.
En sådan forhandling kan fortsat aftales vore kontorer imellem, eventuelt  

 pr. telefon.« Specialarbejderforbundet i Danmark tilskrev den 5. august 1993 gårdejer  

 Schilderink således:
 »Vedrørende oprettelse af overenskomst.
 Fra Specialarbejderforbundets afdeling i Ribe har vi modtaget indberetning  

 om, at det ikke har været muligt at oprette overenskomst med Deres  

 virksomhed.
 Afdelingen har samtidig anmodet om tilladelse til iværksættelse af  

 strejke/blokade mod Deres virksomhed.
 Vi skal derfor meddele, at anmodningen har været forelagt forbundets  

 kompetente forsamling, som har givet tilladelse til, at der foretages  

 forberedende kampskridt, herunder etablering af strejke/blokade mod Deres  

 virksomhed, samt om nødvendigt etablering af sympatikonflikt, hvilket vil  

 være ensbetydende med manglende afhentning af virksomhedens produkter samt  

 levering af foderstoffer m.v.
 Da det ikke på mødet den 28. juli 1993, var muligt at oprette overenskomst  

 på virksomheden, skal det meddeles, at vi dog ikke betragter dette møde som  

 et udtømmende forsøg på en forhandlingsløsning.
 Det vil derfor være muligt for Dem, såfremt De vil indgå overenskomst, at  

 rette henvendelse til forretningsfører Steen Andersen efter den 9. august  

 1993 dog senest den 18. august 1993 kl. 12,00.
 Vi skal derfor meddele, at der såfremt der ikke er fundet en  

 forhandlingsløsning inden den 18. august 1993 med virkning fra arbejdstids  

 begyndelse torsdag den 19. august 1993 vil blive iværksat strejke/blokade mod  

 Deres virksomhed.
 Skulle vi dog inden den 18. august 1993 modtage meddelelse om, at Deres  

 virksomhed har søgt medlemskab af Land- og Skovbrugets Arbejdsgivere, vil vi  

 tage sagen op til fornyet overvejelse.
I håb om at høre fra Dem i forlængelse af den 9. august 1993.« Specialarbejderforbundet i Danmark tilskrev den 25. august 1993  

 Mejeribrugets Arbejdsgiverforening således:
 »Vedrørende 1. sympatikonfliktvarsel.
 Til støtte for forbundets GLS-gruppes bestræbelser på at få oprettet  

 overenskomst med gårdejer Laurentius Scheldering, Søndermarksvej 17, 6760  

 Ribe, skal vi hermed meddele, at vort forbunds ledelse har besluttet at  

 forelægge vor kompetente forsamling, at der til støtte for ovennævnte  

 konflikt iværksættes arbejdsstandsning for de af vort forbunds medlemmer, der  

 er beskæftiget med til- og frakørsel af mælk og mejeriprodukter ved MD Foods  

 A.m.b.a., Region Syd, Røddingvej 23, Brændstrup, 6630 Rødding.
Omfanget af konflikten, og på hvilket tidspunkt den skal træde i kraft,  

 sker i henhold til den beslutning vor kompetente forsamling vil træffe, og  

 vil være indeholdt i 2. sympatikonfliktvarsel fra Landsorganisationen i  

 Danmark.« Specialarbejderforbundet i Danmark tilskrev den 26. august 1993 gårdejer  

 Peder Gæmelke, Røjgård, Vejen, således:
 »Vedrørende oprettelse af overenskomst med gårdejer Laurentius  

 Schilderink, Søndermarksvej 17, Ribe.
 ./. Hermed fremsendes som aftalt et eksemplar af  

 tiltrædelsesoverenskomsten for jordbrug.
 Som det fremgår, har vi tilladt os at udfylde hele overenskomsten, således  

 at gårdejer Laurentius Schilderink kun med sin underskrift skal bekræfte, at  

 han har indgået på denne overenskomst.
 Samtidig har vi fra vores SiD Ribe afdeling modtaget meddelelse om, at man  

 ønsker et møde til fornyet drøftelse af overenskomsten.
 Vi kan dog på forhånd meddele, såfremt en drøftelse skal gå på anden end  

 enten en tiltrædelsesoverenskomst eller en indmeldelse i Land- og Skovbrugets  

 Arbejdsgivere, vil mødet være formålsløst, da vi ikke ønsker at indgå aftaler  

 af anden art.
Ligeledes kan det oplyses, at vi d.d. har foranlediget iværksættelse af  

 sympatiblokade til ikrafttræden den 17. september 1993 på mejeriområdets  

 transportside.« Den fremsendte tiltrædelsesoverenskomst indeholdt i § 8 følgende  

 bestemmelse:
 »ORGANISATIONSFORHOLD.
 Undertegnede arbejdsgiver er indforstået med, at der kun beskæftiges  

 medlemmer af Specialarbejderforbundet i Danmark.
Denne overenskomst er sideløbende med den til en hver tid gældende  

 overenskomst for Jordbrug indgået mellem Specialarbejderforbundet i Danmark  

 og Land- og Skovbrugets Arbejdsgivere.« Overenskomsten for jordbrug mellem Land- og Skovbrugets Arbejdsgivere og  

 Specialarbejderforbundet i Danmark indeholder i § 25 følgende bestemmelse:
»ORGANISATIONSFORHOLD 1. Landbrug og maskinstationer:
 Ved landbrugs- og maskinstationsarbejde indgår arbejdsgiverne på som  

 hidtil at beskæftige medlemmer af Specialarbejderforbundet i Danmark.
 2. Frugtplantager:
Ved arbejde i frugtplantager bør voksne så vidt muligt være medlemmer af  

 Specialarbejderforbundet i Danmark, herfra undtages dog kortvarigt  

 beskæftigelse.
Stridigheder om arbejderes tilhørsforhold til andet forbund er  

 arbejdsgiveren uvedkommende.
 3. Minkfarme:
Minkfarme indgår på fortrinsvis at beskæftige medlemmer af  

 Specialarbejderforbundet i Danmark.« Specialarbejderforbundet i Danmark tilskrev den 31. august 1993  

 Sammenslutningen af Landbrugets Arbejdsgiverforeninger således:
»Vedrørende 1. sympatikonfliktvarsel Til støtte for forbundets GLS-gruppes bestræbelser på at få oprettet  

 overenskomst med gårdejer Laurentius Scheldering, Søndermarksvej 17, 6760  

 Ribe, skal vi hermed meddele, at vort forbunds ledelse har besluttet at  

 forelægge vor kompetente forsamling, at der til støtte for ovennævnte  

 konflikt iværksættes arbejdsstandsning for de af vort forbunds medlemmer, der  

 er beskæftiget med til- og frakørsel af mælk og mejeriprodukter ved MD Foods  

 Branderup Mejeri, Branderup Bygade 13, 6535 Branderup.
Omfanget af konflikten, og på hvilket tidspunkt den skal træde i kraft,  

 sker i henhold til den beslutning vor kompetente forsamling vil træffe, og  

 vil være indeholdt i 2. sympatikonfliktvarsel fra Landsorganisationen i  

 Danmark.« Landsorganisationen i Danmark tilskrev den 9. september 1993  

 Sammenslutningen af Landbrugets Arbejdsgiverforeninger således:
»Vedr.: 2. sympatikonfliktvarsel Ved anbefalet skrivelse af 31. august 1993 til Sammenslutningen af  

 Landbrugets Arbejdsgiverforeninger, Forretningsudvalget, har  

 Specialarbejderforbundet i Danmark meddelt, at forbundet - til støtte for en  

 af forbundet varslet konflikt mod gårdejer Laurentius Scheldering,  

 Søndermarksvej 17, 6760 Ribe - agter at forelægge sin kompetente forsamling  

 forslag om iværksættelse af sympatikonflikt.
 Hovedkonflikten mod gårdejer Laurentius Scheldering blev iværksat fra og  

 med torsdag den 19. august 1993 ved normal arbejdstids begyndelse.
Under henvisning hertil skal vi meddele, at de kompetente forsamlinger i  

 såvel forbundet som Landsorganisationen har besluttet at iværksætte  

 sympatikonflikten således, at intet medlem af forbundet beskæftiget hos MD  

 Foods, Branderup Mejeri, Branderup Bygade 13, 6535 Branderup, fra og med  

 mandag den 20. september 1993 ved normal arbejdstids begyndelse må beskæftige  

 sig med til- og frakørsel af mælk og mejeriprodukter fra ovennævnte  

 virksomhed.« Gårdejer Laurentius Schilderink har herefter fra den 20. september 1993  

 været afskåret fra at levere mælk til mejeriet i Branderup.
Han har i stedet  

 leveret mælk til Albyer, Nordfriesland Mejeri.
 De danske Landboforeninger har den 21. september 1993 udarbejdet følgende  

 notat:
»Facts om beskæftigelse og ansættelsesforhold i landbruget (1992) - Kun ca. 16 pct. af bedrifterne har faste medhjælpere - Det gennemsnitlige antal medhjælpere er 1,4 - Kun ca 500 landmænd har mere end 3 faste medhjælpere (Ovenstående tal vedr. alene landbrug - gartneri m.v. er ikke medregnet) Kilde: Specialudskrift fra Danmarks Statistik, 1993 Land- og Skovbrugets Arbejdsgivere har ialt ca. 1.400 medlemmer.
Heraf er  

 en betydelig del dog skovbrug, maskinstationer, foderstofvirksomheder samt  

 andre virksomheder med tilknytning til jordbruget.
Mindre end 1000  

 landbrugsbedrifter - eller under 10 pct. af de bedrifter der har fast fremmed  

 medhjælp - er således dækket af overenskomst med SID gennem medlemskab af  

 Land- og Skovbrugets Arbejdsgivere.« Forretningsfører Erik Nielsen, Specialarbejderforbundet i Danmark, har  

 under domsforhandlingen forklaret, at han har landbrug og maskinstationer som  

 arbejdsområde.
Specialarbejderforbundet har 5800 medlemmer, der er  

 beskæftiget i landbruget, herunder på maskinstationer.
Overenskomsten for  

 jordbrug mellem Land- og Skovbrugets Arbejdsgivere og  

 Specialarbejderforbundet i Danmark omfatter omkring 850 arbejdsgivere, der er  

 medlemmer af SALA, og nok 2000 medlemmer af SiD.
Herudover er der indgået 70  

 tiltrædelsesoverenskomster og 20 lokaloverenskomster.
Medlemmerne er jævnt  

 fordelt over hele landet.
Klager har anført, at sagen er anlagt for at få afgjort spørgsmålet, om  

 det er berettiget at anvende kampmidler i et tilfælde, hvor der på et  

 landbrug alene er beskæftiget en fuldtidsmedhjælper og en halvtidsmedhjælper,  

 som ikke er medlem af indklagede.
Man anser det for et - gennem mange år -  

 rodfæstet princip, at landmænd og deres medhjælpere, hvis de er enige herom,  

 har ret til at indgå ansættelsesaftaler uden medvirken fra arbejdsmarkedets  

 organisationer.
Klager har videre anført, at indklagede ikke har bevist, at  

 arbejdspladsen falder ind under indklagedes naturlige faglige område.
Klager  

 har dernæst anført, at indklagede ikke har den fornødne faglige interesse i  

 at anvende kampmidlerne.
Kun få ansatte er organiseret, og indklagede har  

 hidtil ikke anvendt kampmidler for at få dette område yderligere  

 overenskomstdækket.
Hertil kommer, at indklagede ikke lovligt kan  

 gennemtvinge eksklusivaftaler ved anvendelse af kampmidler.
Til støtte for  

 den subsidiære påstand er anført, at den varslede sympatikonflikt står i  

 misforhold til målet med konflikten.
Indklagede har gjort gældende, at klageren ikke har godtgjort, at  

 almindelige retsgrundsætninger hindrer anvendelse af de varslede kampmidler.  

 Området hører ind under indklagedes naturlige faglige område, idet indklagede  

 har jordbrugsoverenskomsten, som klageren foretager en betydelig  

 underbetaling i forhold til.
Indklagedes interesse er tilstrækkelig aktuel.  

 At indklagede har en lav organisationsprocent taler tværtimod for en  

 udvidelse af konfliktadgangen.
Det kan ikke være ulovligt at anvende  

 kampmidler for at få gennemført en eksklusivbestemmelse, når klager er blevet  

 stillet over for valget mellem tiltrædelsesoverenskomsten og medlemskab af  

 SALA.
Indklagede har bestridt, at der er misforhold mellem konfliktens mål og  

 sympatikonfliktens midler i denne sag, hvor klager selv er part i konflikten.
 Arbejdsretten skal udtale:
Indklagede har ved at indgå overenskomsten for jordbrug med Land- og  

 Skovbrugets Arbejdsgivere godtgjort, at området hører ind under indklagedes  

 naturlige faglige område.
Indklagedes interesse har imidlertid ikke den  

 fornødne styrke og aktualitet til at legitimere brugen af kampskridt.
Der er  

 herved ikke lagt vægt på, at de to hos klager ansatte medhjælpere ikke er  

 medlem af indklagede, men på at det må lægges til grund, at det er  

 almindeligt, at gårdejere, der kun har brug for en eller to medhjælpere,  

 ansætter unge medhjælpere for en aftalt periode, og at det er sjældent, at  

 sådanne gårdejere og medhjælpere er organiserede.
Klagers principale påstand  

 må herefter tages til følge.
 T h i k e n d e s f o r r e t :
 Den af indklagede, Specialarbejderforbundet i Danmark, over for gårdejer  

 Laurentius Schilderink ved skrivelser af 23. juli 1993 og 5. august 1993  

 varslede hovedkonflikt i form af strejke og blokade med tilhørende  

 sympatikonflikt er ulovlig i forhold til gårdejer Laurentius Schilderink.
 I sagsomkostninger skal indklagede, Landsorganisationen i Danmark for  

 Specialarbejderforbundet i Danmark, betale 2.000 kroner til Arbejdsretten.
 (* 1) Henvisninger: Per Jacobsen s.301 ff, 314, 595, Per Jacobsen: Lovlig  

 brug af kampskridt til støtte for overenskomstkrav 1987 s.25-27 og 87,  

 Hasselbalch Kollektivretten s.59 ff, K.9876 (A 1983 s.70), K.87.418 (A 1988  

 s.90), K.10.327 (A 1985, s.68).
