Ligebehandlingsnævnets afgørelse om køn - ansættelse - kommuner - medhold J.nr. 22-25480 En kvinde klagede over forskelsbehandling på grund af køn i forbindelse med, at hun fik afslag på sin ansøgning om et barselsvikariat som pædagog.
Klager oplyste, at hun til ansættelsessamtalen blev spurgt til hendes graviditetsplaner, hvortil hun oplyste, at hun var gravid.
Indklagede, der indtil da havde virket positive over for at ansætte hende, gav udtryk for, at det var ærgerligt.
De oplyste, at de gerne ville kontakte klager efter hendes barsel, da hun ville passe godt ind.
Indklagede gentog dette, da de dagen efter meddelte hende afslag på stillingen.
 Indklagede erkendte at have spurgt klager til hendes graviditetsplaner under ansættelsessamtalen, ligesom de i øvrigt kunne nikke genkendende til klagers oplysninger.
Nævnet vurderede herefter, at der var påvist faktiske omstændigheder, der gav anledning til at formode, at klager var blevet udsat for forskelsbehandling på grund af køn.
Indklagede havde ikke løftet bevisbyrden for, at ligebehandlingsprincippet ikke var blevet krænket.
 Klager fik herefter medhold og blev tilkendt en godtgørelse på 25.000 kr.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af køn i forbindelse med, at klager fik afslag på sin ansøgning om et barselsvikariat som pædagog efter at have oplyst, at hun var gravid.
Ligebehandlingsnævnets afgørelse Det var i strid med ligebehandlingsloven, at klager fik afslag på ansættelse.
 Indklagede skal inden 14 dage betale en godtgørelse til klager på 25.000 kr. med procesrente fra den 22. maj 2022, hvor klagen er modtaget i Ligebehandlingsnævnet.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager deltog den 18. maj 2022 i en jobsamtale til et barselsvikariat som pædagog ved den indklagede kommune.
Ved samtalen deltog blandt andet leder L på vegne af kommunen.
 På indklagedes forespørgsel om klagers planer for graviditet oplyste klager under samtalen, at hun var gravid.
 Klager fik mundtligt afslag på stillingen den 19. maj 2022.
 Klagen blev modtaget i Ligebehandlingsnævnet den 22. maj 2022.
 Klager fremsatte i klagen en beløbsmæssig påstand om betaling af en godtgørelse på 25.000 kr.
Parternes bemærkninger Klager gør gældende, at hun er blevet udsat for forskelsbehandling på grund af køn.
Hun ønsker sig tilkendt en godtgørelse.
Til jobsamtalen var der en god dialog.
Da klager fortalte om sin erfaring som pædagog, blev indklagede mere og mere begejstrede for hendes profil.
Indklagede gav udtryk for, at de godt kunne forestille sig klager arbejde hos dem, og at klager ville passe godt ind.
Til sidst i samtalen havde leder L dog et frækt spørgsmål, som hun kaldte det.
Hun spurgte klager, om hun havde tænkt sig at blive gravid inden for det næste halvandet år.
Klager, der var gravid, følte ikke, at hun kunne lyve, når de spurgte så direkte.
Hun fortalte dem derfor, at hun var gravid.
Det fik leder L til at udbryde: Det var ærgerligt, og klager følte herefter, at indklagede trak i land i forhold til deres tidligere positive tilkendegivelser under samtalen.
Leder L fortalte, at den medarbejder, som klager skulle vikariere for, pludselig var gået fra på grund af barsel, og at det var baggrunden for, at de spurgte klager om hendes graviditetsplaner.
Leder L gav udtryk for, at hun gerne ville gemme klagers ansøgning og kontakte hende efter endt barsel, da klager ville passe så godt ind.
Dette gentog leder L, da hun dagen efter meddelte klager telefonisk afslag på stillingen.
 Klager var derfor ikke i tvivl om, at hun blev fravalgt til stillingen på grund af sin graviditet.
 Indklagede vedkender sig at have overtrådt ligebehandlingsloven.
Leder L har oplyst, at det er korrekt, at hun stillede spørgsmålet om klagers planer for graviditet.
Leder L kan også nikke genkendende til det af klager anførte.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af køn efter lov om ligebehandling af mænd og kvinder med hensyn til beskæftigelse mv. (ligebehandlingsloven).
 Det fremgår af ligebehandlingsloven, at enhver arbejdsgiver skal behandle mænd og kvinder lige ved ansættelser, forflyttelser og forfremmelser.
 Ved ligebehandling forstås, at der ikke finder forskelsbehandling sted på grund af køn.
Der foreligger direkte forskelsbehandling, når en person på grund af køn behandles ringere, end en anden person bliver, er blevet eller ville blive behandlet i en tilsvarende situation.
Direkte forskelsbehandling på grund af køn foreligger herunder ved enhver form for negativ forskelsbehandling i forbindelse med graviditet.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klager fik den 19. maj 2022 afslag på et barselsvikariat som pædagog hos den indklagede kommune efter, at hun til jobsamtalen dagen inden  som svar på indklagedes spørgsmål til hendes graviditetsplaner  havde oplyst, at hun var gravid.
Klager har oplyst, at indklagede, som indtil da havde virket positive over for at ansætte hende, gav udtryk for, at det var ærgerligt.
Leder L udtalte, at de gerne ville kontakte klager efter hendes barsel, da klager ville passe godt ind.
Dette gentog leder L i forbindelse med det mundtlige afslag dagen efter.
 Indklagede har erkendt, at leder L under samtalen spurgte ind til klagers planer for graviditet, og at de kan nikke genkendende til klagers oplysninger.
 Nævnet vurderer herefter, at der er påvist faktiske omstændigheder, som giver anledning til at formode, at der er udøvet forskelsbehandling på grund af køn.
 Nævnet vurderer også, at indklagede ikke har løftet bevisbyrden for, at ligebehandlingsprincippet ikke er blevet krænket.
 Klager får derfor medhold i klagen.
 Der henvises herved til nævnets faste praksis i blandt andet sagsnr. 22-3032, sagsnr. 21-42803 og sagsnr. 20-43616.
Godtgørelse Klager tilkendes en godtgørelse, der skønsmæssigt passende kan fastsættes til 25.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete overtrædelse.
 Der henvises for så vidt angår godtgørelsens størrelse til nævnets faste praksis i blandt andet sagsnr. 22-3032, sagsnr. 21-42803, sagsnr. 20-43616 og sagsnr. 2015-6810-39242.
Indklagede skal herefter betale 25.000 kr. til klager med procesrente fra den 22. maj 2022, hvor sagen blev modtaget i Ligebehandlingsnævnet.
Beløbet skal betales inden 14 dage.
Retsregler Afgørelsen er truffet efter følgende bestemmelser:
