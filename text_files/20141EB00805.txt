Beretning afgivet af Miljøudvalget den 14. april 2015 Beretning over Forslag til folketingsbeslutning om forbud mod ftalaterne DEHP, DBP, BBP og DIBP [af Per Clausen (EL) m.fl.]:
1. Udvalgsarbejdet Beslutningsforslaget blev fremsat den 27. janaur 2015 og var til 1. behandling den 27. marts 2015. Beslutningsforslaget blev efter 1. behandling henvist til behandling i Miljøudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 14 spørgsmål til miljøministeren til skriftlig besvarelse, som denne har besvaret.
2. Politiske bemærkninger Socialdemokraties, Radikale Venstres, Socialistisk Folkepartis, Enhedslistens, Alternativets og Inuit Ataqatigiits medlemmer af udvalget finder, at brugen af særlig problematiske stoffer såsom hormonforstyrrende ftalater bør begrænses.
Børn kommer i dagligdagen i kontakt med mange ftalater, f.eks. i vinylgulve, plastduge, dækkeservietter m.m., og brugen af de fire hormonforstyrrende ftalater bør begrænses, hvor det er muligt i forbrugerprodukter, som børn kan komme i kontakt med.
Men ikke kun børn bør beskyttes mod de hormonforstyrrende ftalater.
Også gravide bør beskyttes, da fosterets udvikling er meget følsom over for påvirkninger fra disse stoffer.
 Danmark har i en årrække arbejdet for at indføre EU-regler på området, og der er igangsat flere tiltag på EU-plan med hensyn til begrænsning af brugen af ftalater.
I dag er der under REACH (EUs kemikalielovgivning) indført begrænsninger for brugen i legetøj og småbørnsartikler for tre af ftalaterne omhandlet i beslutningsforslaget (DEHP, DBP og BBP) samt for DINP, DIDP og DNOP.
Dertil kommer de danske regler om forbud mod de øvrige ftalater i legetøj og småbørnsartikler.
Disse regler blev indført i 2006, før REACH trådte i kraft.
De fire ftalater er også omfattet af godkendelsesordningen under REACH.
Europæiske virksomheder kan derfor ikke bruge de fire ftalater i produktionen efter den 21. februar 2015 uden at have søgt om en tidsbegrænset godkendelse fra Europa-Kommissionen.
Det kræver derimod ikke godkendelse at importere artikler med de fire ftalater fra lande uden for EU.
Det Europæiske Kemikalieagentur (ECHA) er ved at vurdere, om der er grundlag for at foreslå begrænsning af brugen af de fire ftalater i EU i andre artikler end de allerede regulerede legetøjs- og småbørnsartikler.
Vurderingen laves bl.a.  på baggrund af nye biomoniteringsdata vedrørende befolkningens udsættelse for stofferne.
ECHA har allerede den 5. marts 2015 notificeret til den særlige liste over intentioner (Registry of Intentions), at ECHA vil udarbejde et forslag til yderligere begrænsninger for brug af de fire ftalater i produkter.
ECHA har i den forbindelse spurgt, om Danmark vil samarbejde med ECHA om udarbejdelsen af dette forslag.
Miljøministeren har tilkendegivet, at Danmark gerne står til rådighed i forbindelse med udarbejdelsen af nye begrænsninger af ftalater på EU-plan.
Kommission har endvidere den 31. marts 2015 vedtaget et forslag om begrænsning af de fire ftalater i elektrisk og elektronisk udstyr.
Endelig har et flertal i ECHAs Medlemsstatskomité på forslag fra Danmark vedtaget, at de fire ftalater er hormonforstyrrende og derfor bør optages som hormonforstyrrende på kandidatlisten for særlig problematiske stoffer.
Da der ikke var enstemmighed i komiteen, har ECHA den 16. februar 2015 oversendt vurderingen til Kommissionen til videre behandling.
Den tidligere danske ftalatbekendtgørelse, der ville have begrænset indholdet af ftalater i alle artikler til indendørs brug og artikler, som kunne komme i kontakt med hud og slimhinder, blev ophævet, fordi den var udstedt parallelt med behandlingen af forslag om EU-begrænsning.
Udstedelsen var derfor i strid med procedurerne i REACH og princippet om loyalt samarbejde.
Miljøstyrelsen er ved at undersøge, om der er et nyt grundlag for at udarbejde nye danske ftalatregler i det tilfælde, at ECHAs vurdering ikke fører til fælles EU-regulering, da regeringen anerkender, at REACH giver et vist råderum for at udarbejde nationale regler.
Det forudsætter dog, at den påtænkte nationale regulering ligger uden for det materielt harmoniserede område.
Når et stof er optaget på begrænsningsbilaget, skal proceduren, som fremgår af REACH, altid følges, og der skal udarbejdes et dossier for stoffet.
Inden udarbejdelsen af dossieret igangsættes, skal det notificeres til ECHA, at medlemsstaten har til hensigt at udarbejde forslag til en ny begrænsning.
I forbindelse med udarbejdelsen af dossieret skal det vurderes, om der kan dokumenteres en risiko, som det er nødvendigt at håndtere på EU-plan.
Kan der ikke dokumenteres en risiko på EU-plan, er der mulighed for at udarbejde forslag til nationale begrænsninger i overensstemmelse med TEUF artikel 34-36 og reglerne i informationsproceduredirektivet.
Samlet set finder partierne det positivt, at ECHA også vurderer, at der er grundlag for udarbejdelse af et forslag til begrænsning af de fire ftalater i andre typer af artikler.
REACH er EUs kemikalielovgivning, som sikrer ensartet regulering på tværs af landegrænserne, og som dermed er afgørende for at sikre både et højt beskyttelsesniveau og ensartede vilkår for virksomhederne.
Derfor er det europæiske REACH-samarbejde et vigtigt omdrejningspunkt for den danske indsats på kemikalieområdet.
S, RV, SF, EL, ALT og IA vil derfor afvente resultatet af EU-processen med at udarbejde og behandle forslag til begrænsning af de fire ftalater i andre typer af artikler.
Hvis denne proces  mod forventning  ikke fører til nye begrænsninger på EU-plan, har miljøministeren tilkendegivet, at ministeren vil igangsætte processen mod et muligt nationalt forbud.
Herunder vil ministeren forelægge udvalget en vurdering af, hvilket grundlag der er for at indføre yderligere nationale begrænsninger af de fire ftalater i artikler.
Denne proces vil blive igangsat, hvis Kemikalieagenturet alligevel ikke foreslår begrænsninger i 2016.
 Partierne vil derfor nøje følge udviklingen i EU-reguleringen med hensyn til ftalater, så beskyttelsen af forbrugerne, især børn og gravide, kommer i højsædet.
Venstres, Dansk Folkepartis, Liberal Alliancens og Det Konservative Folkepartis medlemmer af udvalget finder det positivt, at der er igangsat et afklaringsarbejde på EU-plan om et eventuelt forbud mod stofferne.
Partierne finder, at en løsning bør dække hele EU.
Partierne vil derfor ikke binde miljøministeren til at fremsætte forslag om et dansk forbud uden at kende udfaldet af processen i EU og baggrunden for den beslutning, der måtte blive taget.
Partierne kan derfor ikke tilslutte sig flertallets ønske om at forpligte ministeren til at fremsætte forslag om nationale begrænsninger, hvis et forbud i hele EU ikke kan realiseres.
 P. u. v.
