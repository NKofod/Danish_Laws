Betænkning afgivet af Ligestillingsudvalget den 1. juni 2021 Betænkning over Forslag til folketingsbeslutning om gratis adgang til menstruationsprodukter [af Sikandar Siddique (UFG), Uffe Elbæk (UFG) og Susanne Zimmer (UFG)]:
1. Indstillinger Et flertal i udvalget (udvalget med undtagelse af EL og Sikandar Siddique (UFG)) indstiller beslutningsforslaget til forkastelse ved 2. (sidste) behandling.
 Et mindretal i udvalget (EL) vil stemme hverken for eller imod beslutningsforslaget ved 2. (sidste) behandling.
 Et andet mindretal i udvalget (Sikandar Siddique (UFG)) indstiller beslutningsforslaget til vedtagelse uændret.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget stemmer imod beslutningsforslaget.
Menstruation er en personlig sag og et personligt ansvar.
Selv om forslagsstillerne har ret i, at det kun er halvdelen af den danske befolkning, som menstruerer, og at det ikke er selvvalgt, betyder det ikke, at det er statens ansvar.
Alle mennesker er ikke ens, og det er ikke statens opgave at forsøge at udligne hver eneste lille forskel i kampen for, at vi skal blive det.
Vi er nødt til at tage ansvar for vores eget liv.
Ellers kan et sådant forslag meget hurtigt blive en glidebane.
Socialistisk Folkeparti og Enhedslisten Socialistisk Folkepartis og Enhedslistens medlemmer af udvalget er enige med forslagsstillerne i, at menstruationsprodukter kan være en stor udgift, særlig for menstruerende kvinder med lave indkomster, og at det over et langt liv er med til at øge den allerede eksisterende økonomiske ulighed mellem kønnene,  som dog hovedsagelig er forårsaget af uligeløn, ulige fordelt barsel, lavere værdiansættelse af kvindedominerede fag m.v.
SF og EL mener, at der først og fremmest er behov for at understøtte bæredygtige  og dermed også billige  menstruationsprodukter, og at især kvinder med de laveste indtægter bør stilles sådanne til rådighed, ligesom de allerede gør nogle steder i dag på herberger m.m.
Derudover mener SF og EL, at der er behov for en generel aftabuisering af menstruation og menstruationsprodukter.
Dette skal bl.a. ske med flere timer og mere tidssvarende seksualundervisning, hvor elever også bør introduceres til bæredygtige menstruationsprodukter som f.eks. menstruationskoppen og genbrugelige bind.
SF og EL vil arbejde videre med området.
Radikale Venstre Radikale Venstres medlemmer af udvalget mener først og fremmest, at udfordringen relateret til menstruation i en dansk kontekst er, at emnet er tabubelagt.
RV mener ikke, at gratis menstruationsprodukter til alle menstruerende er den rette måde at aftabuisere menstruation på.
Til gengæld arbejder RV for en styrket og mere tidssvarende seksualundervisning.
3. Udvalgsarbejdet Beslutningsforslaget blev fremsat den 2. marts 2021 og var til 1. behandling den 20. maj 2021. Beslutningsforslaget blev efter 1. behandling henvist til behandling i Ligestillingsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 1 bilag på beslutningsforslaget.
Karin Gaardsted (S) Birgitte Vind (S) nfmd.
Lars Aslan Rasmussen (S) Camilla Fabricius (S) Daniel Toft Jakobsen (S) Julie Skovsby (S) Kasper Sand Kjær (S) Tanja Larsson (S) Rasmus Horn Langhoff (S) Katrine Robsøe (RV) Samira Nawa (RV) Astrid Carøe (SF) Halime Oguz (SF) Pernille Skipper (EL) Rosa Lund (EL) Sikandar Siddique (UFG) Heidi Bank (V) fmd.
Fatma Øktem (V) Jane Heitmann (V) Karen Ellemann (V) Eva Kjer Hansen (V) Morten Dahlin (V) Liselott Blixt (DF) Karina Adsbøl (DF) Mette Hjermind Dencker (DF) Birgitte Bergman (KF) Mona Juul (KF) Lars Boje Mathiesen (NB) Alex Vanopslagh (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
