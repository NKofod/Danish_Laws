Nr BTB 36 Betænkning over Forslag til folketingsbeslutning om dansk nej til Europol  

 (Af Keld Albrechtsen (EL) og Søren Søndergaard (EL))   

 Nr B 36 1994-95, 1. samling Afgivet af Retsudvalget Afgivet: 19950307 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) beslutningsforslaget til forkastelse.
 Et mindretal (Socialistisk Folkepartis medlem af udvalget)  

 indstiller beslutningsforslaget til vedtagelse uændret og bemærker  

 følgende:
 SF indstiller beslutningsforslaget til vedtagelse, idet SF ikke finder, at  

 det foreliggende udkast til konvention om Europol svarer til de praktiske  

 krav til politisamarbejde, der skal til for at udgøre et modstykke til den  

 grænseoverskridende kriminalitet.
 Det er en unødvendig, bureaukratisk overbygning, som enten vil kunne blive  

 en stat i EU, som ingen kan styre - hvis det går, som man har planer om -  

 eller alternativt vil blive en stor fiasko.
Udkastet lægger endvidere op til, at Danmark har accepteret et knæfald for  

 de lande, der med al magt vil have Europol til også at bekæmpe  

 »terrorisme«.
Begrebet er ikke defineret, men skal ifølge aftalen  

 indføjes som en del af Europols arbejdsopgaver to år efter ikrafttræden af  

 konventionen.
Når man betænker de meget forskellige definitioner, man har set på dette  

 begreb igennem de sidste 30 år, kan man være ganske bekymret for, hvad den  

 danske regering reelt har sagt ja til.
Det er ikke mange år siden, at en  

 kommunistisk lokomotivfører blev afskediget i det tidligere Vesttyskland.
 SF's afvisning af dette projekt skal dog også ses i lyset af, at man fra  

 såvel den nuværende danske regering som de tidligere ikke har taget  

 udgangspunkt i god politimæssig praksis.
 Det er grunden til, at SF finder det mest sandsynligt, at dette projekt  

 går hen og bliver en fiasko.
 Politisamarbejde over grænserne er vigtigt; de store og stærke  

 kapitalkræfter, samfundet er oppe imod i de forskellige forbryderligaer,  

 nødvendiggør en forstærket indsats i EU-sammenhænge, i Europasammenhænge samt  

 på verdensplan.
 Den type politisamarbejde løses ikke ved, at man giver en institution som  

 Europol adgang til at samle oplysninger om alt mellem himmel og jord, som på  

 den ene eller anden måde kan defineres som alvorlig kriminalitet, der  

 vedrører to lande.
 Skal der skabes et ordentligt politimæssigt beredskab, så handler det om,  

 at politi i de forskellige lande (og her skal man især være opmærksom på de  

 østeuropæiske lande) skal lære hinanden og hinandens metoder at kende.
Sagen er jo den, at hvis man som politimand har en sag, som man ønsker  

 opklaret, så er det kun i den yderste nød, at man videregiver sine  

 møjsommeligt indsamlede oplysninger til et internationalt edb-system.
Nej, så  

 tager man telefonen og ringer til en politimand, som man har tillid til i det  

 land, der nu er på tale.
Politiet læser også aviser.
Det ved godt, at gymnasieelever kan hacke sig  

 ind på Pentagons mest fortrolige filer og sende det ud til alverden over  

 Internet.
Og når selv Pentagon ikke kan beskytte sig mod hackere - på  

 gymnasieniveau - hvordan vil man så kunne forestille sig, at den enkelte  

 politimand vil tro på dette system, hvor der er langt større magter, som kan  

 investere betydelige ressourcer i at bryde Europols systemer? Hvordan vil  

 justitsministeren så kunne tro på, at en politimand vil videregive de helt  

 særlige oplysninger i en alvorlig sag, som han vil have løst? Et andet mindretal (Fremskridtspartiets medlem af udvalget) vil  

 redegøre for sin stilling til beslutningsforslaget ved 2. (sidste)  

 behandling.
 Et tredje mindretal (Enhedslistens medlem af udvalget) indstiller  

 beslutningsforslaget til vedtagelse uændret.
