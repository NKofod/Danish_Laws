Bekendtgørelse om pristillæg til elektricitet produceret ved afbrænding af biomasse i henhold til § 45 b i lov om fremme af vedvarende energi1) I medfør af § 45 b, stk. 3, § 50, stk. 5, § 55, stk. 4, § 56 c, stk. 2, nr. 7, § 58 b, stk. 1, § 68, nr. 1, og § 73, stk. 1, i lov om fremme af vedvarende energi, jf. lovbekendtgørelse nr. 125 af 7. februar 2020, som ændret ved lov nr. 1532 af 18. december 2018, lov nr. 1566 af 27. december 2019 og lov nr. 883 af 12. maj 2021, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse vedrører pristillæg efter § 45 b i lov om fremme af vedvarende energi til elektricitet produceret ved afbrænding af biomasse.
Støtteordningen skal administreres i overensstemmelse med Europa-Kommissionens retningslinjer for statsstøtte til miljøbeskyttelse og energi 2014-2020 af 28. juni 2014, EU-Tidende 2014, nr.
C 200, side 1 og den af Europa-Kommissionen til enhver tid gældende godkendelse af ordningen.
 § 2. I denne bekendtgørelse forstås ved:
 1) Biomasse: Materiale, som fremgår af bilag 1 i lov om fremme af vedvarende energi.
 2) Elproduktionsanlæg: Teknisk enhed til elproduktion med eget GSRN-nummer.
 3) Driftsomkostninger: Omkostninger forbundet med driften af det støttede anlæg, herunder også brændselsomkostninger.
 4) Fyldestgørende ansøgning: Når Energistyrelsen har modtaget alle nødvendige oplysninger til at kunne træffe en afgørelse om tilsagn om pristillæg.
 5) Idriftsættelsestidspunktet for anvendelse af biomasse: Det tidspunkt, hvor elproduktionsanlægget er begyndt at levere elektricitet til elforsyningsnettet fra afbrænding af biomasse.
 6) Kriseramt virksomhed: Virksomhed, som er kriseramt i medfør af definitionerne i Fællesskabets gældende retningslinjer for statsstøtte til redning og omstrukturering af kriseramte virksomheder som ændret eller erstattet, jf. punkt 16 i Europa-Kommissionens Retningslinjer for statsstøtte til miljøbeskyttelse og energi 2014-2020 (2014/C 200/01).
 7) Stor virksomhed: Virksomhed, som ikke er en SMV omfattet af definitionen i Kommissionens henstilling af 6. maj 2003 om definitionen af mikrovirksomheder, små og mellemstore virksomheder, (EU-Tidende 2003, nr. 124 af 20. maj 2003, s. 36).
Kapitel 2 Ansøgning om tilsagn om pristillæg § 3. Fyldestgørende ansøgning om tilsagn om pristillæg til elektricitet produceret fra afbrænding af biomasse skal sendes til Energistyrelsen, jf. § 4. Ansøgningen skal indgives på et ansøgningsskema, som findes på Energistyrelsens hjemmeside www.ens.dk, og indsendes med elektronisk post til Energistyrelsen.
 Stk. 2. Behandling af fyldestgørende ansøgninger påbegyndes i den rækkefølge, de modtages i Energistyrelsen.
 Stk. 3. Der skal indsendes én ansøgning for hvert elproduktionsanlæg med angivelse af elproduktionsanlæggets GSRN-nummer.
 § 4. Ansøgningen, jf. § 3, stk.1, skal som minimum indeholde følgende oplysninger:
 1) Anlæggets navn i henhold til Stamdataregistret.
 2) Navn på ejeren eller ejerne af elproduktionsanlægget.
 3) CVR-nr. for den virksomhed, der ansøger om pristillæg.
4) Oplysning om hvorvidt elproduktionsanlægget modtager anden støtte til dækning af de støtteberettigede omkostninger.
Såfremt dette er tilfælde, beskrives den anden støtte.
 5) GSRN-nummer for elproduktionsanlægget, jf. § 3, stk. 3.
 6) Kort beskrivelse af elproduktionsanlægget, herunder elproduktionsanlæggets nominelle el-effekt målt i MW.
 7) Beskrivelse af hvilke brændsler og andre energikilder, der anvendes eller forventes at blive anvendt til elproduktion på anlægget samt hvor store andele af det samlede brændselsforbrug, målt pr. energienhed, træpiller og anden støtteberettigede biomasser, jf. § 2, stk. 1, nr. 1, udgør eller forventes at udgøre.
8) Dokumentation for det forudgående kalenderårs elproduktion produceret ved biomasse, hvortil der søges pristillæg efter denne bekendtgørelse samt § 45 b, stk. 1 i lov om fremme af vedvarende energi.
Såfremt der ikke har været elproduktion ved biomasse det forrige kalenderår, skal der oplyses et estimat for den forventede elproduktion.
 9) Dokumentation for idriftsættelsestidspunkt for anlægget til elproduktion fra afbrænding af biomasse, jf. § 2, nr. 5.
 10) Erklæring om at støttemodtageren ikke er kriseramt, jf. § 2, nr. 6.
 11) Erklæring om at støttemodtageren har efterkommet ethvert krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked.
 12 Erklæring om at den biomasse, der anvendes til elproduktion, opfylder de til enhver tid gældende kriterier for bæredygtighed og besparelse af drivhusgasemissioner, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v.
Kapitel 3 Tilsagn om pristillæg § 5. Energistyrelsen kan meddele tilsagn om pristillæg på baggrund af den i § 4 indsendte ansøgning og efter § 45 b i lov om fremme af vedvarende energi samt reglerne i denne bekendtgørelse.
 Stk. 2. Det er en betingelse for at modtage tilsagn om pristillæg, at:
1) anlægget er begyndt at levere elektricitet til elforsyningsnettet fra afbrænding af biomasse inden den 1. april 2019, 2) at anlægget ikke modtager pristillæg efter § 45 a i lov om fremme af vedvarende energi, 3) at anlægsejeren har efterkommet et eventuelt krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked, 4) at anlægsejer ikke er kriseramt, jf. § 2, nr. 6, og 5) at den biomasse, der anvendes til elproduktion, opfylder de til enhver tid gældende kriterier for bæredygtighed og besparelse af drivhusgasemissioner, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v.
Stk. 3. Tilsagn om pristillæg meddeles for en periode på op til 4 år.
Der kan efter ansøgning meddeles tilsagn om pristillæg for yderligere perioder på op til 4 år.
Der kan alene ydes tilsagn om støtte i op til 10 år fra bekendtgørelsens ikrafttrædelse.
 Stk. 4. Tilsagn om pristillæg til produktion af elektricitet fra afbrænding af biomasse efter § 5, stk. 1 på anlæg, hvor kapaciteten til produktion af elektricitet baseret på vedvarende energikilder overstiger 250 MW er betinget af særskilt godkendelse af Europa-Kommissionen, jf. punkt 20, litra b i Europa-Kommissionens Retningslinjer for statsstøtte til miljøbeskyttelse og energi 2014-2020 (2014/C 200/01).
Stk. 5. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser eller fra andre offentligt tilgængelige registre eller databaser til kontrol af eller supplement til de oplysninger, der er angivet i ansøgningen.
Energistyrelsen kan ligeledes til prøvelse af rigtigheden af indholdet i de afgivne erklæringer, jf. § 4, nr. 10 og 11, anmode ansøger om supplerende oplysninger til brug herfor.
Kapitel 4 Udbetaling af pristillæg § 6. Energistyrelsen udbetaler pristillæg til anlægsejeren, som har modtaget tilsagn om pristillæg herom, jf. § 5. Pristillægget udbetales månedligt bagudrettet.
 Stk. 2. Energistyrelsen udbetaler pristillæg på grundlag af elproduktion leveret til elforsyningsnettet produceret ved afbrænding af biomasse.
Fastlæggelse af pristillæggene § 7. Der fastlægges årligt ét pristillæg for træpiller og ét pristillæg, som gælder alle øvrige støtteberettigede biomasser, jf. § 2, nr. 1.
Stk. 2. Pristillæggene fastlægges som den sats pr. kWh, som svarer til meromkostningen ved at anvende biomasse til elproduktion i forhold til kul.
Pristillæggene kan ikke overstige et loft på 11 øre pr. kWh.
Beregningsmetode og forudsætninger for beregning af satserne for pristillæggene er fastlagt i bilag 1. Der kan ikke fastsættes negative pristillæg, uanset beregningerne af satserne i bilag 1.
Stk. 3. Pristillæggene reguleres årligt, og meddeles anlægsejeren inden udgangen af året for det kommende år.
Pristillæggene offentliggøres tillige på Energistyrelsens hjemmeside www.ens.dk.
Indberetning og underretningspligt § 8. Anlægsejeren, som får udbetalt pristillæg efter § 6, skal årligt til Energistyrelsen indberette og dokumentere de anvendte mængder af træpiller, og anden støtteberettiget biomasse, jf. § 2, nr. 1, samt alle ikke støtteberettigede brændsler og andre energikilder, som er blevet anvendt til at producere elektricitet til elforsyningsnettet på det anlæg, der har modtaget tilsagn om pristillæg.
Dokumentationen kan være i form af købsaftaler, kontrakter, oplysning om ændring i lagerbeholdning eller anden dokumentation for brændselsanvendelsen.
Stk. 2. Energistyrelsen kontrollerer på baggrund af de indberettede oplysninger, jf. § 8, stk. 1, at udbetaling af pristillæg er foretaget korrekt, jf. § 6, og foretager i modsat fald efterfølgende korrektion af brændselsandele og det heraf følgende samlede pristillæg.
Energistyrelsen udbetaler eller opkræver på den baggrund for lidt eller for meget udbetalt pristillæg.
 Stk. 3. Støttemodtagere skal årligt i forbindelse med indberetningen efter stk. 1 til Energistyrelsen indsende en tro- og love-erklæring om, at støttemodtager har sikret opfyldelse af de til enhver tid gældende kriterier for bæredygtighed og besparelse af drivhusgasemissioner for biomasse, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v., for den mængde biomasse, der er modtaget støtte til efter den 30. juni 2021.
 Stk. 4. Anlægsejer skal samtidig hermed indsende seneste årsrapport for virksomheden.
 Stk. 5. Information om proceduren for indberetning findes på www.ens.dk.
 Stk. 6. Energistyrelsen fastsætter fristen for indberetning og offentliggør denne på www.ens.dk.
 § 9. Omkostninger ved indberetning og måling, jf. § 8, afholdes af anlægsejeren.
§ 10. Enhver, der modtager pristillæg efter § 45 b, stk. 1, i lov om fremme af vedvarende energi, er forpligtet til at underrette Energistyrelsen om ethvert forhold, der har betydning for retten til at modtage pristillæg samt for fastsættelse af størrelsen og varigheden af pristillægget, herunder såfremt anlægsejeren bliver berettiget til anden støtte til dækning af de samme støtteberettigede omkostninger.
Ethvert forhold skal underrettes, så snart det er indtruffet eller fra det tidspunkt, hvor støttemodtageren bliver bekendt med det.
Kapitel 5 Afslag på udbetaling eller bortfald af pristillæg § 11. Energistyrelsen kan afslå at udbetale pristillæg, hvis anlægsejeren eller netselskabet ikke indberetter de nødvendige måledata og oplysninger til beregning af pristillægget, jf. § 6, eller hvis anlægsejeren ikke indberetter og dokumenterer de anvendte brændsler og andre energikilder, jf. § 8.
 Stk. 2. Energistyrelsen træffer afgørelse om at genoptage udbetalingen af pristillæg, når betingelserne herfor er opfyldt, jf. §§ 6 og 8.
 § 12. Energistyrelsen kan træffe afgørelse om, at tilsagn om pristillæg efter § 5 bortfalder helt eller delvist, hvis:
 1) Ansøger om tilsagn om pristillæg har givet urigtige eller vildledende oplysninger eller fortiet oplysninger af betydning for Energistyrelsens behandling af ansøgning om tilsagn om pristillæg.
2) Pristillægget er udbetalt i strid mod Europa-Kommissionens meddelelse om retningslinjer for statsstøtte til miljøbeskyttelse og energi 2014-2020 af 28. juni 2014, nr.
C 200, s. 1.
 3) Hele eller dele af den producerede elektricitet ikke stammer fra produktion, der opfylder de relevante kriterier for bæredygtighed og for besparelse af drivhusgasemissioner, som de fremgår af bekendtgørelse om bæredygtighed og besparelse af drivhusgasemissioner for biomassebrændsler og flydende biobrændsler til energiformål, m.v.
 Stk. 2. Hvis pristillægget er udbetalt, kan det kræves helt eller delvist tilbagebetalt i de i stk. 1 opregnede tilfælde.
Stk. 3. Tilbagebetaling af pristillægget skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i medfør af § 5 i lov om renter ved forsinket betaling m.v.
Den tillagte rente udgør dog mindst 50 kr.
 Stk. 4. Bortfald af pristillæg efter stk. 1, nr. 3, for den del af den producerede elektricitet, der ikke opfylder de relevante kriterier for bæredygtighed og for besparelse af drivhusgasemissioner, gælder for hele det år, som opgørelsen vedrører.
Kontrol- og tilsynsbestemmelser § 13. Energistyrelsen fører kontrol og tilsyn med udbetaling af pristillæg efter § 45 b, stk. 1, i lov om fremme af vedvarende energi og denne bekendtgørelse.
 Stk. 2. Energistyrelsen kan til brug for udøvelsen af sin kontrol- og tilsynsforpligtelse efter stk. 1 bestemme, at den til enhver tid værende ejer af elproduktionsanlægget, hvortil pristillæg efter § 45 b, stk. 1 i lov om fremme af vedvarende energi og denne bekendtgørelse udbetales, skal fremsende dokumentation for opfyldelsen af betingelserne for at modtage pristillæg efter § 45 b, stk. 1 i lov om fremme af vedvarende energi og denne bekendtgørelse, herunder gennem indhentelse af erklæringer fra statsautoriseret revisor og teknisk kontrol.
 Stk. 3. Udgifter forbundet med krav om yderligere dokumentation og teknisk kontrol i forbindelse med stk. 1 og 2, afholdes af modtageren af pristillægget.
 § 14. Den til enhver tid værende ejer af elproduktionsanlægget, hvortil pristillæg efter § 45 b, stk. 1 i lov om fremme af vedvarende energi og denne bekendtgørelse udbetales, er forpligtet til over for netselskabet og Energistyrelsen at afgive sådanne oplysninger, herunder regnskaber og lignende dokumentation, som findes nødvendigt til kontrol med overholdelsen af bekendtgørelsens betingelser for tilsagn om og udbetaling af pristillæg.
 Stk. 2. Energistyrelsen kan foretage regnskabsmæssig stikprøvekontrol af oplysninger, som ligger til grund for udbetalingerne af pristillægget.
Kapitel 6 Klageadgang § 15. Afgørelser truffet efter denne bekendtgørelse kan påklages til Energiklagenævnet, og kan ikke indbringes for anden administrativ myndighed.
 Stk. 2. Klager over afgørelser efter stk. 1, skal indgives skriftligt til Energiklagenævnet inden 4 uger efter, at afgørelsen er meddelt.
Straffebestemmelser § 16. Medmindre højere straf er forskyldt efter anden lovgivning, straffes med bøde den, der:
1) afgiver urigtige oplysninger i forbindelse med ansøgning om tilsagn om pristillæg for elektricitet produceret ved afbrænding af biomasse, 2) afgiver urigtige oplysninger i forbindelse med indberetning, målinger og dokumentation af elproduktionen og anvendte mængder af brændsler og andre energikilder eller 3) undlader at indsende underretning om ændringer i forudsætninger eller betingelser af betydning for meddelelse af tilsagn om eller udbetaling af pristillæg til elektricitet produceret ved afbrænding af biomasse, eller som afgiver urigtige oplysninger i forbindelse med en sådan underretning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 7 Ikrafttrædelse § 17. Bekendtgørelsen træder i kraft den 30. juni 2021 Stk. 2. Bekendtgørelse nr. 1036 af 29. juni 2020 om pristillæg til elektricitet produceret ved afbrænding af biomasse i henhold til § 45 b i lov om fremme af vedvarende energi, ophæves.
Energistyrelsen, den 14. juni 2021 Janni Torp Kjærgaard / Lisbet Ølgaard 1) Bekendtgørelsen gennemfører dele af Europa-Parlamentet og Rådets direktiv 2018/2001/EU af 11. december 2018 om fremme af anvendelsen af energi fra vedvarende energikilder (omarbejdning), EU-Tidende 2018, nr.
L 328, side 82.
