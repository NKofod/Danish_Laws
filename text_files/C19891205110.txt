(Til menighedsrådene) Efter forhandling med Miljøstyrelsen fastsættes herved følgende  

 bestemmelser om bekæmpelse af skadedyr i kirkerne:
 Såfremt der konstateres angreb af skadedyr i en kirke, skal menighedsrådet  

 - forinden der træffes foranstaltning til bekæmpelse af disse - rette  

 henvendelse til Statens Skadedyrlaboratorium, Skovbrynet 14, 2800 Lyngby.
Statens Skadedyrlaboratorium vejleder menighedsrådet om, hvilken metode,  

 der i det konkrete tilfælde må anses for mest hensigtsmæssig til bekæmpelse  

 af skadedyrangrebet.
Anvendelse af gasning (methylbromid) bør kun finde sted,  

 såfremt andre bekæmpelsesmidler ikke anses for virksomme.
 Såfremt menighedsrådet - efter skadedyrlaboratoriets råd - beslutter sig  

 for at anvende et træbeskyttelsesmiddel til bekæmpelse af skadedyrene, skal  

 Nationalmuseet underrettes, forinden arbejdet påbegyndes, hvis der er tale om  

 behandling af inventar eller andet træværk, der er over 50 år gammelt.
 Skønner Statens Skadedyrlaboratorium, at anvendelse af gas er nødvendig  

 til bekæmpelse af skadedyrene, skal menighedsrådet, forinden beslutning herom  

 træffes, rette henvendelse til Miljøstyrelsen med henblik på afklaring af  

 eventuelle spørgsmål i forbindelse med gasningen samt for at få oplysning om,  

 hvilke personer der af Miljøstyrelsen er godkendt til at foretage en sådan  

 gasning.
 I henvendelsen til Miljøstyrelsen må menighedsrådet gøre nøje rede for  

 kirkens beliggenhed i forhold til den nærmeste bebyggelse, hvorved bemærkes,  

 at såfremt kirken ikke kan anses for en fritliggende bygning, må gasning kun  

 foretages, dersom Miljøstyrelsen efter en nærmere bedømmelse af forholdene på  

 stedet meddeler tilladelse hertil.
I skrivelse af 12. oktober 1989 til de personer, der har tilladelse til at  

 anvende gas (methylbromid) til bekæmpelse af skadedyr, har Miljøstyrelsen  

 indskærpet, hvorledes en sådan gasning ifølge det herfor udfærdigede  

 regulativ af 2. april 1974 skal foretages.
I skrivelsen anmodes de nævnte  

 personer endvidere om at underrette Miljøstyrelsen, forinden gasningen  

 påbegyndes, således at Miljøstyrelsens kemikalieinspektion stikprøvevis får  

 lejlighed til at være tilstede ved gasningen bl.a. med henblik på at sikre,  

 at adgang til kirken ikke tillades, forinden fornøden udluftning har fundet  

 sted.
Miljøstyrelsens skrivelse følger som bilag til denne  

 cirkulæreskrivelse.
Kirkeministeriet, den 1. november 1989 P.M.V.
 E.B.
Finn Langager Larsen /Steen Henriksen eksp.sekr.
Bilag Miljøstyrelsens skrivelse af 12. oktober 1989 (j.nr.
M 749-0004) til de  

 personer, der har tilladelse til at foretage gasning med methylbromid.
 Vedrørende gasning med methylbromid.
 Foranlediget af sagen vedrørende Selsø kirke skal Miljøstyrelsen  

 indskærpe, at bestemmelserne i giftnævnets regulativ af 2. april 1974 for  

 anvendelse af methylbromid til bekæmpelse af skadedyr overholdes.
 Opmærksomheden henledes på regulativets § 11 om udluftning, hvor det bl.a.  

 hedder:
 »Der må først gives andre end desinfektøren og dennes medhjælpere  

 adgang til de evakuerede rum ....... efter at desinfektøren har sikret sig,  

 at det ikke findes gasophobninger i bunden af rum, ....... der kun er  

 ventileret foroven, og at porøse materialer, ......., der kan indeholde store  

 mængder methylbromid, der kun langsomt frigives, er blevet forsvarligt  

 udluftet«.
 For så vidt angår gasophobninger i rum tænkes specielt på skjulte eller  

 ukendte krypter.
 Det skal endvidere oplyses, at den hygiejniske grænseværdi, nævnt som 15  

 ppm i regulativets § 11, er ændret til 5 ppm.
 Endelig bør det sikres, at handlinger efter frigivelse af kirken - f.eks.  

 opvarmning - ikke medfører frigivelse af methylbromid.
Inden gasningen påbegyndes, skal Miljøstyrelsen anmode om at blive  

 underrettet om tid og sted for gasningen.
Dette har til formål, at  

 Miljøstyrelsens kemikalieinspektion stikprøvevis kan være til stede under  

 gasningen og påse, at denne foregår efter giftnævnets regulativ, og i øvrigt  

 ikke giver anledning til sundhedsfare.
 Ovennævnte vedrører gasning af bygninger m.v. omfattet af den generelle  

 autorisation, d.v.s. bygninger m.v. nævnt i regulativets § 4 (herunder, iflg.  

 Miljøstyrelsens praksis, fritliggende kirker).
 For så vidt angår ikke fritliggende kirker, skal Miljøstyrelsens  

 tilladelse til gasning indhentes forudgående, jf. regulativets § 13. Hersker  

 der tvivl om, hvorvidt en given bygning (kirke) skal betragtes som  

 fritliggende, rettes der henvendelse herom til Miljøstyrelsen.
 Miljøstyrelsen skal gøre opmærksom på, at tilladelser efter regulativets §  

 13 fremover må forventes ledsaget af vilkår om periodevise målinger for  

 methylbromid i et nærmere fastsat tidsrum efter frigivelse af de gassede  

 bygninger.
 Frigivelse vil som udgangspunkt kunne ske, når målingerne umiddelbart  

 efter udluftning af behandlede rum viser koncentrationer af methylbromid  

 under 5 ppm.
 De periodevise målinger forudsættes udført ved hjælp af Drægerrør og vil  

 (alt efter karakteren af de gassede bygninger) kræves udført, indtil  

 koncentrationen af methylbromid i et nærmere fastsat tidsrum efter frigivelse  

 af bygningen har været under detektionsgrænsen, d.v.s. under 0.8 ppm.
 Der vil ligeledes fremover blive stillet vilkår om underretning af  

 Miljøstyrelsen, såfremt målingerne viser koncentrationer over  

 detektionsgrænsen, altså over 0.8 ppm.
