Ankestyrelsens principafgørelse P-5-88 om alder - udelukkelsesgrænse - nedsættelse af erhvervsevnen - beskæftigelsesmuligheder - varigt forsørgelsesbehov - enke - pension - revalideringsmuligheder Resume:
 En 55-årig enke med helbredsklager i form af følger efter brud i venstre hånd og muskelinfiltrationer fandtes ikke at have en erhvervsevnenedsættelse på mindst halvdelen eller et varigt forsørgelsesbehov, skønt hendes indtægt lå under udelukkelsesgrænsen.
 Ankestyrelsen lagde vægt på, at ansøgeren i betragtning af hendes alder og helbredstilstand skulle have gode muligheder for at opnå beskæftigelse efter forudgående optræning eller revalidering.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 14, stk. 3 og § 15 Sagsfremstilling:
En enke søgte i marts 1986 førtidspension som 55-årig.
Ansøgeren havde indtil 1982 været medhjælpende i hendes og ægtefællens landbrug.
Efter ægtefællens død i 1983 fik ansøgeren i en kortere periode kontanthjælp og levede herefter af sin formue.
 Ansøgeren havde tidligere søgt førtidspension, men fået afslag herpå i februar 1986.
 Ansøgeren havde helbredsklager i form af følger efter brud på venstre håndrod og muskelinfiltrationer.
 Revaliderings- og pensionsnævnet gav afslag på førtidspension.
 Nævnet lagde navnlig vægt på foreliggende sociale og erhvervsmæssige oplysninger, hvorefter der ikke var dokumenteret et varigt forsørgelsesbehov, sammenholdt med det oplyste om ansøgerens alder og helbred, som fortsat ikke fandtes at være til hinder for, at hun gjorde et forsøg på at blive selvforsørgende.
 Afgørelsen var indanket af ansøgeren.
 Ifølge oplysninger fra ansøgerens kommune havde forsørgelsesgrundlaget i 1986 udgjorde ca. 70.000 kr., heraf ca. 51.600 kr. i kontanthjælp efter bistandsloven.
 Lovgrundlag: Lov om social pension § 14, stk. 3 og § 15.
 Afgørelse:
Ansøgeren opfylder ikke betingelserne for at få førtidspension.
Ved afgørelsen har Ankestyrelsen lagt vægt på, at ansøgerens erhvervsevne - ud fra de foreliggende lægelige og sociale oplysninger - ikke skønnes nedsat med mindst halvdelen, hvilket efter loven er en betingelse for at få almindelig førtidspension.
 Ankestyrelsen har ved denne vurdering også lagt vægt på, at ansøgerens alder og helbred ikke skønnes at være til hinder for, at hun eventuelt efter forudgående optræning eller lignende kan opnå indtægt ved indtægtsgivende arbejde.
 Ankestyrelsen tiltræder således revaliderings- og pensionsnævnets afgørelse.
