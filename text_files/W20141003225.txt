Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en natklub havde et tilbud om entré til halv pris til alle, der mødte op i stiletter.
 Klager fik medhold og en godtgørelse på 2.500 kroner.
 Klagen drejer sig om påstået forskelsbehandling på grund af køn i forbindelse med, at et diskotek havde et tilbud om entré til halv pris til alle, der mødte op i stiletter.
Ligebehandlingsnævnets afgørelse Det var i strid med ligestillingsloven, at indklagede havde et tilbud om entré til halv pris til alle, der mødte op i stiletter.
 Indklagede skal inden 14 dage betale en godtgørelse til klageren på 2.500 kr. med procesrente fra den 18. februar 2013, hvor klagen er modtaget i Ligebehandlingsnævnet.
Sagsfremstilling Der er klaget over, at et diskotek havde et tilbud om entré til halv pris til alle, der mødte op i stiletter.
Parternes bemærkninger Klager påstår, at indklagede har handlet i strid med ligestillingsloven ved at tilbyde entré til halv pris til alle, der mødte op i stiletter i tidsrummet mellem 23.00 og 24.00.
Klager gør gældende, at det er velkendt, at det kun er piger, der går i stiletter.
Klager mener på denne baggrund, at der er tale om forskelsbehandling, når gæster iført stiletter får entréen til halv pris.
 Klager betalte selv den fulde entré og ønsker en godtgørelse.
 Indklagede har oplyst, at Ligebehandlingsnævnet kan behandle sagen ud fra klagers oplysninger.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Ligebehandlingsnævnet finder, at indklagede har overtrådt lov om ligestilling af mænd og kvinder ved at tilbyde entré til halv pris til gæster, der kom i stiletter.
Der er tale om et tilbud, der i al væsentlighed er rettet mod kvinder.
 Klager får derfor medhold i sin klage.
Godtgørelse Klager tilkendes en godtgørelse, der passende skønsmæssigt kan fastsættes til 2.500 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse.
Indklagede skal herefter betale 2.500 kr. til klager med procesrente fra den 18. februar 2013, hvor sagen blev indbragt for Ligebehandlingsnævnet.
Beløbet skal betales inden 14 dage.
