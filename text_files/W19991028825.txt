Kendelse fra Pressenævnet i sag nr.  

 70/1999 [A], [B] og Nybolig v/[C] har ved advokat Arne  

 Ruskjær klaget til Pressenævnet over forsideomtale og en artikel  

 bragt i Skive Folkeblad den 29. maj 1999, idet de mener, at god presseskik er  

 tilsidesat.
Der er endvidere klaget over, at bladet har afvist at bringe et  

 genmæle (af klagerne benævnt en "berigtigelse").
 Omtalen på forsiden lød:
"Snydt for fjordudsigt - Det er rent bondefangeri og snyd.
Så skarpt  

 udtrykker en nybagt husejer sig om den behandling, han har fået af  

 sælgerens ejendomsmægler i forbindelse med en hushandel i  

 bakkerne i Glyngøre i marts.
Huset blev, i følge køberen  Jan  

  Bjerregaard, Farsø, især købt på grund af udsigten  

 over Sallingsund.
Godt tre uger efter underskrivelsen af slutsedlen begynder  

 håndværkere at opføre et hus på en grund overfor  

  Jan  Bjerregaards nye ejendom.
Et hus, der tager udsigten over  

 Sallingsund.
 - Vi spurgte konkret både sælger og  

 ejendomsmægler, om der var byggeplaner på grunden overfor, og vi  

 fik at vide, at det var der ikke, siger  Jan  Bjerregaard.
 Både han og hans advokat lægger vægt  

 på, at huset blev markedsført og solgt som en villa med udsigt.  

 Derfor mener de, at der er tale om bondefangeri, samt at handlen på den  

 baggrund skal ophæves.
 Ejendomsmægler [T] fra Nybolig i Skive, der stod for  

 salget af huset, oplyser, at firmaet ikke udtaler sig i konkrete sager.
 Lokalt side 5".
 I artiklen på side 5 i bladet hed det bl.a.:
"Vred husejer i Glyngøre: Vi stolede på  

 fagfolkene - Det kan godt være, at vi har været lidt  

 naive, men vi spurgte konkret både mægler og sælger, om der  

 var byggeplaner på grunden overfor vores nye hus.
Vi fik at vide, at  

 det var der ikke, og man må kunne stole på fagfolkene, siger  Jan  

  Bjerregaard, Farsø.
I begyndelsen af marts i år skrev han og familien  

 slutseddel på en villa i bakkerne i Glyngøre.
En villa, som  

 familien helt overvejende købte på grund af udsigten over  

 Sallingsund.
- Villaen blev markedsført som en udsigtsvilla, og  

 det viser billederne fra ejendomsmægleren også.
De kører  

 alle sammen på udsigten, siger  Jan  Bjerregaard.
 - Vi faldt for udsigten, så vi føler os  

 virkelig snydt.
 Dagen efter underskrivelsen af slutsedlen modtager teknisk  

 forvaltning i Sallingsund en ansøgning om byggetilladelse til en  

 grund, der ligger overfor  Jan  Bjerregaards nye hus.
Godt tre uger senere begynder opførelsen af et hus  

 på grunden overfor.
Et hus, der stort set tager udsigten over  

 Sallingsund fra familien  Bjerregaards hus.
 Familien  Bjerregaard ønsker gennem sin advokat  

 på baggrund af den mistede udsigt at få handlen  

 ophævet.
- Vi forespørger pænt og ordentligt, om  

 sælger vil ophæve handelen.
Hvis ikke, vil vi søge at  

 gøre ejendomsmægler og sælger økonomisk ansvarlige  

 gennem en erstatningssag, siger advokat  Christa  Westergaard, Advokathuset i  

 Skive.
- Jeg mener, at der er tale om bondefangeri.
Ejendommen er  

 slået op og markedsført som en flot ejendom med fjordudsigt.  

 Derfor mener jeg, at ejendomsmægleren har pligt til at  

 undersøge, om der er forhold, der kan ændre den udsigt.
Den  

 undersøgelses- og oplysningspligt, som ejendomsmæglere har  

 overfor begge parter, skal tages alvorligt, siger  Christa  Westergaard." Artiklen blev ledsaget af et billede, der viste to huse og  

 havde følgende billedtekst:
"Huset i baggrunden tilhører  Jan  Bjerregaard og  

 hans familie.
De købte huset, fordi der var en fantastisk udsigt over  

 Sallingsund, men godt tre uger efter købet begyndte  

 håndværkere at opføre et hus overfor, og derved forsvandt  

 udsigten over sundet." Klagerne har anmodet bladet om at bringe følgende  

 genmæle (af klagerne benævnt "berigtigelse"):
"Ejendommen Skovbrynet 9, Glyngøre, blev i januar  

 måned 1999 sat til salg hos ejendomsmæglerfirmaet Nybolig, Skive.  

 Den 20. februar 1999 foreviste stats.aut. ejendomsmægler [T] ejendommen  

 for ægtefællerne  Bjerregård.
Spørgsmål om  

 bebyggelse af grunden ned mod vandet blev nærmere drøftet,  

 herunder blev det oplyst, at området allerede var byggemodnet og udlagt  

 til grunde, og spørgsmålet var alene, hvornår en  

 bebyggelse ville finde sted.
Den 8. marts 1999 kl. 9.30 blev der på Skovbrynet 9  

 afholdt møde mellem ægtefællerne  Bjerregård som  

 købere, ægtefællerne [A] og [B] som sælgere og [T].  

 Man drøftede på ny et forventet byggeri på nabogrunden,  

 herunder hvilken indflydelse et kommende byggeri ville få på  

 udsigten til vandet.
Købsaftalen blev underskrevet og inden  

 ægtefællerne  Bjerregård forlod ejendommen, var disse  

 omkring nabogrunden.
Kopi af købsaftalen blev herefter tilstillet  

 købernes advokat.
Den 11. marts modtog Sallingsund Kommune  

 ansøgning om byggetilladelse på grunden, og tilladelsen blev  

 meddelt den 23. marts 1999. Påskelørdag, den 3. april 1999 fik  

 køber  Jan  Bjerregård og nogle familiemedlemmer huset forevist  

 på ny, og på dette tidspunkt var man i fuld gang med udgravninger  

 på nabogrunden.
Dette gav ikke anledning til indsigelser fra  Jan  

  Bjerregårds side.
Den 20. maj 1999 om eftermiddagen kom  

 ægtefællerne  Bjerregård ind på Nyboligs kontor.
De  

 tilkendegav, at de følte sig dårligt behandlet og var blevet  

 snydt, fordi der var blevet opført et hus på nabogrunden,  

 således at der ikke var udsigt tilbage.
Ejendomsmægler [T]  

 svarede hertil, at han under drøftelserne med køberne flere  

 gange havde drøftet dette spørgsmål, og  Pia  

  Bjerregård indrømmede herefter i overværelse af  

 ejendomsmægler [C], ejendomsmæglerassistent [O] og  

 ejendomsmægler [T], at hun godt kunne huske, at der havde været  

 drøftelse omkring dette spørgsmål.
Mødet sluttede  

 med, at køberne ville forlange handlen ophævet eller en  

 erstatning på kr. 150.000,00. Samme dag som artiklen blev bragt i Skive  

 Folkeblad (29/5) modtog sælgerne fra købernes advokat meddelelse  

 om, at køberne på det foreliggende grundlag ikke agtede at  

 underskrive skøde.
Køberne har den 7/6-99 underskrevet skøde  

 på ejendommen og meddelt, at sælgerne må "påregne, at  

 sagen vedrørende den mistede udsigt vil blive yderligere  

 forfulgt." Skive Folkeblads artikel er den 1/6-99 forelagt for  

 Pressenævnet til udtalelse.
På vegne [A] og [B], [adresse] Arne Ruskjær advokat" Bladet har afvist at bringe genmælet.
Klagerne har til støtte for klagen over  

 tilsidesættelse af god presseskik anført, at køberne af  

 ejendomme under forevisningen blev orienteret om, at der foran huset og ned  

 mod vandet lå en byggegrund, som på et eller andet tidspunkt  

 måtte forventes bebygget.
Det blev med køberne nærmere  

 drøftet, hvilken betydning for udsigten et hus på denne  

 byggegrund ville have.
 Klagerne har yderligere anført, at der i et  

 bysamfund som Glyngøre, der har knap 1.700 indbygger, ikke har  

 været tvivl om, hvem sælgerne var, selv om bladet ikke  

 nævnte sælgernes navne.
 Klagerne har i den forbindelse anført, at artiklen  

 bygger på udtalelser både i forhold til sælgerne og i  

 forhold til Nybolig, og at det derfor ikke var tilstrækkeligt at  

 kontakte ejendomsmægleren, men at der tillige burde have været  

 rettet henvendelse til sælgerne, inden artiklen blev bragt.
Klagerne har vedrørende ejendomsmæglerfirmaet  

 anført, at en rådgiver, hvad enten der er tale om en  

 ejendomsmægler, advokat eller revisor, ikke uden videre har adgang til  

 at gå til pressen og afgive udtalelser på vegne den  

 pågældende kunde.
En naturlig henvendelse ville bestå i, at  

 man retter henvendelse til kunden og spørger, hvorvidt man er  

 indforstået med, at ejendomsmæglerfirmaet afgiver en  

 udtalelse.
 Klagerne har til støtte for kravet om genmæle  

 anført, at artiklen er særdeles krænkende.
Klagerne har bl.a. fremlagt et billede taget fra terassen  

 på den købte ejendom.
Billedet viser et hus under  

 opførelse på en nabogrund, og at der stadig er en vis  

 fjordudsigt.
 Bladet har i en udtalelse anført, at der er tale om  

 journalistisk set særdeles vedkommende artikler, som med et konkret  

 eksempel omhandler en problemstilling, som nuværende og kommende  

 boligejere må være levende optaget af.
Bladet har videre anført, at bladet lagde  

 vægt på at indhente kommentarer hos den af køberen  

 stærkt kritiserede ejendomsmægler.
Det var selvfølgelig  

 avisens klare hensigt at bringe kritik og svar i samme artikel.
Imidlertid  

 meddelte ejendomsmægleren, at man ikke ønskede at kommentere  

 sagen.
Denne oplysning skrev bladet naturligvis på forsiden i  

 forbindelse med artiklen.
 Bladet har yderligere anført, at det ikke kan  

 være kritisabelt at lade en kritiker bringe hård kritik,  

 når den kritiserede part er blevet forelagt artiklen med henblik  

 på en udtalelse.
Bladet har i tilknytning hertil anført, at  

 ejendomsmægleren at dømme efter det fremlagte i sagen i  

 høj grad havde noget på hjerte.
Desuagtet valgte han at sige  

 "ingen kommentar" og søgte ikke at kontakte sælgerne for at  

 "få lov" til at udtale sig.
 Bladet har endelig anført, at bladet viste alle  

 rimelige hensyn i forhold til sælgerne ved hverken at nævne deres  

 navn eller adresse.
 Bladet har vedrørende klagernes krav om  

 berigtigelse anført, at dette på ingen måde hører  

 under medieansvarslovens genmæleregler.
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Pressenævnet udtaler:
 Pressenævnet bemærker indledningsvis, at  

 Pressenævnet ikke har mulighed for at foretage en bevisførelse  

 om, hvad køberne af huset blev orienteret om i forbindelse med  

 købet.
Pressenævnet konstaterer, at bladet har søgt  

 at indhente en kommentar fra den, der blev kritiseret i artiklen, nemlig  

 ejendomsmægleren.
Da denne ikke ønskede at udtale sig til  

 bladet, finder nævnet ikke anledning til at udtale kritik af bladet.  

 Pressenævnet bemærker i den forbindelse, at  

 ejendomsmægleren i den foreliggende situation må være  

 nærmest til at indhente en tilladelse fra sin klient til at udtale sig,  

 såfremt han finder, at en sådan tilladelse er nødvendig i  

 den konkrete situation.
Vedrørende det krævede genmæle finder  

 Pressenævnet, at artiklen ikke indeholder forkerte faktiske  

 oplysninger, men blot ikke gengiver klagernes oplysninger om, hvad  

 køberne var blevet orienteret om.
Da genmælet i øvrigt  

 ikke er begrænset til faktiske oplysninger, men indeholder kommentarer  

 og vurderinger, tiltræder nævnet, at bladet har afvist at bringe  

 det krævede genmæle.
 Afsagt den 10. august 1999.
