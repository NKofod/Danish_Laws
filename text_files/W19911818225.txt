 Ved overdragelse mellem uafhængige parter af en restauration, drevet i  

 lejede lokaler, tiltrådte Landsskatteretten, at et beløb på 35.000 kr. blev  

 anset for at vedrøre lokaleindretning og ikke afståelse af lejemål.  

 Lejevilkårene kunne ikke antages at afvige fra markedsforholdene, og der blev  

 ikke lagt afgørende vægt på, at sælgeren havde afskrevet udgifterne til  

 lokaleindretning til 0.
 A klagede for indkomståret 1987 over, at de stedlige skattemyndigheder  

 havde forhøjet hendes skattepligtige særlige indkomst med 17.500 kr.  

 Skattemyndighederne havde anset et vederlag på 35.000 kr., betegnet som  

 lokaleindretning, for fortjeneste ved salg af rettigheder vedrørende  

 lejekontrakt, jf. lov om særlig indkomstskat m.v. § 2, nr. 5, og klagerens  

 andel heraf udgjorde 17.500 kr.
Det fremgik af sagen, at klageren og en passiv medinteressent B i lige  

 sameje havde ejet restaurationen C.
Klageren havde drevet restaurationen og  

 oppebåret 100% af overskuddet.
Restaurationen var drevet fra lejede lokaler.
 Ifølge købekontrakt fra marts 1977, § 9, havde klageren selv betalt  

 250.000 kr. for at overtage restaurationen, fordelt med 200.000 kr. til  

 inventar og 50.000 kr. til goodwill.
 Ifølge udateret tillæg til lejekontrakt fra april 1977, § 3, var lejemålet  

 uopsigeligt fra udlejerens side indtil 1. juli 1994. Det fremgik af  

 korrespondance mellem klageren og udlejeren, at lejen pr. 1. maj 1987 blev  

 varslet forhøjet til 51.449 kr. årligt mod hidtil 48.731 kr. årligt.
Lokalerne var i 1977 indrettet for 36.617 kr., og arbejdet havde omfattet  

 nedsænkning af loft, opsætning af fliser og klinkegulv i køkken, nyt gulv i  

 lille stue, panel på vægge, opførelse af en murstensvæg samt nyindretning af  

 køkken.
Beløbet var afskrevet til 0 i 1984.
Restaurationen blev pr. 1. marts 1987 overdraget til ApS D, der var  

 fortsat i restaurationsbranchen.
Ifølge købekontrakt fra februar 1987, § 1,  

 »omfatter overdragelsen restaurationsvirksomheden med den til denne  

 knyttede goodwill, retten til lejemålet, samt alt til forretningen hørende  

 inventar, service, maskiner og øvrige driftsmidler af enhver art« .....  

 »Købekontrakten er fra købers side betinget af, at de kan indtræde i  

 lejemålet på uændrede vilkår.« Ifølge købekontrakten var købesummen på  

 200.000 kr. fordelt med på inventar 50.000 kr., på lokaleindretning 35.000  

 kr. og for goodwill 115.000 kr.
 Skatterådet havde stadfæstet ligningskommissionens afgørelse om  

 omfordeling af købesummen, hvorefter den særlige indkomst i indkomståret 1987  

 var forhøjet med klagerens andel 17.500 kr., idet de 35.000 kr. ikke var  

 anset for betaling for lokaleindretning, men som betaling for afståelse af  

 lejemål, jf. lov om særlig indkomstskat m.v. § 2, nr. 5. Skatterådet havde  

 begrundet afgørelsen med, at parterne havde haft fælles skattemæssig  

 interesse i den aftalte fordeling af salgssummen.
Klagerens repræsentant påstod den særlige indkomst nedsat til det  

 selvangivne beløb.
Repræsentanten anførte til støtte herfor, at der mellem  

 uafhængige parter var indgået aftale om fordeling af salgssummen, og henviste  

 til de i 1977 afholdte indretningsudgifter, 36.627 kr., sammenholdt med  

 betaling for lokaleindretning 35.000 kr.
 Repræsentanten havde tidligere henvist til, at de i 1977 afholdte  

 lokaleindretningsudgifter ville udgøre et betydeligt større beløb i 1987-kr.,  

 hvorfor overdragelsessummen på 35.000 kr. var rimelig.
 Landsskatteretten bemærkede, at der i aftalen om forretningsafståelsen,  

 der var indgået mellem uafhængige parter, under den aftalte overdragelsessum  

 200.000 kr. indgik en andel på 35.000 kr. som betaling for værdi af  

 lokaleindretning.
 Landsskatteretten fandt efter de i sagen foreliggende oplysninger -  

 herunder om karakteren af de pågældende lokaleindretninger og deres betydning  

 for virksomhedens videreførelse samt under hensyn til, at lejevilkårene for  

 virksomheden efter markedsforholdene næppe i sig selv kunne anses for at have  

 indeholdt en merværdi - at der ikke var grundlag for at anfægte den aftalte  

 købesums fordeling, herunder henførelse af 35.000 kr. heraf til betaling for  

 værdi af lokaleindretning.
 Landsskatteretten kunne herefter tiltræde klagerens påstand om, at hun  

 ikke havde modtaget betaling for afståelse af lejemål, og at der ikke var  

 hjemmel til at beskatte klageren af det modtagne beløb for indretning af  

 lokaler, uanset at klageren havde afskrevet sine udgifter hertil til 0. Den  

 ansatte særlige indkomst blev herefter nedsat til det selvangivne beløb.
 LV 1990, L 6.2.2.1.
