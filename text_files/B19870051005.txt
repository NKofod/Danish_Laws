 I medfør af § 1, stk. 1 og 2, og § 7 i lov om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.m., jf. lovbekendtgørelse nr. 487 af 13. september 1984,  

 senest ændret ved lov nr. 946 af 23. december 1986, fastsættes:
 § 1.  Denne bekendtgørelse vedrører interventionskøb  

 af lurmærket smør til fast pris og ved licitation i henhold til Det  

 europæiske økonomiske Fællesskabs markedsordning for mælk og mejeriprodukter.
 § 2.  EF-direktoratet udsender vejledning om de  

 gældende regler for interventionskøb af lurmærket smør.
 Stk. 2.  Statskontrollen med Mejeriprodukter og Æg m.m.  

 foretager kontrol med overholdelse af ordningens bestemmelser.
§ 3.  Interventionskøb af lurmærket smør er bl.a.  

 betinget af, at smørret opfylder kravene til lurmærket smør og er mærket i  

 overensstemmelse hermed, at smørret ikke er tilsat salt, at smørret er emballeret i kartoner godkendt af statskontrollen, og at smørret ved afgivelse af tilbud henligger på et nærmere angivet lager.
 § 4.  Danske mejeriers fællesorganisation varetager på  

 vegne EF-direktoratet interventionskøb af lurmærket smør til fast pris.
 Stk. 2.  Tilbud om levering af lurmærket smør til  

 intervention til fast pris skal omfatte mindst 5 tons smør og skal fremsættes  

 over for Danske mejeriers fællesorganisation, Frederiks Alle 22, 8000 Århus  

 C., i overensstemmelse med formular, som rekvireres hos fællesorganisationen.
 Stk. 3.  Såfremt tilbuddet kan accepteres, meddeler  

 fællesorganisationen af EF-direktoratet fastsat tid og sted for indlagring af  

 det tilbudte smør på et af Statskontrollen med Mejeriprodukter og Æg m.m.  

 godkendt frysehus.
 § 5.  Smør omfattet af et accepteret tilbud  

 underkastes på sælgers lager inden indlagring på frysehus en af  

 statskontrollen foranstaltet kontrol af smørrets kvalitet, emballering,  

 mærkning og mængde.
 Stk. 2.  Efter 2 måneders oplagring på frysehus  

 undersøger statskontrollen, hvorvidt smørret udviser en større  

 kvalitetsforringelse end den, der normalt indtræder ved oplagring af  

 lurmærket smør.
 Stk. 3.  Såfremt smørret helt eller delvis afvises i  

 medfør af den i stk. 1 nævnte kontrol, skal sælger efter påkrav fra køber  

 godtgøre alle påløbne omkostninger vedrørende det afviste smør, herunder  

 kontrolomkostninger.
 Stk. 4.  Såfremt smørret helt eller delvis afvises i  

 medfør af den i stk. 1 og 2 nævnte kontrol, kan den afviste del erstattes med  

 smør, som opfylder de stillede krav i det omfang, dette er nødvendigt for  

 overholdelse af minimumsvægten for et tilbud mod, at sælger godtgør køber de  

 hermed forbundne omkostninger.
 § 6.  En ejer af smør, som på et af statskontrollen  

 godkendt og af fællesorganisationen accepteret frysehus, for egen regning og  

 risiko har indlagret et parti lurmærket smør, som opfylder betingelserne for  

 opkøb ved intervention, og som er underkastet den i § 5 nævnte kontrol, kan  

 tilbyde smørret til intervention med en overtagelsesdato, som ligger inden  

 for 2 måneder efter smørrets produktionsdato.
 § 7.  EF-direktoratet varetager interventionskøb af  

 lurmærket smør ved licitation.
 Stk. 2.  Tilbud om levering af lurmærket smør i henhold  

 til licitation skal indgives til EF-direktoratet, Frederiksborggade 18, 1360  

 København K, i overensstemmelse med formular som rekvireres hos  

 EF-direktoratet.
 Stk. 3.  Såfremt tilbuddet kan accepteres, fastsætter  

 EF-direktoratet tid og sted for indlagring af det tilbudte smør på et af  

 statskontrollen godkendt frysehus.
 Stk. 4.  Bestemmelserne i § 5 finder tilsvarende  

 anvendelse.
 § 8.  Uanset købelovens bestemmelser overgår risikoen  

 for smør, der overtages ved interventionskøb, først til EF-direktoratet på  

 overtagelsestidspunktet.
 § 9.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Samtidig ophæves bekendtgørelse nr. 123 af 5.  

 marts 1974 om interventionskøb af lurmærket smør.
