Skriftlig fremsættelse (17. november  

 1999) Miljø- og energiministeren (Svend Auken):
 Jeg tillader mig herved for Folketinget at  

 fremsætte:
Forslag til lov om ændring af lov om  

 planlægning og  lov om ændring af forskellige love som  

 følge af oprettelsen af Hovedstadens Udviklingsråd (Revision af  

 kommuneplaner, lokal Agenda 21 og fravigelse af reglerne om planlægning  

 i kystnærhedszonen vedr. sommerhusområder m.v.) (Lovforslag nr.
L 92).
Lovforslaget indeholder bestemmelser om revisionen af  

 kommuneplaner og om redegørelser for det lokale Agenda 21-arbejde i  

 amtskommuner og kommuner.
Lovforslaget indeholder derudover bestemmelser, der  

 skal tilvejebringe hjemmel til en fravigelse af planlovens regler om  

 planlægningen i kystnærhedszonen vedrørende  

 sommerhusområder, så at miljø- og energiministeren kan  

 tillade, at nogle mindre arealer overføres til byzone.
Endelig  

 indeholder lovforslaget forslag om ændringer dels af lov om  

 planlægning dels af § 8 i lov om ændring af forskellige love som  

 følge af oprettelsen af Hovedstadens Udviklingsråd.
 De foreslåede bestemmelser om revisionen af  

 kommuneplaner og om redegørelser for det lokale Agenda 21-arbejde er  

 ikke identiske med de bestemmelser, der var en del af det lovforslag, som jeg  

 fremsatte den 4. februar 1998 (L 176). Lovforslaget bortfaldt ved  

 udskrivelsen af valget, og den del af  L 176 blev ikke genfremsat.
 Efter aftale med Kommunernes Landsforening nedsatte jeg i  

 november 1998 et udvalg om fornyelse i kommuneplanlægningen.  

 Bestemmelserne i det nu fremsatte lovforslag om revision af kommuneplaner og  

 om redegørelser for lokal Agenda 21 bygger på  

 drøftelserne i udvalget.
Det tidligere lovforslag havde som baggrund, at en  

 række kommuner ikke havde opfyldt deres forpligtelse til at revidere  

 kommuneplanen hvert fjerde år.
Lovforslaget indeholdt derfor  

 bestemmelser om, at der ikke kunne tilvejebringes tillæg til en  

 kommuneplan, der ikke var revideret inden for de sidste 4 år.
 I dette lovforslag, der er tilvejebragt i samarbejde med  

 Kommunernes Landsforening, er der ikke medtaget bestemmelser om forbud mod  

 tillæg til en kommuneplan, hvis en kommune ikke overholder den  

 foreslåede forpligtelse til at offentliggøre en strategi for  

 kommuneplanlægningen, fordi det er min og kommunernes overbevisning, at  

 de foreslåede regler vil blive overholdt.
 Skulle det mod forventning ikke blive tilfældet, vil  

 jeg vende tilbage til Folketinget med forslag til ændring af reglerne.  

 Det samme gælder for så vidt angår de foreslåede  

 regler om offentliggørelse af en strategi for lokal Agenda  

 21-arbejdet.
Revision af kommuneplaner Efter de gældende regler skal kommuneplanerne  

 revideres hvert fjerde år.
Før forslaget til revision af planen  

 udarbejdes skal kommunalbestyrelsen offentliggøre en beretning om den  

 hidtidige planlægning og de påtænkte ændringer i  

 planen samt en vurdering af udviklingen.
Kommunalbestyrelsen skal samtidig  

 indkalde ideer og forslag m.v. med henblik på  

 planlægningsarbejdet.
 Der er i kommuneplanudvalget enighed om, at der er behov  

 for en styrkelse af kommuneplanlægningen, og at der fsa. revisionen af  

 kommuneplanen er brug for en ændring af procedurereglerne i loven, hvis  

 der skal opnås et større folkeligt og kommunalt engagement i  

 planlægningen.
 Jeg forventer, at de foreslåede regler vil kunne  

 bevirke en bedre borgerinddragelse og en større kommunal interesse i  

 planlægningen.
I lovforslaget foreslås derfor i overensstemmelse  

 med udvalgets anbefalinger ændrede regler dels om pligten til revision  

 dels om offentlighedsproceduren forud for udarbejdelsen af et forslag til  

 revision af kommuneplanen.
Reglerne om vedtagelse og offentliggørelse  

 af planforslag foreslås ikke ændret.
 Den nugældende pligt til en fuldstændig  

 revision af kommuneplanen hvert fjerde år foreslås erstattet af  

 en pligt for kommunalbestyrelsen til mindst en gang hvert fjerde år at  

 beslutte, om kommuneplanen skal revideres helt eller delvis, eller om planen  

 kan vedtages for en ny 4 års periode.
 Afgørelsen om revisionsbehovet besluttes i en  

 strategi, der skal indeholde oplysninger om den planlægning, der er  

 gennemført efter den seneste revision af kommuneplanen, og  

 kommunalbestyrelsens vurdering af og strategi for udviklingen i kommunen.
Strategien skal offentliggøres inden udgangen af  

 den første halvdel af den kommunale valgperiode.
Det er  

 minimumskravet, men der kan offentliggøres en ny strategi flere gange  

 i løbet af valgperioden, hvis der er behov for det.
Lokal Agenda 21 I november 1997 havde Folketinget en  

 forespørgselsdebat om regeringens opfølgning på  

 FN-topmødet, UNGASS i New York juni 1997. Ved UNGASS-topmødet  

 medunderskrev Danmark et slutdokument, som forpligtede til fortsat fokus  

 på Agenda 21, og ved forespørgselsdebatten vedtog Folketinget et  

 forslag til vedtagelse (V 21), hvori regeringen blev opfordret til at  

 fremkomme med lovkrav til kommunerne om lokale Agenda  

 21-redegørelser.
Det i februar 1998 fremsatte lovforslag L 176 indeholdt  

 forslag om, at der i redegørelsen for forslag til revision af  

 regionplaner og kommuneplaner skulle gives oplysning om amtskommunens  

 henholdsvis kommunens lokal Agenda 21-arbejde.
Det foresloges desuden, at  

 amtsrådets målsætning for amtskommunens henholdsvis  

 byrådets målsætning for kommunens Agenda 21-arbejde skulle  

 indgå i grundlaget for retningslinierne i regionplanen henholdsvis i  

 kommuneplanens hovedstruktur.
Med nedsættelsen af Kommuneplanudvalget har  

 opfølgningen af V 21 afventet udvalgets anbefalinger, idet udvalget  

 blandt andet skulle komme med anbefalinger til, hvordan regler om lokal  

 Agenda 21-redegørelser kan udformes i planloven, således at  

 disse både tjener til en styrkelse af det lokale Agenda 21-arbejde og  

 bidrager til en styrkelse af bæredygtighedsstrategien i amtskommunernes  

 og kommunernes planlægning.
Udvalget skulle herunder med udgangspunkt i  

 det tidligere fremsatte lovforslag (L 176) overveje redegørelsernes  

 indhold og sammenhæng med planlovens procedurebestemmelser.
I overensstemmelse med kommuneplanudvalgets anbefalinger  

 foreslås indsat lovbestemmelser om lokal Agenda 21 i et nyt kapitel i  

 planloven, og hvor kravet om redegørelse i det tidligere lovforslag L  

 176 fokuserede mest på at give et indblik i det allerede  

 gennemførte lokal Agenda 21-arbejde,  vil dette forslag i stedet se  

 fremad ved at kræve, at der offentliggøres en strategi for lokal  

 Agenda 21-arbejdet.
Hensigten med strategierne skal være, at de udpeger  

 de indsatsområder, som amtsrådene og kommunalbestyrelserne vil  

 fokusere på i det fremtidige lokal Agenda 21-arbejde, idet det ikke er  

 tanken at redegørelserne skal rumme en detaljeret beskrivelse af den  

 mangfoldighed af projekter og samarbejdsformer, som er resultatet af det  

 egentlige lokal Agenda 21-arbejde.
Men det vil være naturligt at basere  

 strategien på en vurdering af den hidtidige indsats.
Særligt med hensyn til kommuneplanlægningen er  

 det udvalgets vurdering, at der kan opnås en  synergieffekt, hvis den  

 foreslåede strategi for kommuneplanlægningen kombineres med en  

 redegørelse for strategien i det lokale Agenda 21-arbejde i den  

 kommende 4 års periode.
Men det bør efter udvalgets vurdering  

 være op til den enkelte kommunalbestyrelse, hvordan og i hvilket omfang  

 mulighederne skal udnyttes.
Overførelse af arealer i sommerhusområder  

 til byzone Efter § 5 b, nr. 3 i planloven gælder det for  

 planlægningen i kystnærhedszonen "at nye  

 sommerhusområder ikke må udlægges, og at eksisterende  

 sommerhusområder skal fastholdes til ferieformål".
I forbindelse med behandlingen af lovforslag L 204 i  

 1998-99 har jeg over for Miljø- og Planlægningsudvalget  

 tilkendegivet, at jeg ville fremsætte et lovforslag, der kan  

 tilvejebringe hjemmel til at fravige planlovens § 5 b, således at jeg  

 kan tillade, at der foretages mindre justeringer af grænserne for visse  

 sommerhusområder ved overførelse af arealer til byzone.
Jeg  

 henviser til Miljø- og Planlægningsudvalgets betænkning af  

 7. maj 1999 til lovforslag L 204 om ændring af lov om ændring af  

 lov om planlægning (Afvikling af de før den 21. oktober 1998  

 etablerede ulovlige helårsbeboelser i boliger i  

 sommerhusområder).
 De foreslåede bestemmelser i lovforslagets § 1, nr.  

 2 skal tilvejebringe den fornødne hjemmel til at fravige planlovens §  

 5 b.
Ajourføring af bestemmelser som følge af  

 oprettelsen af Hovedstadens Udviklingsråd Denne del af lovforslaget har kun til formål at  

 ajourføre formuleringerne i nogle bestemmelser i lov om  

 planlægning, således at der bliver overensstemmelse mellem de  

 ændringer i loven, der er sket ved lov nr. 368 af 2. juni 1999 om  

 ændring af lov om planlægning (VVM-regler m.v.) og § 8 i lov nr.  

 355 af 2. juni 1999 om ændring af forskellige love som følge af  

 oprettelsen af Hovedstadens Udviklingsråd.
Der foreslås ingen  

 indholdsmæssige ændringer i bestemmelserne.
 Idet der i øvrigt henvises til lovforslaget med  

 bemærkninger anbefaler jeg det til Folketingets velvillige  

 behandling.
