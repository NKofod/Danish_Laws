Fremsat den 7. oktober 2020 af uddannelses- og forskningsministeren (Ane Halsboe-Jørgensen) Forslag til Lov om ændring af lov om Studievalg Danmark (Udvidelse af Studievalg Danmarks vejledningsområde) § 1 I lov nr. 311 af 25. april 2018 om Studievalg Danmark foretages følgende ændringer:
 1. I § 1 indsættes efter »valg af«: »erhvervsuddannelse og«.
 2. I § 2, stk. 1, indsættes efter »valg af«: »erhvervsuddannelse og«.
 3. I § 2, stk. 2, indsættes efter »og dække«: »hele erhvervsuddannelsessystemet og«.
§ 2 Loven træder i kraft den 1. januar 2021.
Bemærkninger til lovforslaget Almindelige bemærkninger 1. Indledning Den 2. marts 2020 indgik regeringen (Socialdemokratiet), Venstre, Dansk Folkeparti, Radikale Venstre, Socialistisk Folkeparti, Det Konservative Folkeparti og Liberal Alliance en aftale om at afsætte 5 mio. kr. årligt til Studievalg Danmarks vejledningsindsats om erhvervsuddannelserne.
 Lovforslaget er en konsekvens heraf og har til formål at udvide Studievalg Danmarks vejledningsområde, således at vejledningen fremover også omfatter valg af erhvervsuddannelse.
 Vejledning til unge om deres muligheder inden for uddannelsessystemet skal bidrage til, at deres uddannelsesvalg bliver til størst mulig gavn for den enkelte og for samfundet.
 Studievalg Danmark tilbyder i dag vejledning om valg af videregående uddannelse til elever på ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse.
Det er  og skal fortsat være  i folkeskolen, at eleverne primært vejledes om deres valg af ungdomsuddannelse, herunder erhvervsuddannelse.
En del af de elever, der starter på gymnasiet, overvejer dog efterfølgende at begynde på en erhvervsuddannelse.
De skal have et bedre grundlag for at vælge.
 Derfor skal Studievalg Danmark også kunne yde vejledning om erhvervsuddannelserne og give unge et bedre grundlag for gode uddannelsesvalg.
 Dette reducerer ikke vejledningen om de videregående uddannelser, men er en ekstra indsats, der supplerer den vejledning, som Studievalg Danmark yder i dag.
2. Lovforslagets hovedpunkt 2.1. Udvidelse af Studievalg Danmarks vejledningsområde 2.1.1. Gældende ret Studievalg Danmark er en statsinstitution under Uddannelses- og Forskningsministeriet, som yder vejledning om valg af videregående uddannelse, herunder inden for videreuddannelsessystemet, samt om forventede beskæftigelsesmuligheder efter endt uddannelse.
Der henvises til § 1 i lov nr. 311 af 25. april 2018 om Studievalg Danmark.
Med videregående uddannelse tænkes på erhvervsakademiuddannelser, professionsbacheloruddannelser og bacheloruddannelser under Uddannelses- og Forskningsministeriet samt øvrige videregående uddannelser under andre ministerier, særligt Kulturministeriet, Forsvarsministeriet og Justitsministeriet.
Med videreuddannelsessystemet tænkes på akademi-, diplom og masteruddannelser samt øvrige videreuddannelsestilbud udbudt på deltid.
Studievalg Danmark yder herudover i relevant omfang vejledning om uddannelsesmuligheder, herunder studieophold, i udlandet, samt vejledning om forventede beskæftigelsesmuligheder efter endt uddannelse.
Der henvises til bemærkninger til forslag til lov om Studievalg Danmark, jf.
Folketingstidende 2017-18, A, L 132 som fremsat, side 15.
Vejledningen skal bidrage til, at valg af videregående uddannelse, herunder inden for videreuddannelsessystemet, bliver til størst mulig gavn for den enkelte og for samfundet.
Vejledningen skal være landsdækkende og dække hele det videregående uddannelsessystem, herunder videreuddannelsessystemet, samt de erhverv som uddannelserne giver kvalifikationer til.
Der henvises til § 2, stk. 1 og 2, i lov om Studievalg Danmark.
Vejledningen skal tilbydes til elever i ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse.
Der henvises til § 2, stk. 3, i lov om Studievalg Danmark.
Med elever i ungdomsuddannelser tænkes f.eks. på elever på gymnasier og institutioner for erhvervsrettet uddannelse.
Vejledningen af elever i ungdomsuddannelser tilbydes i vidt omfang på ungdomsuddannelsesinstitutionerne og tilrettelægges i samarbejde med institutionerne.
Målgruppen er endvidere personer, som ikke længere har tilknytning til en ungdomsuddannelse, eller personer, som f.eks. gennem HF-enkeltfag søger at opnå det nødvendige adgangsgrundlag for en videregående uddannelse.
Disse har mulighed for at søge vejledning ved en af Studievalg Danmarks afdelinger.
Der henvises til bemærkninger til forslag til lov om Studievalg Danmark, jf.
Folketingstidende 2017-18, A, L 132 som fremsat, side 17.
Vejledningen skal være uafhængig af sektor- og institutionsinteresser.
Der henvises til § 2, stk. 4, i lov om Studievalg Danmark.
Vejledningen skal inddrage den enkeltes faglige interesser og forudsætninger samt arbejdsmarkedets behov for kompetencer.
Vejledningen skal basere sig på et metodisk velfunderet grundlag, evidens og nyeste viden om vejledningsmetoder og vejledningsværktøjer.
Uddannelses- og forskningsministeren kan fastsætte nærmere regler om vejledningen, herunder om mål med vejledningen, vejledningens indhold og om kvalitetssikring og kvalitetsudvikling af vejledningen.
Der henvises til § 3 i lov om Studievalg Danmark.
Det er fastlagt i § 4, stk. 1, i lov om Studievalg Danmark, at Studievalg Danmark samarbejder med ungdomsuddannelsesinstitutioner, videregående uddannelsesinstitutioner og vejledningsorganisationer og inddrager andre offentlige og private interessenter i forbindelse med vejledningen.
Uddannelses- og forskningsministeren kan fastsætte nærmere regler om Studievalg Danmarks tilrettelæggelse af dette samarbejde, jf. lovens § 4, stk. 2.
I medfør af lov om Studievalg Danmark er der udstedt bekendtgørelse nr. 827 af 22. juni 2018 om Studievalg Danmarks vejledning om valg af videregående uddannelse.
Bekendtgørelsen indeholder bestemmelser om målgruppen for Studievalg Danmarks vejledning, formålet med vejledningsindsatsen, vejledningens indhold, tilrettelæggelse af og samarbejde omkring vejledningsindsatsen, uddannelseskrav til Studievalg Danmarks vejledere samt kvalitetsudvikling og kvalitetssikring af vejledningen.
2.1.2. Ministeriets overvejelser og den foreslåede ordning Studievalg Danmark tilbyder i dag ikke vejledning om erhvervsuddannelserne, men kun om valg af videregående uddannelse til elever på ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse.
 Samfundet har brug for, at flere unge får valgt den rette uddannelse, og at de vejledes om alle de muligheder, de har.
 Derfor skal Studievalg Danmark også kunne yde vejledning om erhvervsuddannelserne og give unge et bedre grundlag for gode uddannelsesvalg.
Det er fortsat i folkeskolen, at eleverne primært skal vejledes om deres valg af ungdomsuddannelse, herunder erhvervsuddannelse.
En del af de elever, der starter på gymnasiet, overvejer dog efterfølgende at begynde på en erhvervsuddannelse.
De skal vejledes om denne mulighed og have et bedre grundlag for at træffe deres valg.
 På denne baggrund foreslås det med dette lovforslags § 1, nr. 1, at § 1 i lov om Studievalg Danmark ændres, således at det fremgår af bestemmelsen, at Studievalg Danmark også yder vejledning om erhvervsuddannelser.
 Ligeledes foreslås det med dette lovforslags § 1, nr. 2, at § 2, stk. 1, i lov om Studievalg Danmark ændres, således at det fremgår, at vejledningen skal bidrage til, at også valg af erhvervsuddannelser bliver til størst mulig gavn for den enkelte og for samfundet.
Herudover foreslås det med dette lovforslags § 1, nr. 3, at § 2, stk. 2, i lov om Studievalg Danmark ændres, således at det fremgår, at vejledningen også skal dække hele erhvervsuddannelsessystemet.
Som følge heraf vil det endvidere følge af bestemmelsen, at denne vejledning skal være landsdækkende.
Der er allerede i dag et samarbejde mellem Studievalg Danmark og institutionerne for erhvervsrettet uddannelse, jf. herved lovens § 4, stk. 1. Studievalg Danmark yder herunder vejledning om valg af videregående uddannelse til elever på erhvervsuddannelserne og samarbejder i den forbindelse med institutionerne om gennemførelse af vejledningen.
Dette samarbejde vil blive tilpasset som en konsekvens af, at Studievalg Danmark med de foreslåede ændringer tillige vil skulle vejlede om valg af erhvervsuddannelse.
Det bemærkes, at de foreslåede ændringer ikke reducerer vejledningen om de videregående uddannelser, som fortsat skal være Studievalg Danmarks primære ydelse, men at der er tale om en ekstra indsats.
Det er således fortsat afgørende, at elever i ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse, tilbydes professionel og objektiv vejledning om det komplekse uddannelsesvalg, og at vejledningen skaber sammenhæng mellem den enkeltes motivation og kompetencer samt arbejdsmarkedets beskæftigelsesmuligheder.
Som ovenfor nævnt er det fortsat i folkeskolen, at eleverne primært skal vejledes om deres valg af ungdomsuddannelse, herunder erhvervsuddannelse.
De ændringer, der er omfattet af dette lovforslag, har således ikke til hensigt at ændre den eksisterende vejledningsindsats herom, herunder hos kommuner m.v.
Lovforslaget har ligeledes ikke til hensigt at ændre målgruppen for Studievalg Danmarks vejledningsindsats, jf. herved lovens § 2, stk. 3.
 Som følge af de foreslåede ændringer, der er beskrevet ovenfor, er det hensigten at foretage en række ændringer i bekendtgørelse nr. 827 af 22. juni 2018 om Studievalg Danmarks vejledning om valg af videregående uddannelse.
3. Økonomiske konsekvenser og implementeringskonsekvenser for det offentlige Det indgår i den politiske aftale af 2. marts 2020, at der afsættes en ramme på 5 mio. kr. årligt fra 2021 til gennemførelse af initiativet, og at finansieringen heraf sker via kvalitetsudviklingsmidlerne, der blev afsat med Aftale om Bedre og mere attraktive erhvervsuddannelser fra 2014.
 Lovforslaget medfører ikke økonomiske udgifter for det offentlige ud over den beskrevne ramme.
Lovforslaget har implementeringskonsekvenser for det offentlige i form af kompetenceudvikling samt udarbejdelse og tilpasning af vejledningsmateriale m.v. i Studievalg Danmark.
Udgifter hertil afholdes inden for den afsatte økonomiske ramme på 5 mio. kr. årligt.
 Lovforslaget har ingen økonomiske konsekvenser og implementeringskonsekvenser for kommuner og regioner.
 Lovforslaget følger i relevant omfang principperne for digitaliseringsklar lovgivning.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 2. juni 2020 til den 30. juni 2020 været sendt i høring hos følgende myndigheder og organisationer m.v.:
 Advokatrådet, Akademiet for de Tekniske Videnskaber, Akademikerne, Akademisk Arkitektforening, Akkrediteringsrådet, Arkitektskolen Aarhus, Borgerlige Studerende, Copenhagen Business School  Handelshøjskolen, CO-Søfart, Danmarks Akkrediteringsinstitution, Danmarks Evalueringsinstitut, Danmarks Medie- og Journalisthøjskole, Danmarks Tekniske Universitet, Danmarks Vejlederforening, Dansk Arbejdsgiverforening, Dansk Blindesamfund, Dansk Byggeri, Dansk Erhverv, Dansk Handicap Forbund, Dansk Industri, Dansk Metal, Dansk Magisterforening, Dansk Ungdoms Fællesråd, Danske Erhvervsakademier, Danske Erhvervsskoler og -Gymnasier  Bestyrelserne, Danske Erhvervsskoler og -Gymnasier  Lederne, Danske Gymnasieelevers Sammenslutning, Danske Gymnasier, Danske Handicaporganisationer, Danske HF & VUC, Danske Landbrugsskoler, Danske Professionshøjskoler, Danske Rederier, Danske Regioner, Danske Revisorer  FSR, Danske Studerendes Fællesråd, Danske Universiteter, Designskolen Kolding, Det Centrale Handicapråd, Det Kongelige Danske Kunstakademis Skoler for Arkitektur, Design og Konservering, Det Kongelige Danske Videnskabernes Selskab, Djøf, Enhed for uddannelses- og erhvervsvejledning (KL), Erhvervsakademi Dania, Erhvervsakademi Kolding, Erhvervsakademi Midt-Vest, Erhvervsakademi Sjælland, Erhvervsakademi Syd-Vest, Erhvervsakademi Aarhus, Erhvervsakademiet Copenhagen Business Academy, Erhvervsskolelederne, Erhvervsskolernes Elevorganisation, FH  Fagbevægelsens Hovedorganisation, Forbundet af Offentlige Ansatte (FOA), Fredericia Maskinmesterskole, Frit Forum, Gymnasiernes Bestyrelsesforening, Gymnasieskolernes Lærerforening, Handelsskolernes Lærerforening, HK/Stat, Ingeniørforeningen, IDA, IT-Universitetet i København, KL, Konservative Studerende, Københavns Erhvervsakademi, Københavns Professionshøjskole, Københavns Universitet, Lederne, Lærernes Centralorganisation, Lærerstuderendes Landskreds, Maskinmesterskolen København Maskinmesterstuderendes Landsråd, Maskinmestrenes Forening, Marstal Navigationsskole, MARTEC, Metal Søfart, Produktionsskoleforeningen, Professionshøjskolen Absalon, Pædagogstuderendes Landssammenslutning, Rektorkollegiet for de kunstneriske og kulturelle uddannelser, Rektorkollegiet for de maritime uddannelser, Rigsrevisionen, Roskilde Universitet, Rådet for Erhvervsakademiuddannelser og Professionsbacheloruddannelser, Rådet for de Grundlæggende Erhvervsrettede Uddannelser (REU), Rådet for Voksen og Efteruddannelse (VEU-Rådet), Sammenslutningen af Danske Socialrådgiverstuderende, SIMAC, Skoleskibet Georg Stage, Studievalg Danmark, Svendborg Søfartsskole, Syddansk Universitet, Sygeplejestuderendes Landssammenslutning, Søfartens Ledere, Teknisk Landsforbund, Tekniq, 3F Fagligt Fælles Forbund, UCL, Erhvervsakademi og Professionshøjskole, Uddannelsesrådet for de maritime uddannelser, University College Nordjylland, University College Syddanmark, VIA University College, Aalborg Universitet, Aarhus Universitet og Aarhus Maskinmesterskole.
Bemærkninger til lovforslagets enkelte bestemmelser Til § 1 Til nr. 1 Studievalg Danmark er en statsinstitution under Uddannelses- og Forskningsministeriet, som yder vejledning om valg af videregående uddannelse, herunder inden for videreuddannelsessystemet, samt om forventede beskæftigelsesmuligheder efter endt uddannelse.
Der henvises til § 1 i lov nr. 311 af 25. april 2018 om Studievalg Danmark.
I medfør af lov om Studievalg Danmark er der udstedt bekendtgørelse nr. 827 af 22. juni 2018 om Studievalg Danmarks vejledning om valg af videregående uddannelse.
Bekendtgørelsen indeholder bestemmelser om målgruppen for Studievalg Danmarks vejledning, formål med vejledningsindsatsen, vejledningens indhold, tilrettelæggelse af og samarbejde omkring vejledningsindsatsen, uddannelseskrav til Studievalg Danmarks vejledere samt kvalitetsudvikling og kvalitetssikring af vejledningen.
 Det foreslås med dette lovforslags § 1, nr. 1, at § 1 i lov om Studievalg Danmark ændres, således at det fremgår af bestemmelsen, at Studievalg Danmark også yder vejledning om erhvervsuddannelser.
 Det foreslåede indebærer, at Studievalg Danmarks vejledning også vil omfatte beskæftigelsesmuligheder efter endt erhvervsuddannelse.
Det bemærkes, at det foreslåede ikke reducerer vejledningen om de videregående uddannelser, som fortsat skal være Studievalg Danmarks primære ydelse, men at der er tale om en ekstra indsats.
Det er således fortsat afgørende, at elever i ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse, tilbydes professionel og objektiv vejledning om det komplekse uddannelsesvalg, og at vejledningen skaber sammenhæng mellem den enkeltes motivation og kompetencer samt arbejdsmarkedets beskæftigelsesmuligheder.
Det er fortsat i folkeskolen, at eleverne primært skal vejledes om deres valg af ungdomsuddannelse, herunder erhvervsuddannelse.
De ændringer, der er omfattet af dette lovforslag, har således ikke til hensigt at ændre den eksisterende vejledningsindsats herom, herunder hos kommuner m.v.
Lovforslaget har ligeledes ikke til hensigt at ændre målgruppen for Studievalg Danmarks vejledningsindsats, jf. herved lovens § 2, stk. 3.
Som følge af de foreslåede ændringer, der er beskrevet ovenfor, er det hensigten at foretage en række ændringer i bekendtgørelse nr. 827 af 22. juni 2018 om Studievalg Danmarks vejledning om valg af videregående uddannelse, således at bekendtgørelsens titel og indhold afspejler Studievalg Danmarks samlede vejledningsområde.
Det er herunder hensigten at foretage ændringer, der afspejler, at det foreslås, at Studievalg Danmark fremover også yder vejledning om valg af erhvervsuddannelse og om forventede beskæftigelsesmuligheder efter endt (erhvervs-)uddannelse.
 Der henvises til lovforslagets almindelige bemærkninger, pkt. 2.1.
Til nr. 2 Studievalg Danmarks vejledning skal bidrage til, at valg af videregående uddannelse, herunder inden for videreuddannelsessystemet, bliver til størst mulig gavn for den enkelte og for samfundet.
Der henvises til § 2, stk. 1, i lov om Studievalg Danmark.
 Det foreslås med dette lovforslags § 1, nr. 2, at lovens § 2, stk. 1, ændres, således at det fremgår, at vejledningen skal bidrage til, at valg af erhvervsuddannelser ligeledes bliver til størst mulig gavn for den enkelte og for samfundet.
Vejledningen om valg af erhvervsuddannelse skal således gavne den enkelte, som får nemmere ved på et oplyst grundlag at vælge den rigtige uddannelse.
Endvidere skal vejledningen om valg af erhvervsuddannelse også gavne samfundet, særligt ved at flere vælger en uddannelse, der passer til dem, samt vælger uddannelse, der forener den enkeltes kompetencer og interesser med de forventede beskæftigelsesbehov i samfundet.
 Som en konsekvens af det foreslåede vil lovens § 2, stk. 3, hvorefter vejledningen skal tilbydes elever på ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse, og lovens § 2, stk. 4, hvorefter vejledningen skal være uafhængig af sektor- og institutionsinteresser, ligeledes gælde for vejledningen om erhvervsuddannelser.
 Det bemærkes hertil, at der ikke lægges op til at ændre, at Studievalg Danmarks vejledning tilbydes elever på ungdomsuddannelser og andre, som har eller er ved at opnå det nødvendige adgangsgrundlag for optagelse på en videregående uddannelse, jf. herved lovens § 2, stk. 3.
 Der henvises til lovforslagets almindelige bemærkninger, pkt. 2.1.
Til nr. 3 Studievalg Danmarks vejledning skal være landsdækkende og dække hele det videregående uddannelsessystem, herunder videreuddannelsessystemet, og de erhverv, som uddannelserne giver kvalifikationer til.
Der henvises til § 2, stk. 2, i lov om Studievalg Danmark.
 Det foreslås med dette lovforslags § 1, nr. 3, at lovens § 2, stk. 2, ændres, således at det fremgår, at vejledningen også skal dække hele erhvervsuddannelsessystemet.
 Som følge heraf vil det endvidere følge af bestemmelsen, at denne vejledning skal være landsdækkende.
 Der henvises til lovforslagets almindelige bemærkninger, pkt. 2.1.
 Der henvises endvidere til bemærkningerne til § 1, nr. 2.
Til § 2 Det foreslås, at loven træder i kraft den 1. januar 2021.
 Lov om Studievalg Danmark, der ændres med dette lovforslag, gælder ikke for Færøerne og Grønland, jf. lovens § 18. Derfor skal denne lov heller ikke gælde for Færøerne og Grønland.
