 Hjælp i henhold til bistandslovens paragraf 42 til klienter der som  

 led i deres uddannelse må tage ophold i udlandet i kortere eller læng tid.
En kommunal social- og sundhedsforvaltning ønskede en skriftlig udtalelse  

 fra socialministeriet om, hvorvidt der kunne ydes hjælp i henhold til  

 bistandslovens § 42 til klienter, der som led i deres uddannelse må tage  

 ophold i udlandet kortere eller længere tid, idet forvaltningen hidtil havde  

 været af den opfattelse, at en sådan hjælp ville være i strid med  

 bistandslovens § 1, der for anvendelse af bistandsloven stiller som  

 betingelse, at hjælpsøgende opholder sig her i landet.
Forvaltningen mente  

 heller ikke, at bistandslovens § 5 ville kunne anvendes, idet forudsætningen  

 for at benytte denne bestemmelse er, at pågældende opholder sig i udlandet,  

 og at hjemsendelse afværges ved, at der ydes pågældende hjælp.
Vedkommende amtsankenævn havde imidlertid i et konkret tilfælde givet en  

 klient medhold i, at der kunne ydes hjælp til et 10-måneders kursus i  

 udlandet; kurset var afslutning på en uddannelse i Danmark.
Amtsankenævnet  

 fandt ikke, at der i bistandslovens § 42 eller i cirkulæret vedrørende denne  

 bestemmelse er holdepunkter for, at man kan forlange, at uddannelsen finder  

 sted i Danmark.
Socialministeriet bekræftede, at bistandslovens § 5 ikke indeholder  

 hjemmel til at afholde udgifter af den nævnte art, idet bestemmelsen  

 hovedsagelig tager sigte på at modvirke hjemsendelsen af ældre danske  

 statsborgere, der i en længere årrække har opholdt sig i udlandet og derved  

 opnået en særlig tilknytning til det pågældende land.
Ministeriet bemærkede  

 samtidig, at bestemmelsen i bistandslovens § 1 må forstås således, at den der  

 modtager hjælp efter loven, må have ophold på dansk territorium, idet dog  

 ganske midlertidige ophold uden for landet, hvor der ikke er tale om fastere  

 boligmæssig eller erhvervsmæssig etablering efter omstændighederne vil kunne  

 sidestilles med ophold her i landet.
 Der vil herefter i henhold til bistandslovens § 42 i særlige tilfælde  

 kunne ydes støtte til gennemførelse af en del af en uddannelse i udlandet,  

 såfremt den pågældende hjælpsøgende er bosat her i landet på det tidspunkt,  

 da uddannelsen iværksættes, og såfremt udlandsopholdet er et nødvendigt led i  

 en af det sociale udvalg eller anden offentlig myndighed iværksat uddannelse.  

 Det sociale udvalg må endvidere på forhånd sikre sig at der er mulighed for  

 at følge uddannelsens forløb under pågældendes ophold i udlandet.
