Nr LSF 49 Forslag til Lov om ændring af konkursloven (Postspærring) Fremsat af justitsministeren (Engell) den 24. oktober 1990 § 1 I konkursloven, jf. lovbekendtgørelse nr. 588 af 1. september 1986, som  

 ændret ved lov nr. 384 af 10. juni 1987, lov nr. 387 af 10. juni 1987 og § 18  

 i lov nr. 389 af 7. juni 1989, indsættes efter § 104:
» § 104 a.
Skifteretten kan, når det anses for at være af  

 betydning for boets behandling, bestemme, at breve og andre forsendelser til  

 skyldneren skal udleveres til midlertidig bestyrer eller kurator  

 (postspærring). Breve og andre forsendelser til en juridisk person, hvis bo  

 er under konkursbehandling, skal altid udleveres til midlertidig bestyrer  

 eller kurator.
Stk. 2. Bestemmelse om postspærring træffes i et retsmøde.  

 Skyldneren skal tilsiges til retsmødet og have lejlighed til at udtale sig i  

 dette.
Afgørelsen træffes ved kendelse, hvis skyldneren anmoder herom, eller  

 hvis skyldneren ikke er til stede i retsmødet.
§ 104 b.
Er der truffet bestemmelse om postspærring, kan  

 midlertidig bestyrer eller kurator gøre sig bekendt med indholdet af  

 forsendelser, som ikke åbenbart er boet uvedkommende.
 Stk. 2. Skyldneren skal have underretning om tid og sted for  

 brevåbning og skal have adgang til at overvære åbningen.
 Stk. 3. Forsendelser, som ikke skal indgå i boet, udleveres eller  

 sendes til skyldneren snarest muligt.
§ 104 c.
Postspærring skal ophæves, når betingelserne for dens  

 iværksættelse ikke længere er til stede.
Stk. 2. Skyldneren kan når som helst indbringe spørgsmålet om  

 ophævelse af postspærring for skifteretten.
Skifterettens afgørelse træffes  

 ved kendelse.
§ 104 d.
Det påhviler post- og telegrafvæsenet, telefonselskaberne  

 og andre tilsvarende offentlige og private virksomheder at medvirke ved  

 gennemførelsen af en bestemmelse om postspærring ved at tilbageholde og  

 udlevere forsendelser m.v.
Stk. 2. Bestemmelsen i retsplejelovens § 178 finder tilsvarende  

 anvendelse på den, som uden lovlig grund undlader at medvirke som nævnt i  

 stk. 1.« § 2 Loven træder i kraft den 1. januar 1991.
§ 3 Loven gælder ikke for Færøerne og Grønland, men kan ved kongelig  

 anordning helt eller delvis sættes i kraft for disse landsdele med de  

 afvigelser, som de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning.
 Lovforslaget har til formål at lovregulere spørgsmålet om postspærring  

 under konkurs.
Lovforslaget bygger på en udtalelse, som er afgivet af Justitsministeriets  

 konkurslovudvalg den 30. november 1989. Udtalelsen er medtaget som bilag til  

 lovforslaget.
I konkurslovudvalgets udtalelse redegøres for, hvornår post til  

 skyldnere under konkurs efter gældende ret i stedet udleveres til midlertidig  

 bestyrer eller kurator.
På baggrund af den kritik, som praksis har givet anledning til, har  

 udvalget anbefalet, at der indsættes udtrykkelige regler om betingelserne for  

 og administrationen af postspærring i konkursloven.
Udvalget har udarbejdet  

 udkast til bestemmelser om betingelserne for postspærring, virkningerne af  

 postspærring og indgrebets varighed.
 Lovforslaget er udformet i overensstemmelse med konkurslovudvalgets  

 forslag.
 2. Gældende regler og praksis.
 Ved afsigelsen af konkursdekret over en skyldner, mister denne retten til  

 at råde over sin formue med virkning for boet, jfr. nærmere konkurslovens  

 § 29. Efter lovens § 109, stk. 1, tager skifteretten straks (efter at  

 konkursdekretet er afsagt) skyldnerens forretningsbøger og -papirer i sin  

 varetægt og foretager de fornødne skridt til værn mod uberettigede  

 dispositioner over boets ejendom.
 Som led i skyldnerens urådighed og skifterettens overtagelse af boet  

 træffer skifteretten sædvanligvis bestemmelse om, at skyldnerens post  

 omadresseres til midlertidig bestyrer eller kurator.
I medfør af § 24 i postloven, jf. lovbekendtgørelse nr. 356 af 25.  

 maj 1989, som hører under kommunikationsministeren, er udstedt bekendtgørelse  

 nr. 10 af 5. januar 1989 om benyttelse af Postvæsenet, og på grundlag af  

 denne bekendtgørelse er der udstedt P&T-Håndbogen.
Af pkt. 7.3.3. i  

 P&T-Håndbogen fremgår bl.a., at skifteretten tager stilling til  

 udlevering af adresseret post i forbindelse med konkursdekretets afsigelse.  

 Dette gælder både for postforsendelser og pengeforsendelser.
Skifteretten  

 underretter adresseposthuset om afgørelsen ved at sende en blanket til  

 posthuset om postspærringen.
Det fremgår endvidere af P&T-Håndbogen, at forsendelser, der ved  

 påtegningen »personlig« eller på anden måde fremtræder som  

 personlig korrespondance, dog altid skal udleveres til skifteretten, der  

 tager stilling til, om forsendelsen (post eller penge) skal indgå i  

 konkursboet, eller om den kan udleveres til skyldneren.
Blade og adresseløse  

 forsendelser udleveres til skyldneren, medmindre skifteretten undtagelsesvis  

 har bestemt andet.
 En bestemmelse om postspærring har ikke selvstændig betydning i de  

 tilfælde, hvor skyldneren er et selskab , idet de styrende organer i  

 et selskab m.v. - bestyrelse og direktion - mister enhver kompetence (senest)  

 ved dekretets afsigelse, og post til selskabet m.v. derfor naturligt tilgår  

 midlertidig bestyrer eller kurator som selskabets kompetente ledelse.
Ved betalingsstandsning bevarer den, der er under  

 betalingsstandsning (skyldneren), retten til at råde over sin formue i  

 betalingsstandsningsperioden.
I forbindelse med betalingsstandsning beskikker  

 skifteretten dog et tilsyn (normalt en advokat) for skyldneren.
Ved  

 betalingsstandsning udleveres forsendelser efter de almindelige regler,  

 medmindre skyldneren og tilsynet i forening meddeler postkontoret andet.
De nævnte regler administreres i skifteretternes praksis således,  

 at skifteretten samtidig med afsigelsen af konkursdekretet tager stilling  

 til, hvorledes der skal forholdes med post, adresseret til skyldneren.
Hvis  

 skyldneren er en erhvervsvirksomhed med en velordnet postmodtagelse, der på  

 betryggende vis kan fortsættes efter konkursen, vil postspærring og  

 omadressering af posten ikke finde sted.
Det vil for afgørelsen i det hele  

 være afgørende, hvorledes der mest hensigtsmæssigt kan etableres en sikker  

 ordning, således at de papirer, som er nævnt i konkurslovens § 29 og § 109,  

 og som kommer med posten, vil komme i midlertidig bestyrers eller kurators  

 besiddelse.
Adskillelsen af skyldnerens private post fra post, som har betydning for  

 konkursbehandlingen, foregår i praksis hos midlertidig bestyrer/kurator.  

 Privat post afleveres, så vidt muligt uåbnet, til skyldneren.
Kun i  

 tvivlstilfælde vil kurator åbne post, der kan være privat, for at konstatere,  

 om indholdet er forretningsmæssigt eller privat.
Kurator vil herved være  

 forpligtet til at undlade at læse breve af privat indhold, og skulle kurator  

 komme til kendskab om oplysninger af privat art, vil kurator være underkastet  

 tavshedspligt.
 I overensstemmelse med almindelige principper for udøvelse af  

 tvangsindgreb vil kurator være forpligtet til at søge ulemperne ved den  

 etablerede postspærring og omadressering af skyldnerens post begrænset mest  

 muligt, såvel hvad angår forsinkelsen af den enkelte forsendelse, som kan  

 videregives til skyldneren, som hvad angår udstrækningen af indgrebet i det  

 hele.
Det er sædvanligt, at en postspærring ophæves, når der er gået en vis  

 længere tid, uden at der tilgået kurator yderligere oplysninger af betydning  

 for bobehandlingen.
I de tilfælde, hvor skyldneren antages at samarbejde  

 loyalt med kurator, vil det ofte blive aftalt, at postspærringen ophæves på  

 et tidligere tidspunkt, hvis registreringsfunktioner, bogholderi, aflæggelse  

 af regnskaber, selvangivelse m.v., fremtræder betryggende.
 3. Tidligere drøftelser i Folketinget om postspærring.
Den 4. april 1989 fremsatte medlemmer af Socialistisk Folkepartis  

 folketingsgruppe et forslag til folketingsbeslutning om ændring af reglerne  

 vedrørende postspærring i forbindelse med konkurs og betalingsstandsning  

 (beslutningsforslag nr.
B 74).
 I bemærkningerne til beslutningsforslaget er det anført, at  

 forslagsstillerne finder praksis betænkelig ud fra almindelige  

 retssikkerhedsbetragtninger, ligesom der henvises til, at der indenfor  

 strafferetsplejen er fastsat klare lovregler for indgreb i  

 meddelelseshemmeligheden.
 Det nævnte beslutningsforslag blev behandlet i Folketinget den 11. april  

 1989 (Folketingstidende 1988-89, sp. 8572 ff). Under folketingsbehandlingen  

 oplyste justitsministeren, at han havde anmodet Justitsministeriets  

 konkurslovudvalg om en udtalelse om spørgsmålet om postspærring.
Den 2. november 1989 fremsatte medlemmer af Socialistisk Folkepartis  

 folketingsgruppe et helt tilsvarende forslag til folketingsbeslutning om  

 ændring af reglerne vedrørende postspærring i forbindelse med konkurs og  

 betalingsstandsning (beslutningsforslag nr.
B 21). Forslaget blev behandlet i  

 Folketinget den 23. november 1989 (Folketingstidende 1989-90, sp. 2256 ff),  

 og forslaget henvistes i den forbindelse til behandling i Folketingets  

 Retsudvalg.
 4. Konkurslovudvalgets almindelige overvejelser.
 4.1. Konkurs.
Konkurslovudvalget fremhæver i sin udtalelse, at et betydningsfuldt  

 hensyn bag ønsket om og behovet for postspærring har været at sikre, at alle  

 aktiver, som er omfattet af konkursen, bliver inddraget under bobehandlingen.  

 Ganske vist har skyldneren i forbindelse med registreringsforretningen en  

 oplysningspligt, som er strafsanktioneret efter straffeloven, ligesom også  

 skyldnerens efterfølgende udeholdelse af aktiver, der er omfattet af  

 konkursen, vil være strafbar efter straffeloven.
Det er imidlertid  

 skifteretternes erfaring, at der rent faktisk i kraft af postspærringen  

 tilgår midlertidig bestyrer/kurator værdiforsendelser- som f.eks. checks- og  

 oplysning om undertiden ikke uvæsentlige aktiver, som midlertidig  

 bestyrer/kurator ikke på anden måde er blevet underrettet om.
 Endvidere peger udvalget på, at kurator ved postspærring hyppigt ad den  

 vej bliver sat i besiddelse af væsentlige oplysninger om skyldnerens  

 passiver, hvilket betyder, at kurator kan sende meddelelser om konkursen til  

 de kreditorer, der skriver til skyldneren, jf. konkurslovens § 108, stk. 2,  

 og som kurator ikke på anden måde har fået kendskab til.
Udvalget fremhæver også, at der i kraft af postspærringer ofte vil  

 tilflyde kurator oplysning om dispositioner, der eventuelt er omstødelige,  

 f.eks. ved kurators modtagelse af kreditnotaer eller kontoudtog fra  

 skyldnerens leverandører.
Disse oplysninger, som er særdeles betydningsfulde  

 for bobehandlingen, ville ofte ikke kunne komme frem på anden måde, allerede  

 fordi deres betydning ikke erkendes af den, som ikke har den nødvendige  

 indsigt i konkursret.
 Det anførte taler efter udvalgets opfattelse med afgørende vægt for at  

 bevare adgangen til postspærring i forbindelse med konkurs.
 Udvalget finder imidlertid samtidig, at det må anses for hensigtsmæssigt,  

 at der i konkursloven fastsættes nærmere regler om betingelserne for  

 postspærring, virkningerne af postspærring og indgrebets varighed.
Med hensyn til post stilet til en skyldner under  

betalingsstandsning er der ikke hjemmel i de gældende regler til at  

 træffe bestemmelse om udlevering af skyldnerens adresserede post til en  

 anden.
Det kan efter konkurslovudvalgets opfattelse ikke komme på tale at  

 søge en sådan hjemmel tilvejebragt.
 Justitsministeriet kan tiltræde konkurslovudvalgets synspunkter og er enig  

 i, at der er behov for en nærmere regulering i konkursloven af adgangen til  

 postspærring.
 5. Konkurslovudvalgets overvejelser om den nærmere udformning af  

 lovregler om postspærring.
 5.1. Betingelserne for iværksættelse af postspærring.
 Udvalget har overvejet, om reglerne i retsplejelovens kapitel 71 om  

 indgreb i meddelelseshemmeligheden inden for strafferetsplejen kunne  

 overføres til konkurs.
Postspærring iværksættes imidlertid ikke på grund af mistanke om strafbart  

 forhold fra skyldnerens side, men må som ovenfor omtalt ses som et naturligt  

 led i at sikre, at bobehandlingen afvikles på en for de implicerede  

 hensigtsmæssig måde ved at øge sandsynligheden for, at alle aktiver inddrages  

 under boet, samt at bidrage til, at bostyret bliver bekendt med samtlige  

 fordringshavere og at øge muligheden for, at omstødelige dispositioner  

 afdækkes.
Postspærring kan således ikke sidestilles med de  

 straffeprocessuelle indgreb, som reguleres i retsplejelovens kapitel 71.
 Det er endvidere karakteristisk, at der ikke på tidspunktet for  

 iværksættelsen af postspærring kan siges noget om, hvilke oplysninger  

 spærringen vil tilføre bostyret.
Udvalget finder, at der på denne baggrund ikke bør opstilles snævre  

 materielle betingelser for postspærring.
De nødvendige og for skyldneren  

 afgørende retssikkerhedsgarantier bør etableres ved regler om virkningen af  

 postspærring og ved processuelle bestemmelser om iværksættelsen og den  

 tidsmæssige udstrækning af indgrebet.
Bestemmelserne i retsplejelovens  

 kapitel 71 vil i denne forbindelse kunne være vejledende.
 På denne baggrund har udvalget foreslået, at der i konkursloven indsættes  

 en ny § 104 a , hvorefter kompetencen til at træffe bestemmelse om  

 postspærring skal ligge hos skifteretten, der kan træffe sådan bestemmelse,  

 når postspærring anses at være af betydning for boets behandling.
Udvalget fremhæver i denne sammenhæng, at det afgørende herefter vil være,  

 hvorledes der mest hensigtsmæssigt etableres en ordning, der sikrer, at  

 posten kommer i kurators besiddelse.
Der kan i denne forbindelse lægges vægt  

 på, om skyldnerens virksomhed er i drift, eller om den har været lukket i et  

 måske længere tidsrum, om skyldnerens forretningsforbindelser og bogføring  

 m.v. i den senere tid har været præget af mangel på styring, om der er  

 oplysninger om, hvorvidt skyldneren har udestående fordringer, og endelig, om  

 der er mistanke om omstødelige dispositioner.
I tilfælde, hvor skyldenerens  

 virksomhed er solgt umiddelbart inden konkursen, vil postspærring på  

 virksomhedens adresse dog kunne bevirke betydelige praktiske problemer for  

 virksomheden.
 Konkurslovudvalget finder det endvidere hensigtsmæssigt at optage  

 udtrykkelig bestemmelse om postspærring over for selskaber , uanset at  

 det følger af selskabsretlige regler, at forsendelser til selskaber m.v.  

 efter konkursen skal udleveres til midlertidig bestyrer eller kurator.  

 Udvalgets forslag til § 104 a, stk. 1, 2. pkt., indeholder en sådan  

 regel.
 Det har hidtil ikke været praksis, at der i forbindelse med omadressering  

 af post for selskaber m.v. er truffet bestemmelse om omadressering af  

 forsendelser til medlemmer af direktion eller bestyrelse, og udvalget kan på  

 baggrund af de hidtidige erfaringer ikke konstatere noget behov for at  

 indføje en bestemmelse herom.
 Justitsministeriet er enig med udvalget i disse overvejelser om  

 betingelserne for postspærring, og lovforslaget er udformet i  

 overensstemmelse hermed.
 5.2. Processuelle regler.
Konkurslovudvalget lægger i sin udtalelse vægt på, at afgørelse om  

 postspærring alene bør kunne træffes i et retsmøde, som skyldneren har været  

 tilsagt til.
Udvalget har derfor foreslået en regel i § 104 a, stk. 2,  

 hvorefter afgørelse om postspærring alene bør kunne træffes i et retsmøde,  

 hvortil skyldneren har været tilsagt, og efter at den pågældende har haft  

 lejlighed til at udtale sig om spørgsmålet.
Dette krav er uden videre opfyldt  

 i det altovervejende flertal af tilfælde, hvor afgørelsen træffes i det  

 retsmøde, hvori konkursdekretet afsiges.
Det er uden betydning, om skyldneren  

 faktisk er til stede, når afgørelsen træffes, se dog udkastets § 104 a, stk.  

 2, sidste pkt., om formen for afgørelsen.
I de - som det efter de hidtidige erfaringer må forventes - langt  

 overvejende tilfælde, hvor skyldneren samtykker i postspærring, bør  

 skifterettens beslutning herom tilføres retsbogen.
Hvis skyldneren  

 protesterer eller undtagelsesvis ikke er til stede ved afsigelsen af  

 dekretet, træffes afgørelsen ved kendelse.
Justitsministeriet kan tilslutte sig konkurslovudvalgets synspunkter om  

 skyldnerens ret til at være til stede.
Det må anses for et naturligt led i de  

 retssikkerhedsgarantier, som bør opstilles for skyldneren, at den pågældende  

 har ret til at være til stede, når skifteretten træffer bestemmelse om  

 postspærring.
Lovforslaget er derfor udformet i overensstemmelse med  

 konkurslovudvalgets forslag.
Den foreslåede regel betyder, at afgørelsen enten straks eller senere kan  

 kæres til vedkommende landsret.
Kære har ikke opsættende virkning, men skifte  

 - eller landsretten vil kunne beslutte, at kære af skifterettens kendelse  

 skal have opsættende virkning, jf. konkurslovens § 255 sammenholdt med  

 retsplejelovens § 395.
 5.3. Virkningerne af en bestemmelse om postspærring.
 En bestemmelse om postspærring har uden videre virkning for breve,  

 pakker, telegrammer og andre forsendelser, som befordres af postvæsenet eller  

 andre.
Med hensyn til telefax gælder, at midlertid bestyrer eller kurator har  

 adgang til at frakoble skyldnerens telefaxapparat.
Meddelelser, som allerede  

 er fremkommet via telefax, vil midlertidig bestyrer eller kurator uden videre  

 kunne sætte sig i besiddelse af, og denne vil i kraft af bestemmelsen om  

 postspærring ligeledes have adgang til forsendelser og meddelelser til  

 skyldneren, som befinder sig i telebox eller lignende.
En bestemmelse om postspærring giver ikke i sig selv kurator adgang til at  

 åbne en forsendelse eller gøre sig bekendt med dens indhold.
Udvalget forslår  

 derfor, at der tilvejebringes udtrykkelig hjemmel til, at post, som ikke  

 åbenbart er boet uvedkommende, kan åbnes.
Post og andre forsendelser, som  

 åbenbart er boet uvedkommende, skal således uåbnet afleveres til skyldneren.  

 Såfremt kurator beslutter at åbne post, der kan være privat, vil kurator være  

 forpligtet til at undlade at læse breve af privat indhold og vil være  

 underkastet tavshedspligt med hensyn til oplysninger af privat art.
Forsendelser, som efter standsning og eventuel (delvis) gennemlæsning  

 findes at kunne udleveres til skyldneren, skal udleveres snarest muligt,  

 således at den ulempe, som forvoldes for skyldneren ved postspærringen,  

 begrænses mest muligt.
Udvalget har fundet det uhensigtsmæssigt at fastsætte  

 en bestemt længstetid for forsinkelsen, men udvalget understreger, at enhver  

 forsinkelse, der ikke er nødvendiggjort af en hensigtsmæssig  

 åbningsprocedure, som også tager hensyn til skyldneren, må betragtes som  

 ugrundet.
 Det nævnte forslag om virkningen af postspærring svarer til praksis.
Justitsministeriet er enig med konkurslovudvalget i, at der bør ske en  

 kodificering af retstilstanden som refereret.
Den foreslåede nye § 104  

 b indeholder derfor regler om retsvirkningen af postspærring.
Reglerne er  

 udformet i overensstemmelse med udvalgets forslag.
 5.4. Skyldnerens ret til at være til stede ved brevåbning.
 Udvalgets flertal foreslår endvidere indført en ny bestemmelse, hvorefter  

 skyldneren skal have lejlighed til at overvære brevåbningen.
Bestemmelsen indebærer, at skyldneren skal have underretning om tid og  

 sted for brevåbningen.
Underretningen kan være generel.
Skyldneren skal  

 praktisk have mulighed for at være til stede, men det er uden betydning for  

 adgangen til at åbne posten, om skyldneren faktisk giver møde.
 Et medlem af udvalget finder, at en sådan regel vil være vanskelig at  

 arbejde med i praksis, og foreslår i stedet, at det pålægges kurator at sende  

 skyldneren en fortegnelse over modtaget og åbnet post.
Justitsministeriet er enig i det synspunkt, som udvalgets flertal har  

 anført.
Det kan ikke være rimeligt, at kurator skal kunne åbne skyldnerens  

 post, uden at skyldneren har mulighed for at overvære åbningen.
Lovforslaget  

 er derfor udformet i overensstemmelse med flertallets indstilling, jf. herved forslaget til § 104 b, stk.  

 2.
 5.5. Postspærringens varighed.
 Efter almindelige principper for tvangsindgreb er kurator forpligtet til  

 at bringe en postspærring til ophør, når betingelserne for indgrebets  

 iværksættelse ikke længere er til stede, d.v.s. når opretholdelsen ikke  

 længere kan anses for at være af betydning for boets behandling.
 For at understrege betydningen heraf foreslås kurators pligt til løbende  

 at overveje, om betingelserne for postspærringen er opfyldt, lovfæstet.
Udvalget har overvejet, om der burde fastsættes en bestemt længstetid for  

 postspærringen med mulighed for forlængelse på kurators anmodning.
Udvalget  

 finder imidlertid, at den foreslåede bestemmelse er bedst egnet til at sikre  

 en individuel bedømmelse af postspærringens udstrækning.
Endvidere vil en  

 bestemmelse om skønsmæssig adgang til forlængelse af postspærring kun yde en  

 rent formel sikkerhed, idet skifteretten i tiden efter kuratorvalget ikke har  

 den indsigt i boets forhold, som måtte kræves for at kunne udøve et sådant  

 skøn på betryggende måde.
Hertil kommer, at det er en almindelig erfaring, at  

 de indberetninger og oversigter m.v., som udfærdiges af bl.a. offentlige  

 myndigheder og pengeinstitutter i forbindelse med årsskiftet, jævnligt er af  

 betydning for boet.
Det må derfor antages, at det hyppigt vil være indiceret  

 mindst at udstrække en postspærring til efter det første årsskifte.
Justitsministeriet kan tilslutte sig konkurslovudvalgets synspunkter om  

 postspærringens varighed, og lovforslaget er derfor udformet i  

 overensstemmelse hermed.
I forslaget til § 104 c om indgrebets  

 varighed bestemmes det således, at postspærring skal ophæves, når  

 betingelserne for at iværksætte postspærring ikke længere er til stede.
Det  

 skal i denne forbindelse understreges, at skyldneren efter forslaget når som  

 helst kan indbringe spørgsmålet om ophævelse af en postspærring for  

 skifteretten.
 6. Lovforslagets økonomiske og administrative konsekvenser.
 Lovforslaget skønnes ikke at medføre økonomiske eller administrative  

 konsekvenser af væsentlig betydning for det offentlige.
 7. Hørte myndigheder m.v.
 Justitsministeriets konkurslovudvalgs udtalelse af 30. november 1989 har  

 været til høring hos præsidenterne fra Østre og Vestre landsret, Sø- og  

 Handelsretten, Københavns byret og retterne i Århus, Odense og Aalborg, samt  

 hos Advokatrådet, Den danske Dommerforening, Dommerfuldmægtigforeningen,  

 Generaldirektoratet for Post- og Telegrafvæsenet, Skatteministeriet, Den  

 danske Bankforening, Danmarks Sparekasseforening, Handelskammeret,  

 Lønmodtagernes Garantifond og Forbrugerrådet.
Bemærkninger til lovforslagets enkelte bestemmelser Til § 1 Om forslaget til ny § 104 a henvises til de almindelige  

 bemærkninger under pkt. 4., 5.1. og 5.2.
 I de sædvanligt benyttede tilsigelsespåtegninger er det angivet, at  

 virkningen af, at skyldneren udebliver på trods af lovlig tilsigelse, kan  

 være, at der afsiges konkursdekret, eller at der træffes bestemmelse om, at  

 skyldneren skal fremstilles ved politiets foranstaltning.
Der gives derimod ikke oplysning om de foranstaltninger, der vil blive  

 iværksat i forbindelse med, at der eventuelt afsiges konkursdekret.
Efter  

 Justitsministeriets opfattelse må det også anses for unødvendigt i  

 tilsigelsen at nævne, at der vil kunne træffes bestemmelse om postspærring.
Forslaget til ny § 104 b angår retsvirkningen af en bestemmelse om  

 postspærring.
Der henvises til de almindelige bemærkninger, pkt. 5.3.
Følgen af den foreslåede regel i § 104 b, stk. 2, vil være, at hvis  

 skyldneren møder og protesterer imod åbningen af (dele af) posten, må kurator  

 vurdere indsigelserne og træffe afgørelse.
Kurators åbning af posten mod  

 skyldnerens protest vil kunne indbringes for skifteretten.
Skyldnerens  

 protest vil ikke have opsættende virkning, men kurator kan undlade at  

 gennemføre åbningen.
Udkastet til ny § 104 c fastsætter regler om varigheden af en  

 postspærring.
Der henvises til de almindelige bemærkninger, pkt. 5.5.
 Den foreslåede nye § 104 d fastslår pligt for post- og  

 telegrafvæsenet og telefonselskaber m.v. til at medvirke ved gennemførelsen  

 af en bestemmelse om postspærring.
Den foreslåede regel svarer til bestemmelserne i retsplejelovens § 786,  

 stk. 1 og 3, om indgreb indenfor strafferetsplejen.
Telefonselskaberne er  

 alene nævnt af hensyn til spørgsmålet om udlevering til midlertidig bestyrer  

 eller kurator af meddelelser, der befinder sig i telebox.
Til § 2 Bestemmelsen indeholder ikrafttrædelsesreglen.
 Det foreslås, at loven træder i kraft den 1. januar 1991.
Til § 3 Bestemmelsen angiver lovens territoriale udstrækning.
Bilag Den 30. november 1989 Udtalelse afgivet af Justitsministeriets udvalg om forskellige  

 konkursspørgsmål vedrørende spørgsmålet om indførelse af udtrykkelige regler  

 i konkursloven om omadressering af post til skyldnere, hvis bo er under  

 konkursbehandling 1. Indledning.
 Efter konkurslovens § 29 mister en person, hvis bo tages under  

 konkursbehandling, ved afsigelsen af konkursdekretet retten til at overdrage  

 eller opgive sine ejendele, modtage betaling og andre ydelser, modtage  

 opsigelser og reklamationer og lignende erklæringer, stifte forpligtelser  

 eller på anden måde råde over sin formue med virkning for boet, og efter §  

 109, stk. 1, tager skifteretten straks (efter at konkursdekretet er afsagt)  

 skyldnerens forretningsbøger og -papirer i sin varetægt og foretager de  

 fornødne skridt til værn mod uberettigede dispositioner over boets ejendom.
Som led i skyldnerens urådighed og skifterettens overtagelse af boet  

 træffer skifteretten sædvanligvis bestemmelse om, at skyldnerens post  

 omadresseres til midlertidig bestyrer/kurator.
En sådan bestemmelse har kun  

 selvstændig betydning i de tilfælde, hvor skyldneren er en fysisk person,  

 idet de styrende organer i et selskab m.v. - bestyrelse og direktion - jo  

 mister enhver kompetence (senest) ved dekretets afsigelse, og post til  

 selskabet m.v. derfor naturligt tilgår midlertidig bestyrer/kurator som  

 selskabets kompetente ledelse.
 2. Gældende ret.
 Postlovens § 24 har følgende ordlyd:
» § 24. Poststyrelsen kan fastsætte regler for forsendelsers  

 udlevering ved nedlægning i brevkasse og for udlevering til andre end  

 adressaten eller hans befuldmægtigede, f.eks. til et voksent medlem af  

 adressatens familie eller forretningspersonale.
Endvidere kan poststyrelsen  

 fastsætte regler for udlevering af forsendelser til personer, hvis bo er  

 under skiftebehandling, forsendelser til umyndige personer og forsendelser  

 til personer, der udfører militærtjeneste.
Stk. 2. Poststyrelsen fastsætter de nærmere regler for udlevering  

 af forsendelser til firmaer, aktieselskaber, stiftelser m.v. og for  

 forsendelser adresseret poste restante.« Med hjemmel i disse bestemmelser i postloven har Ministeriet for  

 Offentlige Arbejder udstedt bekendtgørelse nr. 657 af 17. december 1984, og  

 på grundlag af denne bekendtgørelses § 36, stk. 4, er der udstedt reglement  

 nr.
II om indenrigske postforsendelser.
Dette reglements § 37, stk. 5, b) har  

 med virkning fra 1. januar 1989 følgende indhold:
»b.
Konkurslovens § 29 har følgende ordlyd:
»Ved afsigelse af konkursdekretet mister skyldneren retten til at  

 overdrage eller opgive sine ejendele, modtage betaling og andre ydelser,  

 modtage opsigelser, reklamationer og lignende erklæringer, stifte  

 forpligtelser eller på anden måde råde over sin formue med virkning for  

 boet.« Skifteretten tager stilling til udlevering af den adresserede post i  

 forbindelse med konkursdekretets afsigelse.
Dette gælder både for  

 postafsendelser og pengeforsendelser.
Skifteretten underretter  

 adresseposthuset om afgørelsen ved frensendelse af en blanket herom.
 Forsendelser, der ved påtegningen »personlig« eller på anden  

 måde fremtræder som personlig korrespondance, skal dog altid udleveres til  

 skifteretten, der tager stilling til, om forsendelsen (post eller penge) skal  

 indgå i konkursboet, eller om den kan udleveres til den konkursramte.
 Blade og adresseløse forsendelser udleveres til den konkursramte,  

 medmindre skifteretten undtagelsesvis har bestemt andet.
 Bostyret vil normalt være en advokat, der er beskikket som kurator af  

 skifteretten.
 Ved betalingsstandsning bevarer den, der er under betalingsstandsning  

 (skyldneren), retten til at råde over sin formue i  

 betalingsstandsningsperioden.
 I forbindelse med betalingsstandsning beskikker skifteretten dog et tilsyn  

 (normalt en advokat) for skyldneren.
Ved betalingsstandsning udleveres forsendelser efter de almindelige  

 udleveringsregler, medmindre skyldneren og tilsynet i forening meddeler  

 postkontoret andet.' Konkurslovens § 109, stk. 1, har følgende ordlyd:
» § 109. Skifteretten tager straks skyldnerens  

 forretningsbøger og -papirer i sin varetægt og foretager de fornødne skridt  

 til værn mod uberettigede dispositioner over boets ejendom.« De nævnte regler administreres i skifteretternes praksis således, at  

 skifteretten samtidig med afsigelsen af konkursdekretet tager stilling til,  

 hvorledes der skal forholdes med post, adresseret til skyldneren.
Hvis  

 skyldneren er en erhvervsvirksomhed med en velordnet postmodtagelse, der på  

 betryggende vis kan fortsættes efter konkursen, vil postspærring og  

 omadressering af posten ikke finde sted.
Det vil for afgørelsen i det hele  

 være afgørende, hvorledes der mest hensigtsmæssigt kan etableres en sikker  

 ordning, således at de i konkurslovens § 29 og § 109 angivne papirer, som  

 kommer med posten, vil komme i kurators besiddelse.
Adskillelsen af post, som har betydning for konkursbehandlingen, fra  

 skyldnerens private post foregår i praksis hos kurator.
Privat post  

 afleveres, så vidt muligt uåbnet, til skyldneren.
Kun i tvivlstilfælde vil  

 kurator åbne post, der kan være privat, for at konstatere, om indholdet er  

 forretningsmæssigt eller privat.
Kurator vil herved være forpligtet til at  

 undlade at læse breve af privat indhold, og skulle kurator komme til kendskab  

 om oplysninger af privat art, vil kurator være underkastet tavshedspligt.
 I overensstemmelse med almindelige principper for udøvelse af  

 tvangsindgreb vil kurator være forpligtet til at søge ulemperne ved den  

 etablerede postspærring og omadressering af skyldnerens post begrænset mest  

 muligt, hvad angår såvel forsinkelsen af den enkelte forsendelse, som kan  

 videregives til skyldneren, som udstrækningen af indgrebet i det hele.
Det er sædvanligt, at en postspærring ophæves, når der er gået en vis  

 længere tid, uden at der er tilgået kurator yderligere informationer af  

 betydning for bobehandlingen.
I de tilfælde, hvor skyldneren antages at  

 samarbejde loyalt med kurator, vil det ofte blive aftalt, at postspærringen  

 ophæves på et tidligere tidspunkt, men det vil her være afgørende, at  

 registreringsfunktioner, bogholderi m.v., aflæggelse af regnskaber,  

 selvangivelse etc., fremtræder betryggende.
 Skifterettens afgørelse om postspærring og omadressering træffes  

 sædvanligvis ved beslutning, jf. konkurslovens § 247. Skyldneren kan enten  

 straks eller senere gøre indsigelse imod postspærringen, og en eventuel  

 indsigelse vil kunne medføre, at spørgsmålet procederes i skifteretten,  

 hvorefter skifteretten må træffe afgørelse ved kendelse.
 Skifterettens afgørelse vil uanset formen kunne indbringes for landsretten  

 ved kære, jf. konkurslovens § 251.
 Østre Landsret har ved en den 4. august 1989 afsagt dom fastslået, at den  

 hidtidige praksis har fornøden hjemmel i lovgivningen.
 3. Fremmed ret.
 3.1. Norge.
Den norske konkurslov indeholder i § 104 bestemmelser om bostyrets adgang  

 til at standse og åbne post, adresseret til skyldneren.
Bestemmelsen har  

 følgende ordlyd:
 » § 104. Postsendinger m.v. til skyldneren.
Bostyren har rett til å kreve utlevert brev og andre postsendinger og  

 telegrammer adressert til skyldneren.
Bostyreren kan åpne alle sendinger som  

 ikke åpenbart er boet uvedkommende.
Skyldneren skal ha anledning til å være  

 til stede ved åpningen.« Boets ret til at få udleveret post, adresseret til skyldneren, gælder  

 enhver forsendelse, uanset om den er sket til forretnings~ eller  

 privatadressen og uanset, om den er mærket »privat« eller lignende.
 Retten gælder i princippet under hele konkursbehandlingen, men det er i  

 motiverne forudsat, at den etablerede udleveringsordning skal ophøre, når  

 behovet ikke længere er til stede.
 Efter lovens § 108, stk. 1, 1. pkt., gælder, at udleveringsretten, hvor  

 skyldneren er en sammenslutning eller en stiftelse, omfatter al post til en,  

 som er eller har været personligt ansvarlig deltager i, forretningsfører for  

 eller bestyrelsesmedlem i sammenslutningen.
 Det fremgår af motiverne, at der i tilfælde, hvor skyldneren er et selskab  

 med begrænset ansvar, kun undtagelsesvis vil være behov for en sådan  

 udlevering, og at bestemmelsen i øvrigt forudsættes anvendt med skønsomhed.
Beslutningen om udlevering af post træffes formløst.
Beslutningen kan  

 kæres.
Udlevering af posten til kurator indebærer, at kurator skal sortere  

 posten.
Den post, der åbenbart er boet uvedkommende, skal straks udleveres  

 til skyldneren.
 Anden post kan åbnes, men fremgår det efter åbningen, at forsendelsen er  

 boet uvedkommende, skal denne udleveres til skyldneren.
Skyldneren skal efter § 104, 3. pkt., have anledning til at være til stede  

 ved kurators åbning af post.
Dette indebærer, at skyldneren skal have  

 underretning om tid og sted for poståbning, men det er uden betydning for  

 adgangen til at åbne, om skyldneren giver møde.
 3.2. England.
 Den engelske Insolvency Act indeholder i sec. 371, Re-direction of  

 bankrupt's letters, etc., en bestemmelse med følgende ordlyd:
 » 371(1) (Power of court) Where a bankruptcy order has been  

 made, the court may from time to time, on the application of the official  

 receiver or the trustee of the bankrupt's estate, order the Post Office to  

 re-direct and send or deliver to the official receiver or trustee or  

 otherwise any postal packet (within the meaning of the Post Office Act 1953)  

 which would otherwise be sent or delivered by them to the bankrupt at such  

 place or places as may be specified in the order.
371(2) (Duration of court order) An order under this section has  

 effect for such period, not exceeding 3 months, as may be specified in the  

 order.« 3.3. Forbundsrepublikken Tyskland.
 Den vesttyske konkurslov indeholder i § 121 følgende regel vedrørende  

 postspærring:
» § 121. (Postsperre). Die Post- und Telegraphenanstalten sind  

 verpflichtet, auf Anordnung des Konkursgerichts alle fur den Gemeinschuldner  

 eingehenden Sendungen, Briefe und Depeschen dem Verwalter auszuhændigen.  

 Dieser ist zur Erøffnung derselben berechtigt.
Der Gemeinschuldner kann die  

 Einsicht und, wenn ihr Inhalt die Masse nicht betrifft, die Herausgabe  

 derselben verlangen.
Das Gericht kann die Anordnung auf Antrag des Gemeinschuldners nach  

 Anhørung des Verwalters aufheben oder beschrænken.« Retten træffer ved beslutning afgørelse om postspærring.
Beslutningen, der  

 ikke skal begrundes, kan træffes, uden at skyldneren er blevet hørt.
 Efter rettens beslutning skal post- og telegrafmyndighederne udlevere alle  

 forsendelser m.v., der er stilet til skyldneren, til bobestyreren.
 Skyldneren kan forlange indsigt i det fremsendte, der - såfremt det ikke  

 angår konkursboet - kan forlanges udleveret.
Skyldneren kan over for retten begære postspærringen ophævet eller  

 begrænset.
Retten træffer afgørelse efter at have hørt bobestyreren.
 3.4. Sverige.
 Der findes ikke regler vedrørende postspærring i den svenske  

 konkurslovgivning.
 Det er over for udvalget oplyst, at der i Sverige ofte indgås aftale  

 mellem skyldneren (den fysiske) og bobestyreren om omadressering af  

 skyldnerens post.
 Såfremt skyldneren er en juridisk person, vil posten tilgå bobestyreren i  

 lighed med de danske regler.
 3.5. Finland.
 Der findes ikke særlige regler om postspærring i den finske  

 konkurslovgivning.
Det er over for udvalget oplyst, at bobestyreren i praksis giver  

 meddelelse til skyldnerens pengeinstitut.
Boforvalteren kan således spærre  

 skyldnerens konto (konti) og vil modtage den post, der vedrører denne  

 (disse).
 4. Debat og kritik.
Den 4. april 1989 blev der af 6 medlemmer af Socialistisk Folkepartis  

 folketingsgruppe fremsat »Forslag til folketingsbeslutning om ændring af  

 reglerne vedrørende postspærring i forbindelse med konkurs og  

 betalingsstandsning« (beslutningsforslag nr.
B 74).
 Forslaget har følgende ordlyd:
 »Folketinget pålægger regeringen at fremsætte lovforslag om ændring  

 af konkurs- og postlovgivningen efter følgende retningslinier:
1. Postspærring foretages med adressatens samtykke ved en tilførsel herom  

 til skifterettens protokol.
Meddelelse tilstilles postvæsenet efterfølgende.
 2. Såfremt adressaten ikke samtykker, træffer retten afgørelse, jf.  

 retsplejelovens kapitel 71.
3. Bortset fra forsendelser, der på grund af deres værdi skal indgå i  

 boet, kan tilbageholdelse af breve, postkort, pakker og adresseløse  

 forsendelser kun ske i indtil 48 timer.« Forslaget var ledsaget af følgende bemærkninger:
 »Når en person er gået konkurs, mister han ifølge konkurslovens § 29  

 retten til at overdrage eller opgive sine ejendele, modtage betaling og andre  

 ydelser, modtage opsigelser, reklamationer og lignende erklæringer, stifte  

 forpligtelser eller på anden måde råde over sin formue med virkning for boet.
Meningen med denne bestemmelse er klar nok.
Det ville være uheldigt, om  

 den konkursramte ved dispositioner over sine værdier kunne modvirke hensigten  

 med konkursen.
Bestemmelsen er imidlertid forstået således, at al post til  

 den konkursramte skal passere skifteretten, der så tager stilling til, i  

 hvilket omfang denne kan videresendes til rette adressat.
Postvæsenet har opfattet reglerne således, at den blotte meddelelse i  

 Statstidende om konkursdekretets afsigelse er tilstrækkelig til, at den  

 konkursramtes post omadresseres til skifteretten.
Så vidt det er oplyst,  

 træffer skifteretten ikke særskilt afgørelse om postspærring, men dette kan  

 finde sted blot ved, at skiftedommeren bemyndiger en medarbejder til at  

 foretage postspærringen uden afholdelse af retsmøder, afgivelse af  

 forklaringer fra den konkursramte etc.
Forslagsstillerne finder dette betænkeligt ud fra almindelige  

 retssikkerhedsbetragtninger.
Under efterforskning i straffesager forekommer  

 der naturligvis ofte et ønske om at foretage et brud på  

 meddelelseshemmeligheden ud fra den betragtning, at den mistænkte ved  

 samtaler eller brevveksling vil være i stand til at levere politiet  

 bevismateriale og være tilskyndet til at modarbejde sagens opklaring.
I disse  

 situationer er der fastlagt meget klare betingelser i retsplejeloven for  

 indgrebenes foretagelse.
Indgreb i meddelelseshemmeligheden i  

 straffeprocessuelt øjemed har stedse - og med rette - haft Folketingets  

 bevågenhed.
Derimod synes det ikke, som om postspærring i forbindelse med  

 konkurs har været gjort til genstand for nøjere overvejelser ud fra  

 retssikkerhedsbetragtninger, uagtet indgrebet over for de personer, der er  

 erklæret konkurs, må forekomme nøjagtig lige så byrdefuldt som beslutninger  

 herom i forbindelse med en straffesagsbehandling.
 Problemet har været rejst dels af Landsforeningen til Fremme af  

 Retssikkerheden og dels senest i august 1988 over for Folketingets Retsudvalg  

 ved en henvendelse fra en person i Ebeltoft, der i maj 1988 blev erklæret  

 konkurs.
 På denne baggrund har forslagsstillerne fundet anledning til at udarbejde  

 dette beslutningsforslag om ændring af konkursloven og postloven, således at  

 der opstilles visse retsgarantier for vedtagelse af postspærring i konkurs og  

 betalingsstandsning, hvor tilsvarende problemer, om end i mindre grad, gør  

 sig gældende.
Tankegangen bag forslaget er, at skifteretten samtidig med afsigelse af  

 konkursdekret skal tage stilling til postspærring.
Det er for  

 forslagsstillerne utvivlsomt, at den konkursramte i langt de fleste tilfælde  

 kan indse det nødvendige i en postspærring og samtykker heri.
Det vil således  

 ikke kræve yderligere ressourcer eller nærmere stillingtagen, og  

 forslagsstillerne har derfor anset det for tilstrækkeligt, at postspærring  

 etableres ved en protokoltilførsel med efterfølgende meddelelse til  

 postvæsenet, der således ikke af egen drift skal have mulighed for at  

 foretage omadressering af posten.
I de formentlig forholdsvis få situationer, hvor den konkursramtes  

 samtykke ikke foreligger, fordi det ikke kan indhentes eller kun indhentes  

 med risiko for tab for boet, eller fordi den konkursramte nægter at give  

 samtykke, behandles spørgsmålet om postspærring på samme måde som indgreb i  

 posthemmeligheden i øvrigt, jf. retsplejelovens kapitel 71. Nægtelse af  

 samtykke til postspærring kan naturligvis tænkes af mange grunde, herunder  

 også det ubehag, der altid vil være knyttet til, at andre får adgang til at  

 stifte bekendtskab med indholdet af personlige meddelelser.
Uanset dette  

 opstår der imidlertid risiko for, at undladelse af postspærring i disse  

 situationer vil åbne for uberettigede dispositioner over boets ejendom til  

 skade for kreditorerne.
En sådan unddragelse vil efter omstændighederne være  

 strafbar.
En forhindring af sådanne risici bør derfor behandles i  

 strafferetsplejens former.
Endelig har forslagsstillerne fundet, at der bør indsættes en tidsmæssig  

 begrænsning, således at forsendelser, der ikke har nogen interesse for boet,  

 videresendes til adressaten så hurtigt som muligt og senest 48 timer efter  

 modtagelsen.
Modtageren kan med en sådan regel på forhånd regne med, at  

 forsendelser uden forbindelse med bobehandlingen når frem til ham i rimelig  

 tid.
Dette kan f.eks. være vigtigt i forbindelse med svar på  

 stillingsansøgninger og skriftlige meddelelser fra familie og  

 omgangskreds.« Forslaget blev undergivet førstebehandling i Folketinget den 11. april  

 1989 og derefter henvist til Retsudvalget.
Til brug for Retsudvalget gav  

 justitsministeren en redegørelse for gældende praksis.
Justitsministeren  

 oplyste endvidere under Folketingets behandling af beslutningsforslaget, at  

 han havde aftalt med konkursudvalget, at dette ville afgive en forlods  

 udtalelse om det rejste spørgsmål.
 5. Udvalgets overvejelser og forslag.
Efter bestemmelserne i konkurslovens kapitel 2 om  

betalingsstandsning bevarer den, der har anmeldt betalingsstandsning,  

 retten til på egen hånd at råde over sine aktiver.
Efter bestemmelsen i § 15,  

 stk. 1, må skyldneren ganske vist »ikke foretage dispositioner af  

 væsentlig betydning uden tilsynets samtykke«, men skyldnerens  

 dispositioner i strid hermed er hverken civilretligt ugyldige eller  

 strafbare.
Virkningen er alene, at dispositioner efter omstændighederne vil  

 kunne omstødes efter konkurslovens § 72, stk. 1 eller 2, ligesom der vil  

 kunne være anledning for tilsynet til at give skifteretten underretning med  

 mulig bestemmelse om ophør af betalingsstandsningen til følge, jf. § 16 d,  

 stk. 2, jf. stk. 1, nr. 2.
 Der er således i de gældende regler ikke hjemmel til at træffe bestemmelse  

 om udlevering af post og andre forsendelser til en person, der har anmeldt  

 betalingsstandsning, til en anden end adressaten, og det kan efter udvalgets  

 opfattelse ikke komme på tale at søge en sådan hjemmel tilvejebragt.
Med hensyn til skyldnere, hvis bo tages under konkursbehandling,  

 gælder, at de styrende organer i et selskab med begrænset ansvar mister deres  

 kompetence ved konkursens indtræden, og at deres hidtidige funktioner under  

 konkursen varetages af bostyret.
Selskabet som sådant vedbliver at bestå,  

 indtil det ved bobehandlingens slutning slettes af vedkommende register.
Der opstår derfor for disse skyldnere ikke hjemmelsmæssige eller andre  

 spørgsmål i forbindelse med omadressering og åbning af post og andre  

 forsendelser til selskabet.
Derimod vil omadressering af post og andre  

 forsendelser til medlemmer af selskabets styrende organer - direktion,  

 bestyrelse eller lignende - i lighed med den i Norge etablerede mulighed,  

 naturligvis forudsætte særskilt hjemmel.
 Ved overvejelserne om adgangen til omadressering af post og andre  

 forsendelser til andre skyldnere - fysiske personer (og interessentskaber) -  

 må der tages udgangspunkt i de formål, omadresseringen tjener.
Et betydningsfuldt hensyn bag ønsket om og behovet for postspærring har  

 været at sikre, at alle aktiver, som er omfattet af konkursen, jf.  

 konkurslovens §§ 32-37, bliver inddraget under bobehandlingen.
Ganske vist  

 har skyldneren i forbindelse med med registreringsforretningen en  

 oplysningspligt på tro og love, jf. konkurslovens j§ 110, stk. 3, som er  

 strafsanktioneret, jf. straffelovens § 161, ligesom også skyldnerens  

 efterfølgende udeholdelse af aktiver, der er omfattet af konkursen, vil være  

 strafbar, jf. f.eks. straffelovens § 283, stk. 1, nr. 2, og § 292, men det er  

 skifteretternes erfaring, at der rent faktisk i kraft af postspærringen  

 tilgår kurator værdiforsendelser som f.eks. checks og oplysning om undertiden  

 ikke uvæsentlige aktiver, hvorom han ikke på anden måde er blevet  

 underrettet.
 Fra parksis kan der som eksempler på virkningen af en postspærring nævnes  

 følgende:
- En skyldner havde afgivet oplysninger til brug for udarbejdelsen af  

 opgørelse efter konkurslovens § 111. Gennem postspærringen blev bostyret  

 bekendt med et kontoudtog fra et udenlandsk vekselererfirma, herunder et  

 kontonummer til en udenlandsk konto.
Kontoen indeholdt ca. 80.000 danske kr.,  

 der tilgik boet.
- En skyldner havde under strafansvar forklaret, at han ikke ejede  

 aktiver.
Som følge af postspærringen blev bostyret bekendt med, at skyldneren  

 havde et tæppe, vurderet til 7-10.000 kr., til salg på auktion.
- En skyldner havde over for skifteretten afgivet forklaring vedrørende  

 boets aktiver.
Gennem den foranstaltede postspærring modtog bostyret en lang  

 række opkrævninger og henvendelser vedrørende faste ejendomme og  

 anpartsselskaber, der ikke var blevet oplyst over for skifteretten.
Flere  

 ejendomme og selskaber blev herefter omfattet af konkursmassen.
Bostyret  

 modtog endvidere nogle kontante beløb, der blev opfanget gennem  

 postspærringen.
- En skyldner havde afgivet forklaring vedrørende aktiver og passiver over  

 for skifteretten.
Efterfølgende modtog bostyret gennem den foranstaltede  

 postspærring en opkrævniong vedrørende reparation af en campingvogn og en  

 opkrævning for vægtafgift vedrørende en personvogn.
Såvel campingvognen som  

 personvognen var omfattet af konkursmassen.
- I forbindelse med afsigelse af konkursdekret over et selskab blev det  

 oplyst, at selskabet ikke ejede aktiver.
Gennem den foranstaltede  

 postspærring blev bostyret bekendt med et boet tilhørende pantebrev, stort  

 60.000 kr., der blev inddraget under konkursmassen.
- Efter at en skyldner var blevet erklæret konkurs, fik bostyret gennem  

 den foranstaltede postspærring en afregning på renter vedrørende obligationer  

 fra en udenlandsk bank.
Skyldneren havde over for skifteretten forklaret, at  

 han ikke ejede aktiver.
Bostyret fik herefter opsporet, at skyldneren ejede  

 obligationer og en del af et selskab.
Bomassen blev som følge heraf forøget  

 med ca. 280.000 kr.
 Ved postspærringen bliver kurator endvidere hyppigt sat i besiddelse af  

 væsentlige oplysninger om skyldnerens passiver, hvilket betyder, at kurator  

 kan sende meddelelser om konkursen til de kreditorer, der skriver til  

 skyldneren, jf. konkurslovens § 108, stk. 2, og som han ikke på anden måde  

 har fået kendskab til.
Endelig vil der ofte i kraft af postspærringer tilflyde kurator oplysning  

 om muligt omstødelige dispositioner, f.eks. ved modtagelse af kreditnotaer  

 eller kontoudtog fra skyldnerens leverandører.
Disse for bobehandlingen  

 særdeles betydningsfulde oplysninger ville ofte ikke kunne blive meddelt på  

 anden måde, allerede fordi deres betydning ikke erkendes af den, som ikke har  

 den fornødne konkursretlige indsigt.
 Det anførte taler efter udvalgets opfattelse med afgørende vægt for at  

 bevare adgangen til postspærring i forbindelse med konkurs.
Udvalget finder på den anden side, at det, navnlig i betragtning af, at en  

 sådan omadressering af skyldnerens post, som postspærring indebærer,  

 nødvendigvis må omfatte al post, såvel forretningsmæssig (konkursboet  

 vedkommende) som privat (konkursboet uvedkommende), må anses for  

 hensigtsmæssigt, at der foretages en regulering i konkursloven af  

 betingelserne for administrationen af postspærring.
Dette indebærer en  

 drøftelse af følgende spørgsmål:
 1. Betingelserne for iværksættelse af postspærring.
 2. Virkningerne af bestemmelse om postspærring.
 3. Indgrebets varighed.
 Uanset at det som anført følger af selskabsretlige regler, at forsendelser  

 til selskaber m.v. efter konkursen skal udleveres til midlertidig  

 bestyrer/kurator, finder udvalget det hensigtsmæssigt at optage en  

 udtrykkelig bestemmelse herom i konkursloven.
 Det har hidtil ikke været praksis, at der i forbindelse med omadressering  

 af post for selskaber m.v. er truffet bestemmelse om omadressering af  

 forsendelser til medlemmer af direktion eller bestyrelse, og der kan på  

 baggrund af de hidtidige erfaringer ikke konstateres noget behov for at  

 indføje en bestemmelse herom.
 1. Betingelserne for iværksættelse af postspærring.
 Udvalget har overvejet, om reglerne i retsplejelovens kapitel 71 om  

 indgreb i meddelelseshemmeligheden inden for strafferetsplejen kunne  

 overføres til konkurs.
Postspærring anordnes imidlertid ikke på grundlag af mistanke om strafbart  

 forhold fra skyldnerens side, men må som ovenfor omtalt ses som et naturligt  

 led i at sikre, at bobehandlingen afvikles på en for de implicerede  

 hensigtsmæssig måde ved ud over at øge sandsynligheden for, at alle aktiver  

 inddrages under boet, at bidrage til, at bostyret bliver bekendt med samtlige  

 fordringshavere, og at øge muligheden for, at muligt omstødelige  

 dispositioner afdækkes.
Postspærring kan således ikke sidestilles med de  

 straffeprocessuelle indgreb, som reguleres i retsplejelovens kapitel 71.
 Det er endvidere karakteristisk, at der ikke på tidspunktet for  

 iværksættelsen af postspærring kan siges noget om, hvilke oplysninger  

 spærringen vil tilføre bostyret.
 Der bør på denne baggrund ikke opstilles snævre materielle betingelser for  

 iværksættelsen, men udvalget finder, at de nødvendige og for skyldneren  

 afgørende retssikkerhedsgarantier bør etableres ved regler om virkningen af  

 postspærring og ved processuelle bestemmelser om iværksættelsen og den  

 tidsmæssige udstrækning af indgrebet.
Bestemmelserne i retsplejelovens kapitel 71 vil i denne forbindelse kunne  

 være vejledende.
Postspærring bør derfor kunne bestemmes, hvor det  

 »anses for at være af betydning for boets behandling«.
Det afgørende vil herefter være, hvorledes der mest hensigtsmæssigt  

 etableres en sikker ordning, således at posten kommer i kurators besiddelse.  

 Der kan i denne forbindelse lægges vægt på, om skyldnerens virksomhed er i  

 drift, eller om den har været lukket i et måske længere tidsrum, om  

 skyldnerens forretningsforbindelse og bogføring m.v. i den senere tid har  

 været præget af mangel på styring, om der er oplysninger om, hvorvidt  

 skyldneren har udestående fordringer, om der er mistanke om omstødelige  

 dispositioner.
I tilfælde, hvor der umiddelbart inden konkursen er sket  

 overdragelse af skyldnerens virksomhed, vil postspærring på virksomhedens  

 adresse dog kunne bevirke betydelige praktiske problemer for virksomheden.
Afgørelse om postspærring bør alene kunne træffes i et retsmøde, hvortil  

 skyldneren har været tilsagt, og efter at han har haft lejlighed til at  

 udtale sig om spørgsmålet.
Dette krav er uden videre opfyldt i det  

 altovervejende flertal af tilfælde, hvor afgørelsen træffes i det retsmøde,  

 hvori konkursdekretet afsiges.
Det er uden betydning, om skyldneren faktisk  

 er til stede, når afgørelsen træffes, se dog udkastets § 104 a, stk. 2,  

 sidste pkt., om formen for afgørelsen.
I de - som det efter de hidtidige erfaringer må forventes - langt  

 overvejende tilfælde, hvor skyldneren samtykker i postspærring, tilføres  

 skifterettens beslutning herom retsbogen.
Hvis skyldneren protesterer eller  

 undtagelsesvis ikke er til stede ved afsigelsen af dekretet, træffes  

 afgørelsen ved kendelse.
 Afgørelsen kan enten straks eller senere kæres til vedkommende landsret.  

 Kære har ikke opsættende virkning, medmindre dette besluttes af skifte- eller  

 landsretten, jf. konkurslovens § 255 sammenholdt med retsplejelovens § 395.
 I de sædvanligt benyttede tilsigelsespåtegninger er det angivet, at  

 virkningen af, at skyldneren udebliver på trods af lovlig tilsigelse, kan  

 være, at der afsiges konkursdekret, eller at der træffes bestemmelse om, at  

 skyldneren skal fremstilles ved politiets foranstaltning.
 Der gives derimod ikke udtrykkelig oplysning om de foranstaltninger, der  

 vil blive iværksat i forbindelse med, at der eventuelt afsiges konkursdekret.  

 På tilsvarende måde må det anses for ufornødent i tilsigelsen at nævne  

 muligheden af, at der vil kunne træffes bestemmelse om postspærring.
 2. Virkningerne af en bestemmelse om postspærring.
 En bestemmelse om postspærring har uden videre virkning for breve, pakker,  

 telegrammer og andre forsendelser, som befordres af postvæsenet eller andre.
Med hensyn til telefax gælder, at midlertidig bestyrer/kurator har adgang  

 til at frakoble skyldnerens telefaxapparat, hvorefter meddelelser ikke kan  

 befordres ad denne vej.
Meddelelser, som allerede er fremkommet via telefax,  

 vil midlertidig bestyrer/kurator uden videre kunne sætte sig i besiddelse af,  

 og midlertidig bestyrer/kurator vil i kraft af bestemmelsen om postspærring  

 ligeledes have adgang til forsendelser/meddelelser til skyldneren, som  

 befinder sig i telebox eller lignende.
 Den foreslåede bestemmelse i § 104 d svarer til bestemmelserne i  

 retsplejelovens § 786, stk. 1 og 3. Henvisningen til telefonselskaberne er  

 alene medtaget af hensyn til spørgsmålet om udlevering til midlertidig  

 bestyrer/kurator af meddelelser, der befinder sig i telebox.
En bestemmelse om postspærring giver ikke i sig selv kurator adgang til at  

 åbne en forsendelse eller gøre sig bekendt med dens indhold.
Det foreslås  

 derfor, at der tilvejebringes udtrykkelig hjemmel til, at post, som ikke  

 åbenbart er boet uvedkommende, kan åbnes.
Post og andre forsendelser, som  

 åbenbart er boet uvedkommende, skal således uåbnet afleveres til skyldneren.  

 Såfremt kurator beslutter at åbne post, der kan være privat, vil han være  

 forpligtet til at undlade at læse breve af privat indhold og vil være  

 underkastet tavshedspligt i det omfang, han får kendskab til oplysninger af  

 privat art.
Forsendelser, som efter standsning og eventuel (delvis) gennemlæsning  

 findes at kunne udleveres til skyldneren, skal udleveres snarest muligt,  

 således at den ved postspærringen forvoldte ulempe for skyldneren begrænses  

 mest muligt.
Udvalget finder det uhensigtsmæssigt at fastsætte en bestemt  

 længstetid for forsinkelsen, men det må understreges, at enhver forsinkelse,  

 der ikke er nødvendiggjort af en også under hensyn til skyldneren  

 hensigtsmæssig åbningsprocedure, må betragtes som ugrundet.
 Udvalget foreslår, at den beskrevne retstilstand, der i det væsentlige  

 svarer til den gældende praksis, lovfæstes.
Udvalgets flertal (samtlige medlemmer med undtagelse af B.
Gomard)  

 foreslår endvidere indført en ny bestemmelse, hvorefter skyldneren skal have  

 lejlighed til at overvære poståbningen.
Bestemmelsen indebærer, at skyldneren skal have underretning om tid og  

 sted for poståbningen.
Underretningen kan være generel.
Skyldneren skal  

 praktisk have mulighed for at være til stede, men det er uden betydning for  

 adgangen til at åbne posten, om han faktisk giver møde.
Giver skyldneren møde  

 og protesterer imod åbningen af (dele af) posten, må kurator vurdere  

 indsigelserne og træffe afgørelse.
Kurators åbning af posten mod skyldnerens  

 protest vil kunne indbringes for skifteretten, men vil ikke have opsættende  

 virkning, medmindre kurator bestemmer dette (ved at undlade at gennemføre  

 åbningen).
Et medlem af udvalget (B.
Gomard) finder, at en sådan regel vil være  

 vanskelig at arbejde med i praksis, og foreslår i stedet, at det pålægges  

 kurator at tilsende skyldneren en fortegnelse over modtaget og åbnet post.
 3. Indgrebets varighed.
 Det er i overensstemmelse med almindelige principper for tvangsindgreb, at  

 kurator er forpligtet til at bringe en postspærring til ophør, når  

 betingelserne for indgrebets iværksættelse ikke længere er til stede, dvs.  

 når opretholdelsen ikke længere kan anses for at være af betydning for boets  

 behandling.
 For at understrege betydningen heraf foreslås kurators pligt til løbende  

 at overveje, om betingelserne for postspærringen er opfyldt, lovfæstet.
Det må i denne forbindelse bemærkes, at det er en almindelig erfaring, at  

 de indberetninger og oversigter m.v., som udfærdiges af bl.a. offentlige  

 myndigheder og pengeinstitutter i forbindelse med årsskiftet, jævnligt er af  

 betydning for boet, hvorfor det hyppigt vil være indiceret at udstrække en  

 postspærring til efter det første årsskifte.
Der henvises i øvrigt til det  

 ovenfor anførte om den hidtidige praksis med hensyn til ophævelse af  

 postspærring.
Udvalget har overvejet, om der burde fastsættes en bestemt længste tid for  

 postspærringen med mulighed for forlængelse på kurators anmodning, men finder  

 dels, at den foreslåede bestemmelse, der som anført stemmer med almindelige  

 principper for tvangsindgreb, er bedst egnet til at sikre en individuel  

 bedømmelse af postspærringens udstrækning og dels, at en bestemmelse om  

 skønsmæssig adgang til forlængelse af postspærring kunne befrygtes kun at yde  

 en rent formel sikkerhed, idet skifteretten i tiden efter kuratorvalget ikke  

 har den indsigt i boets forhold, som måtte kræves for at kunne udøve et  

 sådant skøn på betryggende måde.
Hertil kommer, at den ved indgrebets  

 iværksættelse fastsatte frist som følge af det anførte om fremsendelse af  

 indberetninger m.v. til og fra bl.a. offentlige myndigheder nødvendigvis  

 måtte udstrække sig til efter det første årsskifte.
Udkast til bestemmelser vedrørende postspærring § 104 a.
Skifteretten kan, når det anses for at være af betydning  

 for boets behandling, bestemme, at breve og andre forsendelser til skyldneren  

 skal udleveres til midlertidig bestyrer eller kurator (postspærring). Breve  

 og andre forsendelser til en juridisk person, hvis bo er under  

 konkursbehandling, skal altid udleveres til midlertidig bestyrer eller  

 kurator.
Stk. 2. Bestemmelse om postspærring træffes i et retsmøde.  

 Skyldneren skal tilsiges til retsmødet og have lejlighed til at udtale sig i  

 dette.
Afgørelsen træffes ved kendelse, hvis skyldneren anmoder herom, eller  

 hvis skyldneren ikke er til stede i retsmødet.
§ 104 b.
Er der truffet bestemmelse om postspærring, kan  

 midlertidig bestyrer eller kurator gøre sig bekendt med indholdet af  

 forsendelser, som ikke åbenbart er boet uvedkommende.
 Stk. 2. Skyldneren skal have underretning om tid og sted for  

 brevåbning og skal have adgang til at overvære åbningen.
 Stk. 3. Forsendelser, som ikke skal indgå i boet, udleveres eller  

 sendes til skyldneren snarest muligt.
§ 104 c.
Bestemmelse om postspærring skal ophæves, når  

 betingelserne for dens iværksættelse ikke længere er til stede.
Stk. 2. Skyldneren kan når som helst indbringe spørgsmålet om  

 ophævelse af en bestemmelse om postspærring for skifteretten.
Skifterettens  

 afgørelse træffes ved kendelse.
§ 104 d.
Det påhviler post- og telegrafvæsenet, telefonselskaberne  

 og andre tilsvarende offentlige og private virksomheder at medvirke ved  

 gennemførelsen af en bestemmelse om postspærring ved at tilbageholde og  

 udlevere forsendelser m.v.
 Stk. 2. Bestemmelsen i retsplejelovens § 178 finder tilsvarende  

 anvendelse på den, som uden lovlig grund undlader at medvirke som nævnt i  

 stk. 1.
