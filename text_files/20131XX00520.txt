Skriftlig fremsættelse (27. februar 2014) Undervisningsministeren (Christine Antorini):
 Herved tillader jeg mig for Folketinget at fremsætte:
Forslag til lov om ændring af lov om folkeskolen og forskellige andre love (Forenkling af regelsættet Fælles Mål, kvalitetsrapporter og elevplaner samt opfølgning på mål for folkeskolen) (Lovforslag nr.
L 150) I december 2012 fremlagde den daværende regering (Socialdemokratiet, Radikale Venstre og Socialistisk Folkeparti) sit folkeskoleudspil Gør en god skole bedre  Et fagligt løft af folkeskolen.
Med udgangspunkt i udspillet forhandlede den daværende regering med forligskredsen på folkeskoleområdet, som ud over de daværende regeringspartier består af Venstre, Dansk Folkeparti og Det Konservative Folkeparti.
Forligskredsen indgik i juni 2013 en aftale om en reform af folkeskolen.
Lovforslaget fremsættes i forlængelse af de tidligere i indeværende folketingsår fremsatte lovforslag nr.
L 51 og L 52 af 31. oktober 2013, som er vedtaget ved lov nr. 1640 om ændring af lov om folkeskolen og forskellige andre love (Indførelse af en længere og mere varieret skoledag) og lov nr. 1641 af 26. december 2013 om ændring af lov om folkeskolen (Indførelse af obligatorisk lektiehjælp og faglig fordybelse).
 Nærværende lovforslag gennemfører de dele af reformen, der vedrører opfølgningen på de nationale mål for folkeskolen, herunder bl.a. et styrket kvalitetstilsyn, forenklede kvalitetsrapporter og elevplaner samt forenkling af Fælles Mål.
Fælles Mål vil fremover indeholde konkrete mål for elevernes læring.
Arbejdet med elevplaner bliver enklere og skal have større fokus på fremadrettede læringsmål.
Kvalitetsrapporter skal udarbejdes hvert andet år i stedet for årligt og kvalitetsrapporterne kan i højere grad fungere som et mål- og resultatstyringsværktøj.
Det eksisterende kvalitetstilsyn, skal fremover primært have fokus på kvalitetsudvikling.
 Oplysninger, som er nødvendig til brug for opfølgningen på folkeskolens resultater m.v., kan fremover indsamles i et webbaseret ledelsesinformationssystem, som skal give skoler, kommuner og offentligheden en nem og samlet adgang til data og målrettede resultatindikatorer.
 Endelig indeholder lovforslaget tekniske konsekvensændringer i lov om vejledning om uddannelse og erhverv samt pligt til uddannelse, beskæftigelse m.v., lov om efterskoler, husholdningsskoler og håndarbejdsskoler samt lov om friskoler og private grundskoler m.v.
Det foreslås, at loven træder i kraft den 1. maj 2014, dog således, at ændringer udover muligheden for at tilbageholde forældrebetaling for skolefritidsordning i uddannelseshjælpen samt ændringer vedr.
Fælles Mål for 10. klasse træder i kraft den 1. august 2014. De forenklede Fælles Mål finder i skoleåret 2014/15 alene anvendelse for nye fag og for fag, der fremrykkes til nye klassetrin.
For øvrige fag og klassetrin finder de forenklede Fælles Mål først anvendelse fra skoleåret 2015/16. De forenklede Fælles Mål for 10. klasse træder først i kraft 1. august 2015.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
