Nr BSF 33 Forslag til folketingsbeslutning om udarbejdelse af en samlet plan for  

 udbygning af samarbejdet blandt landene omkring Østersøen, herunder  

 oprettelse af et Østersøråd Fremsat af Gade (SF) Birthe Hansen (SF) Inger Harms (SF) Leif Hermann (SF)  

 Hanne Thanning Jacobsen (SF) Birte Lau Pedersen (SF) Ebba Strange (SF) den 22. november 1990 Folketinget opfordrer regeringen til:
 1. At lade udarbejde en samlet dansk plan for en hurtig udbygning af  

 samarbejdet blandt landene omkring Østersøen bl.a. med udgangspunkt i de  

 nordiske landes samarbejde og med målsætningen om at etablere et egentligt  

 Østersøråd.
 2. At lade udarbejde konkrete forslag til ændring og hurtig forbedring af  

 Østersøkonventionen til fremlæggelse forud for næste ministerkonference i  

 Østersøkonventionen i 1992.
 Forslagene skal omfatte følgende:
a.
Formålet med konventionen skal præcisere, at forureningen skal mindskes  

 i stadig stigende omfang med det formål at skabe en økologisk bæredygtig  

 udvikling.
b.
Aftalerne skal gøres bindende.
c.
Renere teknologi og »forsigtighedsprincippet« skal gøres til  

 de styrende principper.
d.
Sekretariatet skal styrkes og forpligtes til at fremsætte forslag i  

 overensstemmelse med den styrkede formålsformulering.
e.
Der aftales faste ministerrådsmøder.
f.
Der afholdes et årligt parlamentarikermøde.
g.
Folkelige organisationer og miljøorganisationer får observatørstatus.
h.
Der etableres en fond for renere teknologi eventuelt i samarbejde med  

 Nordisk Investeringsbank.
 Folketinget indkalder til:
 3. Parlamentarikermøde med deltagelse af alle medlemslandene i  

 Østersøkonventionen for at drøfte status for miljøsituationen i Østersøen og  

 planer for ændring af Østersøkonventionen.
Bemærkninger til forslaget Almindelige bemærkninger Regionalt samarbejde bør i de kommende år spille en stadig større rolle i  

 Europa.
I vor del af verden er det oplagt at satse på opbygningen af et  

 regionalt samarbejde blandt landene omkring Østersøen.
Udgangspunktet bør  

 naturligvis være det eksisterende regionale samarbejde i Nordisk Råd.  

 Endvidere skal det eksisterende samarbejde i Østersøkonventionen udvides,  

 samtidig med at der skabes nye samarbejdsstrukturer blandt Østersølandene.
Perspektivet er, at Østersøregionen kan udvikle sig til et nordligt  

 vækstområde i Europa.
Samtidig skal det sikres, at væksten i antallet af  

 arbejdspladser, i produktion af varer og tjenesteydelser - for bl.a. at  

 afhjælpe den akutte mangelsituation i de tre baltiske lande, Polen og Sovjet  

 - sker på en sådan måde, at der tillige skabes et renere miljø. Dette er en  

 meget vanskelig opgave, og derfor skal en udbygning af miljøsamarbejdet have  

 en høj prioritet i en samlet plan for skabelsen af en samarbejdende  

 Østersøregion.
Samarbejdet skal omfatte alle lande rundt om Østersøen, således at Polen,  

 Sovjetunionen, Estland, Letland og Litauen skal deltage sammen med Finland,  

 Sverige og Danmark.
Fra Tyskland bør de 2 tyske delstater Slesvig-Holsten og  

 Mecklenburg-Vorpommern deltage.
Norge skal deltage i sin egenskab af nordisk  

 land, selv om Norge ikke i dag er medlem af Østersøkonventionen.
Det bør  

 tilstræbes, at Sovjetunionen repræsenteres af et regionalt organ for  

 Leningradregionen.
De øvrige nordiske lande kan deltage som observatører.
Ideen er, at planen skal fremme en proces, der fører til dannelsen af et  

 egentligt Østersøråd.
Dette råd skal behandle alle forhold, der har betydning  

 for medlemslandene/regionerne.
Udgangspunktet skal være at skabe et renere  

 miljø. Dermed skabes forudsætningerne for også at udvikle et erhvervsmæssigt  

 og kulturelt dynamisk område.
Dynamoen i denne proces foreslås at blive en  

 ændret Østersøkonvention, således at forbedringen af miljøet som fælles  

 projekt hurtigt kan trække andre samarbejdsområder med sig.
En ændring af  

 konventionen bør kunne vedtages allerede i 1992.
Bemærkninger til forslagets enkelte bestemmelser Ad 1 En dansk plan skal indeholde både en analyse af muligheder og forslag til  

 konkret handling på en lang række områder.
Det gælder erhvervsudvikling,  

 trafikudvikling, kulturelt samarbejde, uddannelsessamarbejde,  

 miljøsamarbejde, jf. ad 2, telekommunikation, teknologisk samarbejde m.m.
 En plan vil i første omfang ikke kunne vise alle løsninger, men måske i  

 højere grad stille forslag om, hvilke problemstillinger der bør søges  

 yderligere belyst, eller hvilke initiativer der bør tages i en større  

 sammenhæng.
Det er således vigtigt for forslagsstillerne, at det nøje undersøges, i  

 hvor høj grad projekter m.m. iværksat af Nordisk Råd kan udstrækkes til  

 Østersølandene eller nogle af Østersølandene.
På samme måde kan  

 Europaprojekter og EF-programmer indgå.
 Under udarbejdelse af planen opfordres regeringen til at holde tæt kontakt  

 med Folketinget og eventuelt i samarbejde med de af Folketinget nedsatte  

 udvalg at afholde høringer med deltagelse af forskellige organisationer m.m.
 Samtidig forudsættes det, at regeringen orienterer de øvrige Østersølande  

 om, at man arbejder på et sådant projekt.
Ad 2 Den vigtigste opgave i forbindelse med Østersøen er i de kommende år -  

 ligesom i øvrigt i det meste af verden - at forene udviklingen af produktion  

 med en konsekvent løsning af miljøproblemerne.
Det er åbenlyst, at de mest  

 akutte miljøproblemer i det tidligere Østeuropa og Sovjet skal og kan  

 formindskes kraftigt ved indførelse af moderne teknologi både i selve  

 produktionen og via rensningsteknologi.
Men lige så klart bør det være, at  

 denne løsning ikke er det længerevarende svar.
I løbet af de næste 10 år skal  

 produktionen omstilles til »ren teknologi« og  

 »forsigtighedsprincippet« indføres i lovgivningen.
En vækst i  

 f.eks.
Polens, Estlands, Letlands, Litauens og Sovjets økonomier vil kunne  

 føre til en forøgelse af den samlede forurening ved årtiets slutning, hvis vi  

 ikke allerede fra starten indser, at den nødvendige satsning på produktion  

 skal kobles sammen med disse overordnede principper og føre til udvikling af  

 helt nye teknologier samt udvikling af arbejdsmetoder og produktionsmetoder,  

 der ikke fører til forurening.
 Derfor anser SF skabelsen af en ny Østersøkonvention for en nødvendig  

 krumtap - også i en erhvervsøkonomisk satsning i Østersøområdet.
 Den eksisterende Østersøkonvention blev etableret i begyndelsen af  

 70'erne, hvor miljøbevidstheden første gang brød igennem internationalt.
Men de sidste 10 år har det været klart, at konventioner af denne type  

 ikke kan klare de nødvendige opgaver.
Det har i Østersøområdet været  

 yderligere understreget af, at de tidligere ikkedemokratiske lande har  

 medvirket ved underskrivelsen af aftaler (selv indgribende aftaler som 50  

 pct. reduktion af udledningerne inden år 1995), men næsten intet selv har  

 foretaget sig for at leve op til disse målsætninger.
Miljøsituationen i landene rundt om Østersøen er ganske alvorlig, både når  

 det gælder luftforureningen, luftforureningens betydning for forureningen af  

 vandmiljøet og forureningen af vandmiljøet fra spildevandsafløb m.m.
I  

 Rapport til Nordiska Rådets internationale konferens om havsføroreningar den  

 16.-18. oktober 1989 hedder det bl.a.:
»På næstan hælften av egentliga Østersjøns botten - en nærmare  

 100.000 kvadratkilometer stor yta - ær bottendjuren praktiskt taget borta.  

 Bottnarna ær næstan helt døda. Øver stora bottenområden i havets djuphålor ær  

 syret helt borta och har ersatts av giftigt svavelvæte. Æven i andra delar av  

 Østersjøn ær syresituationen alarmerande.
I exempelvis Kattegatt uppstår  

 numera regelbundet svår syrebrist varje høst.
 Stora algblomningar blir allt vanligare i Kattegatt och de danska sunden  

 och det mesta talar før att en omfattande eutrofiering æger rum.  

 Nærsalthalterna har økat mycket kraftigt sedan 1960-talet.
 Høga tungmetallhalter uppmæts i sedimenten, trots att utslæppen minskat.
Klorerat organiskt material i massafabrikernas blekeriavlopp har visat sig  

 spridas storskaligt.
De ingående substanserna har en spridning som ær  

 hundretals gånger større æn spridningen av DDT och PCB någonsin varit.  

 Blekerisubstanser återfinns i sedimenten och har också orsakat svåra skador  

 på fisk och bottendjur i områden runt utslæppen.
 Dioxinhalterna i fet fisk från Østersjøn respektive i feta vævnader hos  

 skaldjur från Kattegatt/Skagerrak ær så høga att æven måttlig konsumtion av  

 dessa innebær ett større dioxinintag æn vad som torde vara acceptabelt før  

 mænniskan i længden.
Oljeutvinning sker redan i viss skala i sødra Østersjøn.
Omfattande  

 prospekteringsborrningar gørs nu av bl.a.
Sverige.
Oro finns før  

 miljøriskerna med utøkad oljeutvinningsverksamhet i ett så kænsligt ekosystem  

 som Østersjøn.« Der er brug for omfattende handling her og nu.
Mange initiativer er i  

 gang, og det er ikke dette forslags opgave at prioritere disse initiativer.  

 Derimod er forslaget et forsøg på at etablere et forum for den fremtidige  

 koordinering af miljøindsatsen.
Det bliver mere og mere åbenbart, at den ret  

 spredte og ukoordinerede hjælp til Østeuropa på miljøområder bør koordineres  

 på lidt længere sigt.
En udvidet Østersøkonvention vil kunne udstyres med den fornødne  

 kompetence og styrke til at kunne foretage en sådan koordineret indsats.
Her  

 vil det blive muligt at foretage de nødvendige overvejelser af, hvordan  

 indsatsen bør prioriteres m.m.
Østersøkonventionen skal skrives om til en konvention med et andet  

 indhold.
Forslag hertil skal den danske regering fremsende til de øvrige  

 medlemslande i foråret 1991 i god tid inden ministermødet den 4.-7. februar  

 1992.
 Der henvises bl.a. til anbefalingerne fra »Final Document« fra  

 Nordiska Rådets internationale konferens om havsføroreningar den 16.-18.  

 oktober 1989.
 SF foreslår Østersøkonventionen forstærket efter følgende principper:
Nyt formål Konventionen skal i sit formål præcisere, at de deltagende lande er  

 forpligtet til i et stadig stigende omfang at begrænse forureningen af  

 Østersøen med det formål at skabe en økologisk bæredygtig udvikling.
Styrket sekretariat Sekretariatet skal styrkes således, at dette kan leve op til  

 konventionens stærkere forpligtelser.
Sekretariatet skal være forpligtet til  

 at fremsætte de forslag, som man ud fra en videnskabelig indsigt mener er  

 nødvendige.
Sekretariatet skal forestå en overnational overvågning.
Det skal  

 være muligt at kigge landene over skulderen, og der skal afleveres en  

 afrapportering til ministerrådet og parlamentarikerforsamlingen.
Faste ministermøder Der afholdes f.eks. halvårlige ministermøder, hvor det bliver muligt at  

 følge gennemførelsen af allerede vedtagne foranstaltninger samt vedtagne nye.
Faste parlamentarikermøder Der etableres faste parlamentarikermøder, der een gang årligt diskuterer  

 arbejdet i konventionen, herunder rapporterne fra sekretariatet.  

 Parlamentarikerforsamlingen kan fremsætte forslag til ministermøderne.
Græsrodsforum Folkelige organisationer og forskellige miljøorganisationer får en  

 observatørstatus i konventionen med ret til at fremføre synspunkter forud for  

 parlamentarikerforsamlingens møder.
Renere teknologi og forsigtighedsprincippet »Forsigtighedsprincippet« og begrebet renere teknologi gøres  

 til de styrende i konventionen.
Fond for renere teknologi For at sikre gennemførelsen af forsigtighedsprincippet og omstilling til  

 renere teknologi skal konventionen udstyres med økonomisk magt.
Landene skal  

 bidrage til en fond for teknologioverførsel, og der skal iværksættes  

 forsknings- og og udviklingsprojekter, gerne som Eureka- eller  

 EF-forskningsprojekter.
Landene bidrager med et årligt beløb i forhold til  

 velstandsniveauet.
Fonden bør etableres med beløb, der overføres fra landenes  

 militærbudgetter - fra militær til miljø.
 Bidraget til fonden beregnes som en fast del af landenes  

 bruttonationalprodukt, idet der gives en rabat i forhold til landenes  

 reduktion af militærudgifterne.
Bindende regler Aftalerne gøres bindende.
Det betyder, at lande, der ikke gennemfører de  

 vedtagelser i konventionen, som de har forpligtet sig til, bliver udsat for  

 kritik samt sanktioner bl.a. i begrænsning af udnyttelse af fondens  

 økonomiske muligheder.
Ad 3 SF opfordrer Folketinget til at tage initiativ til at afholde en  

 parlamentarikerkonference i forbindelse med næste ministermøde i  

 Østersøkonventionen.
Dagsordenen bør indeholde en aktuel statusrapport om  

 miljøsituationen samt forslag til ændring af konventionen i retning af et  

 mere forpligtende miljøsamarbejde.
 Folketingets Miljøudvalg har tidligere arbejdet med sådanne planer, bl.a.  

 efter at 4 medlemmer af Miljøudvalget havde deltaget i en miljøkonference i  

 Moskva i 1989. Det er vigtigt, at parlamentarikere også indgår i drøftelser  

 om stærkere miljøsamarbejde, og at den type initiativer ikke kun overlades  

 til ministre og embedsmænd.
