(Til stiftsøvrighederne) I henhold til § 24, stk. 1, jf. § 26, stk. 1, i lov om folkekirkens  

 økonomi (lovbekendtgørelse nr. 455 af 11. juni 1992), skal der inden 4  

 måneder efter hvert ordinært valg til menighedsråd vælges et provstiudvalg i  

 hvert provsti efter regler, der fastsættes af kirkeministeren.
I henhold til  

 samme lovs § 23, stk. 2, skal der samtidig vælges et stiftsudvalg , ligeledes  

 efter regler der fastsættes af kirkeministeren.
 Ministeriet fastsætter herved følgende regler om disse valg.
I.
Valgret og valgbarhed.
A.
Provstiudvalg.
Valgret til provstiudvalg har medlemmerne af provstiets menighedsråd.  

 Præster i pastorater, der omfatter flere menighedsrådskredse i samme provsti,  

 har kun een stemme og kan selv vælge, i hvilket menighedsråd de vil afgive  

 stemme.
Omfatter pastoratet menighedsrådskredse i mere end et provsti, har  

 præsten en stemme i hvert provsti.
En repræsentant i et menighedsråd for en  

 valgmenighed har stemmeret ved valget, jf. § 4, i lov om menighedsråd.
Valgbar er enhver, der opfylder betingelserne for at vælges til medlem af  

 et menighedsråd i provstiet.
Fødte medlemmer af menighedsråd (præster) er  

 således ikke valgbare til provstiudvalg.
B.
Stiftsudvalg.
 Valgret til stiftsudvalg har de samme, som har valgret til provstiudvalg  

 med undtagelse af repræsentanter for valgmenigheder.
 Valgbare til stiftsudvalg er kun valgte medlemmer af provstiets  

 menighedsråd.
II.
Orienterende møde vedrørende valgene.
 Så snart provsten har modtaget udskrift af menighedsrådets  

 beslutningsprotokol (forhandlingsbogen) om udfaldet af menighedsrådsvalget,  

 træffer provstiudvalget foranstaltning til afholdelse af et orienterende møde  

 for samtlige menighedsrådsmedlemmer i provstiet.
Indbydelse til at deltage i mødet, der skal afholdes i tidsrummet 15.  

 januar - 6. februar, udsendes af provstiudvalget gennem formændene for  

 menighedsrådene til alle medlemmer af menighedsråd i provstiet.
Endvidere  

 indbydes de valgmenighedsrepræsentanter, der i medfør af menighedsrådslovens  

 § 4 tiltræder menighedsrådet i tilfælde, hvor valgmenigheden benytter en  

 sognemenigheds kirke.
Indbydelsen skal være de enkelte medlemmer i hænde  

 senest den 14. dag før mødets afholdelse.
Den skal foruden oplysning om tid  

 og sted for mødets afholdelse indeholde følgende dagsorden:
a.
Valg af dirigent.
b.
Valg af valgbestyrelse (fælles for valg til provstiudvalg og  

 stiftsudvalg).
c.
Redegørelse for provstiudvalgs virksomhed.
d.
Redegørelse for stiftsudvalgs virksomhed.
e.
Gennemgang af reglerne for valg til provstiudvalg og stiftsudvalg.
f.
Eventuel begrænsning af antallet af valgte medlemmer til provstiudvalg.
g.
Drøftelse og eventuel opstilling af kandidater til valgene.
Tilførsel om mødets beslutninger med hensyn til pkt. b og f foretages til  

 provstiudvalgets beslutningsprotokol.
III.
Valgbestyrelse.
Valgbestyrelsen består af 3 medlemmer.
Den vælger selv sin formand.
 Valgbestyrelsens medlemmer skal være medlemmer af menighedsråd i  

 provstiet.
 Provsten, der kan indvælges i valgbestyrelsen, fungerer i alle tilfælde  

 som sekretær for valgbestyrelsen og fører beslutningsprotokollen.
IV.
Antal medlemmer.
A.
Provstiudvalg.
Til provstiudvalget vælges 4 medlemmer.
Ved almindelig flertalsbeslutning  

 på det orienterende møde kan det vedtages, at antallet af valgte medlemmer  

 skal være færre end 4. Såfremt en sådan beslutning træffes, foretages der  

 særskilt afstemning om, hvorvidt antallet skal være 3 eller 2. Der kan ikke  

 stemmes ved fuldmagt eller pr. brev.
B.
Stiftsudvalg.
 Til stiftsudvalg vælges 1 medlem.
V.
Kandidatlister.
A.
Provstiudvalg.
Kandidatlister må kun indeholde navne på indtil 4 kandidater mere end det  

 antal medlemmer, der skal vælges til provstiudvalget.
Kandidaternes samtykke  

 til opstillingen skal foreligge skriftligt, og kandidatlisterne skal være  

 underskrevet af mindst 10 stillere, der alle skal være medlemmer af  

 menighedsråd i provstiet.
Også præster, der er ansat i provstiet, kan være  

 stillere.
Ingen kan være stiller for mere end een kandidatliste, og ingen kan  

 opstilles som kandidat på mere end een liste.
Sideordnet opstilling af  

 kandidater kan ikke finde sted.
Kandidatlisterne skal være indleveret til formanden for valgbestyrelsen  

 senest den 20. februar kl. 19. Straks herefter kontrollerer valgbestyrelsen,  

 at de opstillede kandidater er valgbare, og at stillerne opfylder  

 betingelserne for at være stillere.
Senest 2 dage efter fristens udløb skal  

 valgbestyrelsen tilsende stillerne attestation om, at listen er i orden og  

 rettidigt indleveret.
Er der konstateret mangler ved listen, meddeles dette  

 til stillerne med opfordring til, at disse mangler afhjælpes inden den 25.  

 februar kl. 19.
 Den først indleverede liste betegnes som nr. 1, den anden som nr. 2 o.s.v.  

 De godkendte lister opbevares foreløbig af valgbestyrelsen.
 Der kan skriftligt anmeldes listeforbund senest den 25. februar kl. 19. Om  

 fremgangsmåden henvises til reglerne i ministeriets cirkulære af 17. juni  

 1992 om foretagelse, opgørelse m.v. af valg til menighedsråd.
Er der ved udløbet af fristen for indgivelse af kandidatlister kun  

 indleveret en gyldig liste, bortfalder afstemningen.
Af de på listen opførte  

 kandidater anses i så fald - alt efter det vedtagne antal medlemmer af  

 provstiudvalget - de 4, henholdsvis 3 eller 2 først anførte kandidater for  

 valgt.
Meddelelse herom tilsendes stillerne, der anmodes om senest den 1.  

 april at indlevere en liste over personer, der ønskes som stedfortrædere.  

 Disse behøver ikke at have været opført på kandidatlisten.
De kan anføres som  

 personlige, og indtil 4 personer vil kunne være personlige stedfortrædere for  

 en enkelt kandidat i en bestemt angivet rækkefølge.
Samme person kan være  

 stedfortræder for flere kandidater.
Stedfortræderne skal skriftligt samtykke  

 i at lade sig opstille.
Såfremt stillerne ikke benytter sig af deres adgang  

 til at indlevere en sådan stedfortræderliste, anses de på listen opførte  

 kandidater, der ikke er valgt, som stedfortrædere i den rækkefølge, hvori de  

 er opført på kandidatlisten.
Der foretages tilførsel om afstemningens bortfald til valgbestyrelsens  

 beslutningsprotokol, og meddelelse herom samt om navnene på de personer, der  

 er anset for valgt, deres rækkefølge, og om de udpegede stedfortrædere sendes  

 til de kandidater, der er anset for valgt, stedfortræderne, provstiets  

 menighedsråd og stiftsøvrigheden.
B.
Stiftsudvalg.
Kandidatanmeldelse, der kun må indeholde navnet på 1 kandidat (ingen  

 stedfortrædere), indleveres til formanden for valgbestyrelsen senest den 20.  

 februar kl. 19. Anmeldelsen skal være skriftligt tiltrådt af den opstillede  

 kandidat og være underskrevet af mindst 5 stillere.
Straks efter kontrollerer  

 valgbestyrelsen, at den anmeldte kandidat er valgbar, og at stillerne  

 opfylder betingelserne for at være stiller.
 Er der ved udløbet af fristen for kandidatanmeldelse kun indleveret 1  

 anmeldelse, bortfalder afstemningen.
Der vælges ikke stedfortrædere for medlemmer af stiftsudvalget.
Såfremt et  

 valgt medlem af stiftsudvalget i løbet af valgperioden (4 år fra 1. april  

 1993) midlertidigt eller varigt bliver forhindret i at deltage i møder i  

 forbindelse med stiftsudvalgets virksomhed, kan provstiudvalget udpege en  

 stedfortræder blandt provstiets valgte menighedsrådsmedlemmer.
 Meddelelse om, hvem der er valgt, sendes af valgbestyrelsen til  

 stiftsøvrigheden og provstiets menighedsråd.
VI.
Stemmesedler.
A.
Provstiudvalg.
Er der indkommet flere gyldige kandidatlister, tilvejebringer  

 valgbestyrelsen de fornødne stemmesedler.
Med hensyn til stemmesedlernes  

 udformning henvises til reglerne i ministeriets cirkulære af 17. juni 1992 om  

 foretagelse, opgørelse m.v. af valg til menighedsråd.
Til stemmesedlen skal høre en særlig konvolut, hvori stemmesedlen  

 nedlægges umiddelbart efter stemmeafgivningen.
Det fornødne antal  

 stemmesedler med tilhørende konvolutter samt en fortegnelse over stillerne  

 udsendes af valgbestyrelsen til formanden for hvert enkelt menighedsråd  

 således, at de er formanden i hænde senest den 8. marts.
Der bør vedlægges et  

 par overskydende eksemplarer, som kan udleveres til brug for  

 menighedsrådsmedlemmer, som under afstemningen uforvarende beskadiger den  

 udleverede stemmeseddel eller afkrydser den forkert.
 Der skal endvidere tages hensyn til, at medlemmer af menighedsråd for  

 kirkedistrikter, der består af dele af sogne i mere end et provsti, skal  

 afgive stemme ved valget i det provsti, hvori distriktets kirke er  

 beliggende.
Menighedsrådets formand skal straks ved modtagelsen af stemmesedlerne  

 kontrollere, at det fremsendte antal stemmesedler svarer til det af  

 valgbestyrelsen opgivne, og at der er et tilstrækkeligt antal stemmesedler  

 med tilhørende konvolutter.
Er dette ikke tilfældet, rekvireres det manglende  

 antal hos valgbestyrelsen.
Ved udsendelsen af stemmematerialet skal valgbestyrelsen gøre opmærksom  

 på, at de udfyldte stemmesedler skal være valgbestyrelsen i hænde senest den  

 20. marts kl. 19. B.
Stiftsudvalg.
 Valgbestyrelsen foranlediger, at det nødvendige antal stemmesedler trykkes  

 med de anmeldte kandidaters navne, angivet i alfabetisk rækkefølge og med  

 angivelse af kandidaternes hjemsted (menighedsråd).
 Til stemmesedlen skal høre en særlig konvolut, hvori stemmesedlen  

 nedlægges umiddelbart efter stemmeafgivningen.
 Om udsendelse af stemmesedlerne til menighedsrådene henvises til det  

 ovenfor under A anførte.
VII.
Afstemningen.
A.
Provstiudvalg.
Afstemningen foretages i et menighedsrådsmøde.
Medlemmer, der er  

 forhindret i at være til stede i dette møde, kan ikke afgive stemme.  

 Stemmesedler, der fremkommer til valgbestyrelsen efter den 20. marts, kommer  

 ikke i betragtning.
På afstemningsmødet omdeler formanden for menighedsrådet en stemmeseddel  

 med tilhørende konvolut til hvert medlem.
Med hensyn til præsters afstemning  

 henvises til det under I anførte.
Afstemningen sker ved at mærke stemmesedlen med et kryds enten ud for  

 listebetegnelsen (listens nummer) eller ud for navnet på den kandidat, der  

 ønskes valgt.
På stemmesedlen må kun anføres dette ene kryds.
Der må ikke  

 anføres ord, tal eller andet, f.eks. underskrift, der kan give stemmesedlen  

 særpræg.
Kommer et menighedsrådsmedlem uforvarende til at afmærke sin  

 stemmeseddel forkert eller beskadige den, kan han mod aflevering af den få  

 udleveret en ny stemmeseddel.
Den tilbageleverede stemmeseddel skal af  

 formanden opbevares og tilbagesendes til valgbestyrelsen sammen med de øvrige  

 stemmesedler, men adskilt fra disse.
Når stemmesedlen er afkrydset, lægges den i den udleverede konvolut, som  

 afleveres til formanden.
Et medlem af menighedsrådet, der ikke ønsker at  

 stemme, lægger den blanke stemmeseddel i konvolutten.
Tilbagesendelse af stemmesedlerne til valgbestyrelsen skal ske umiddelbart  

 efter afstemningen.
Menighedsrådets formand skal oplyse antallet af de fra  

 valgbestyrelsen modtagne stemmesedler samt antallet af benyttede og ombyttede  

 stemmesedler.
B.
Stiftsudvalg.
Med hensyn til afstemningen henvises til det ovenfor under A anførte.
Dog  

 må der ved valg af medlem til stiftsudvalg kun sættes et kryds ud for navnet  

 på den kandidat, man ønsker at stemme på.
Stemmesedler, hvorpå der er anført  

 andet end krydset, er ugyldige.
VIII.
Stemmeoptællingen og opgørelsen af valget.
A.
Provstiudvalg.
Optælling af stemmesedler og opgørelse af valget foretages af  

 valgbestyrelsen under et for hele provstiet, når stemmesedler er modtaget fra  

 alle menighedsråd, og senest den 21. marts.
Optællingen er offentlig i det  

 omfang pladshensyn gør det muligt.
 Valget opgøres som et forholdstalsvalg på samme måde som opgørelsen af  

 valg til menighedsråd, jf. reglerne herom i ministeriets cirkulære af 17.  

 juni 1992.
Når valget er endeligt opgjort, tilføres der beslutningsprotokollen  

 nøjagtig oplysning herom, således at det angives, hvorledes stemmerne  

 fordelte sig på de forskellige kandidatlister, i hvilken nummerorden  

 mandaterne tilfaldt listerne, hvilket fordelingstal, der blev lagt til grund  

 for hver kandidatliste, hvor mange personlige stemmer, der blev afgivet for  

 kandidaterne, hvorledes listestemmerne fordeltes på kandidaterne, hvilke  

 medlemmer, der blev erklæret for valgt, samt det medlemsnummer, der tilfaldt  

 hver af de valgte.
B.
Stiftsudvalg.
 Optællingen af stemmesedler foretages af valgbestyrelsen snarest muligt,  

 efter at stemmesedlerne er modtaget fra alle menighedsråd, og senest den 21.  

 marts.
I tilfælde af stemmelighed mellem kandidater med højeste stemmetal afgøres  

 det ved lodtrækning, hvilken kandidat der er valgt.
De pågældende kandidater  

 skal have adgang til at overvære lodtrækningen.
IX.
Valgklager - indberetning om valget.
A.
Provstiudvalg.
Udskrift af beslutningsprotokollen indsendes af valgbestyrelsen til  

 stiftsøvrigheden.
Samtidig underretter valgbestyrelsen de valgte om valget og  

 om det medlemsnummer, hver af dem er valgt med, og tilkendegiver, at  

 eventuelle klager over valgets gyldighed senest den 28. marts skal indsendes  

 til stiftsøvrigheden, der efter at have indhentet valgbestyrelsens erklæring  

 afgør sagen.
Stiftsøvrighedens afgørelse kan indankes for ministeriet.
Er der efter klagefristens udløb ikke indkommet klager over valgets  

 gyldighed, meddeler stiftsøvrigheden dette til valgbestyrelsen, der derefter  

 underretter provstiets menighedsråd om navnene på de valgte medlemmer, deres  

 medlemsnummer, og navnene på de valgte stedfortrædere.
B.
Stiftsudvalg.
Eventuelle klager over valgets gyldighed skal senest den 28. marts  

 indsendes til stiftsøvrigheden, der efter at have indhentet valgbestyrelsens  

 erklæring afgør sagen.
Stiftsøvrighedens afgørelse kan indankes for  

 ministeriet.
Er der efter klagefristens udløb ikke indkommet klager over  

 valgets gyldighed, meddeler stiftsøvrigheden dette til valgbestyrelsen, der  

 derefter underretter provstiets menighedsråd om navnene på de valgte  

 medlemmer.
X.
Udgifterne.
Udgifter i forbindelse med afholdelsen af det orienterende møde og  

 valgudgifterne i øvrigt udredes af fællesfonden.
Der kan for deltagelse i  

 møder til forberedelse og opgørelse af valget tillægges valgbestyrelsens  

 medlemmer diæter som fastsat for medlemmer af provstiudvalg for deltagelse i  

 udvalgsmøder.
 Befordringsudgifter i forbindelse med menighedsrådsmedlemmernes deltagelse  

 i det orienterende møde udredes af kirkens kasse.
 Cirkulære af 30. november 1988 om valg af medlemmer til provstiudvalg og  

 stiftsudvalg ophæves.
København, den 16. november 1992 P.M.V.
 E.B.
