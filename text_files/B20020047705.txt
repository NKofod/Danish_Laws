Bekendtgørelse om  

 undervisningskompetence i de almene gymnasiale uddannelser (Faglig kompetence og pædagogisk uddannelse og  

 kompetence) I medfør af § 20, stk. 4, 6, 8 og 9 i lov om gymnasiet m.v., jf.  

 lovbekendtgørelse nr. 178 af 15. marts 2002, § 31 stk. 4, 6, 8 og 9 i  

 lov om kursus til højere forberedelseseksamen og om studieforberedende  

 enkeltfagsundervisning for voksne m.v., jf. lovbekendtgørelse nr. 179  

 af 15. marts 2002 og § 20, stk. 4, i anordning nr. 108 af 17. februar 1992 om  

 ikrafttræden for Grønland af lov om gymnasiet m.v. og af lov om  

 kursus til højere forberedelseseksamen og om studieforberedende  

 enkeltfagsundervisning for voksne m.v., fastsættes:
Kapitel 1 Faglig kompetence § 1. Rektor eller forstander kan tildele en  

 kandidat faglig kompetence til undervisning i et fag efter gymnasielovens §  

 20, stk. 3,  og hf-lovens § 31, stk. 3, hvis kandidatens uddannelse i sine  

 enkeltdele og samlet har en sådan faglig og metodisk bredde og dybde,  

 at vedkommende kan undervise fagligt forsvarligt i faget i de almene  

 gymnasiale uddannelser.
Kandidaten skal 1)	beherske fagets kerneområder, grundlæggende teorier,  

 terminologi og arbejdsmetoder, 2)	have overblik over og indsigt i fagets discipliner, 3)	være fortrolig med fagets hjælpemidler, herunder have  

 erfaring med tidssvarende anvendelse af informationsteknologi i faglig  

 sammenhæng, 4)	kunne vurdere faglige fremstillinger, herunder læremidler, 5)	kunne formulere, bearbejde og perspektivere fagets problemstillinger  

 med henblik på formidling skriftligt og mundtligt, 6)	kunne tilegne sig nye emneområder efter behov og i takt med  

 fagets udvikling samt 7)	have tilstrækkelige kundskaber og færdigheder i dansk  

 sprog.
 Stk. 2. For at opnå faglig kompetence i det enkelte  

 fag skal følgende særlige krav være opfyldt ved  

 ansættelsen i uddannelsesstilling, jf. § 3, eller opfyldes under  

 sidefagssupplering i gymnasie- og hf-faglige discipliner, jf. § 6:
 1)	Dansk: Kandidaten skal beherske dansk skrift- og talesprogsnorm  

 korrekt.
2)	Naturvidenskabelige fag: I biologi og geografi skal kandidaten have  

 gennemført feltkurser og kunne benytte feltudstyr.
I biologi, fysik og  

 kemi skal kandidaten have gennemført universitetskursus i  

 undervisningsforsøg.
I astronomi skal kandidaten have  

 gennemført et kursus i astronomiske observationelle og eksperimentelle  

 teknikker.
 3)	Moderne sprog: Kandidaten skal kunne oversætte begge veje  

 mellem fremmedsproget og dansk.
 4)	De klassiske fag: I græsk og latin skal kandidaten kunne  

 oversætte begge veje mellem henholdsvis græsk og latin og dansk.
 5)	Religion: Kandidaten skal kunne læse klassiske tekster  

 på originalsproget i én religion.
 6)	Idræt: Kandidaten skal have gennemført et  

 gymnasiedidaktisk kursus i teori- og praktikkobling.
 7)	De kunstneriske fag: Kandidaten skal have sikker viden om og bred  

 erfaring med fagets praktiske discipliner og redskaber samt have sikker viden  

 om fagets historie og teorier.
 Stk. 3. Kandidater, der ved et universitet eller  

 universitetscenter har bestået et yderligere gymnasie- eller hf-fag,  

 som efter studieordningsbestemmelserne har en varighed på mindst 1½  

 årsværk, svarende til 90 ECTS-point, opnår tillige faglig  

 kompetence i dette fag, når betingelserne i stk.1 og 2 er opfyldt.
 Stk. 4. En kandidat med faglig kompetence i mindst to af  

 fagene biologi, fysik og kemi har tillige faglig kompetence i teknikfag.  

 Endvidere har en kandidat med faglig kompetence i fysik eller kemi på  

 grundlag af en civilingeniøruddannelse tillige faglig kompetence i  

 teknikfag.
 Stk. 5. Kandidater med afsluttende eksamen fra Det Kgl.  

 Kunstakademis Afdeling for Teori og Formidling har faglig kompetence i  

 billedkunst, når betingelserne i stk.1 er opfyldt.
 § 2. Rektor eller forstander kan tildele faglig  

 kompetence til en kandidat fra et universitet eller anden  højere  

 uddannelsesinstitution, selv om kandidaten ikke har bestået sin eksamen  

 i et gymnasie- eller hf-fag, hvis vedkommende har opnået de  

 kvalifikationer, der er nævnt i § 1, stk. 1 og  2.
Kapitel 2 Pædagogikum Ansættelse i uddannelsesstilling, uddannelsens  

 mål m.v.
 § 3. Amtsrådet kan ansætte en kandidat  

 i en uddannelsesstilling, jf. § 6, ved et gymnasium, et studenterkursus, et  

 hf-kursus eller et voksenuddannelsescenter (VUC) med henblik på at  

 gennemføre den pædagogiske uddannelse (pædagogikum) i et  

 eller flere fag, hvis kandidaten af rektor eller forstander har fået  

 tildelt faglig kompetence i henhold til reglerne i kapitel 1.
Stk. 2. Rektor eller forstander foretager straks  

 indberetning om ansættelse af en kandidat i uddannelsesstilling til  

 Undervisningsministeriet. Ændringer i eller ophør af  

 ansættelsesforholdet indberettes til ministeriet med angivelse af  

 årsagen hertil.
Undervisningsministeriet kan fastsætte formkrav  

 til indberetningen.
§ 4. Amtsrådet dimensionerer  

 uddannelsesstillingerne i overensstemmelse med behovet for  

 færdiguddannede lærere i de enkelte fag i amtet og i amterne som  

 helhed.
Amtsrådene sikrer, at der dimensioneres lærere til hele  

 gymnasiets fagrække.
 § 5. Målet med pædagogikum er, at  

 kandidaten opnår:
1)	Undervisningsfærdighed, herunder indsigt og færdighed i  

 at a)	planlægge, gennemføre og evaluere undervisningen med  

 inddragelse af læremidler, it, av-midler, studiecentre og udadrettede  

 aktiviteter, b)	anvende forskellige fagdidaktiske principper og forskellige  

 undervisnings- og arbejdsformer, c)	indkredse elevernes forudsætninger og forventninger til  

 undervisningen, d)	understøtte elevernes forskellige  

 læringsstrategier, e)	samarbejde med eleverne om tilrettelæggelsen af det mundtlige  

 og skriftlige arbejde i faget, f)	planlægge og gennemføre forskellige evaluerings- og  

 prøveformer, g)	indgå i vejlednings- og supervisionsprocesser, h)	samarbejde med andre lærere om undervisningen i de enkelte  

 fag, på tværs af fagene og i relation til skolen som helhed for  

 at styrke sammenhængen og progressionen for eleverne og i)	planlægge, gennemføre og evaluere faglige og  

 pædagogiske udviklingsaktiviteter i fagene og i forhold til skolens  

 samlede aktiviteter og målsætning.
2)	Viden om gymnasiet og hf som skoleformer, herunder om a)	regelgrundlaget for arbejdet som lærer og om  

 beslutningsprocesserne på et gymnasium, studenterkursus, hf-kursus og  

 VUC og b)	pædagogisk udvikling samt skole- og  

 organisationsudvikling.
 3)	Viden om teoretisk pædagogik (almenpædagogik og  

 fagdidaktik), herunder evne til kritisk refleksion over egen  

 undervisningspraksis og dennes sammenhæng med  

 teoretisk-pædagogiske overvejelser.
 4)	Indsigt i uddannelsernes samspil med det omgivende  

 samfund.
 § 6. For kandidater med 2 eller 3 fag fra gymnasiets  

 fagrække varer uddannelsesstillingen 2 år og omfatter:
 1)   Sidefagssupplering i gymnasie- og hf-faglige discipliner, 700  

 arbejdstimer.
 2)	Praktisk og teoretisk pædagogikum i hvert af de fag, der er  

 omfattet af ansættelsen, jf. § 3, stk. 1, 2660 arbejdstimer, heraf  ca.  

 1320 arbejdstimer, der er forbundet med undervisning i egne klasser/hold  

 eller tilsvarende selvstændig undervisning i fagene.
 Stk. 2. For kandidater med 1 fag og for andre kandidater, der  

 ikke skal gennemføre sidefagssupplering, jf. stk. 1, nr. 1, varer  

 uddannelsesstillingen 1 år og omfatter: Praktisk og teoretisk  

 pædagogikum, 1680 arbejdstimer, heraf  ca. 1030 arbejdstimer, der er  

  forbundet med undervisning i vejleders klasser, jf. § 10, og undervisning i  

 egne klasser/hold eller tilsvarende selvstændig undervisning i  

 faget.
 Stk. 3. En kandidat med faglig kompetence efter § 1, der  

 som årsvikar på gymnasialt niveau har undervist mindst 700  

 arbejdstimer i sit bi- eller sidefag samt har gennemført et fuldt  

 forløb i faget, er fritaget for sidefagssupplering.
 Stk. 4. Den tidsmæssige placering efter §§ 10-14 og  

 § 16 fraviges for kandidater i en 1-årig uddannelsesstilling.
§ 7. Undervisningsministeriet fører tilsyn  

 med uddannelsens tilrettelæggelse og gennemførelse og beskikker  

 en eller flere tilsynsførende, som fører tilsyn med hele  

 uddannelsesforløbet for den enkelte kandidat, herunder 1)	godkender en uddannelsesplan for kandidaten, 2)	følger kandidatens undervisning ved mindst 4  

 besøg, 3)	afgør sammen med kursuslederen, jf. § 8, om kandidaten har  

 bestået første år af praktisk pædagogikum, jf. §  

 11, 4)	godkender temaet for og deltager i vurderingen af det afsluttende  

 projekt, jf. § 14, 5)	udfærdiger beviset for pædagogikum, jf. § 18, på  

 grundlag af udkast fra kursuslederen, jf. § 8 og 6)	har indsigt i kandidatens pensum i almenpædagogik og  

 fagdidaktik.
§ 8. Rektor/forstander udpeger en kursusleder, der har  

 ansvar for planlægning og koordinering af kandidatens samlede  

 uddannelsesforløb.
Kursuslederen 1)	udarbejder uddannelsesplan i samarbejde med kandidaten samt sikrer  

 planens gennemførelse, 2)	følger kandidatens undervisning, 3)	afgør sammen med ministeriets tilsynsførende, jf. § 7,  

 om kandidaten har bestået første år af praktisk  

 pædagogikum, jf. § 11, 4)	deltager i vurderingen af det afsluttende projekt, jf. § 14, 5)	udfærdiger udkast til bevis for pædagogikum, jf. § 18 og 6)   har indsigt i kandidatens pensum i almenpædagogik og  

 fagdidaktik.
§ 9. Rektor/forstander udpeger vejledere med  

 undervisningskompetence i kandidatens fag.
Vejlederne skal under praktisk  

 pædagogikum yde kandidaten faglig og pædagogisk vejledning og  

 derved medvirke til, at kandidaten når uddannelsesmålene.
 Stk. 2. Rektor/forstander kan udpege yderligere vejledere  

 til at forestå særlige vejledningsopgaver.
Praktisk pædagogikum § 10. Første år af praktisk  

 pædagogikum består af praktisk undervisning i kandidatens fag i  

 klasser eller på hold.
Praktikklassernes lærere i de  

 pågældende fag er vejledere, jf. § 9, for kandidaten.
 Stk. 2. Det samlede antal undervisnings- og  

 observationstimer er ca. 180 klokketimer, svarende til i alt ca. 480  

 arbejdstimer, fordelt ligeligt mellem kandidatens fag.
 Stk. 3. Som et led i praktisk pædagogikum skal  

 kandidaten deltage i generelle pædagogiske opgaver på skolen i et  

 omfang svarende til ca. 130 arbejdstimer.
 § 11. Grundlaget for afgørelsen af, om  

 kandidaten har bestået første år af praktisk  

 pædagogikum, jf. § 7, nr. 6 og § 8, nr. 6,  er en vurdering af  

 kandidatens samlede standpunkt i praktisk undervisning og af kandidatens  

 undervisning ved tilsynsførendes sidste besøg i 2.  

 semester.
 Stk. 2. Hvis der ikke er enighed om, hvorvidt kandidaten  

 har bestået, træffes den endelige afgørelse af  

 ministeriets tilsynsførende.
 § 12. Det er en forudsætning for, at  

 kandidaten kan fortsætte i uddannelsesstillingens andet år, at  

 vedkommende har bestået første år af kursus i praktisk  

 pædagogikum.
 Stk. 2. Endvidere skal kandidaten normalt have  

 bestået sidefagssupplering, jf. § 6, stk. 1, nr. 1, inden  

 påbegyndelsen af andet år.
 § 13. Andet år af praktisk pædagogikum  

 består af undervisning i egne klasser eller på egne hold og  

 udarbejdelse af afsluttende projektopgave, jf. § 14.
 Stk. 2. En del af kandidatens undervisning i egne klasser  

 eller på egne hold skal gøres til genstand for supervision af en  

 vejleder, jf. § 9, i form af en kombination af observation og  

 efterfølgende samtale mellem kandidat og vejleder om undervisningen  

 sammenholdt med målene i § 5.
§ 14. Kandidaten udarbejder i 4. semester en  

 afsluttende projektopgave, hvis tema vælges af kandidaten og godkendes  

 af den tilsynsførende, jf. § 7, nr. 3. Projektopgaven skal tage  

 udgangspunkt i kandidatens undervisning og skal rumme elementer af  

 fagdidaktik.
Arbejdet med projektopgaven er normeret til 37 arbejdstimer.  

 Besvarelsen afleveres til kursuslederen og til den tilsynsførende  

 senest 2 uger før den tilsynsførendes afsluttende  

 besøg.
Stk. 2. Besvarelsen af projektopgaven vurderes af den  

 tilsynsførende og kursuslederen.
Vurderingen indgår i den  

 endelige udtalelse, jf. § 18. Ved bedømmelsen lægges der  

 vægt på kandidatens evne til at beskrive og reflektere over egen  

 undervisning.
Teoretisk pædagogikum § 15. Teoretisk pædagogikum består af  

 kurser i 1)	fagdidaktik og 2)	almenpædagogik.
Stk. 2. Undervisningen i teoretisk pædagogik  

 tilrettelægges som en kombination af internat- og eksternatkurser samt  

 it-baseret fjernundervisning og har de mål, der er beskrevet i bilag 1.  

 Kurserne har for kandidater med to fag et samlet omfang på ca. 530  

 arbejdstimer inklusive forberedelse og er fordelt på første og  

 andet år af uddannelsesstillingen.
For kandidater med ét fag har  

 kurserne et samlet omfang på ca. 470 arbejdstimer, og for kandidater  

 med tre fag ca. 590 arbejdstimer.
§ 16. Teoretisk pædagogikum afsluttes med en  

 skriftlig prøve ved slutningen af 3. semester.
Prøven, der har  

 en varighed af 1 uge, indeholder almenpædagogiske og fagdidaktiske  

 elementer.
 Stk. 2.  Besvarelsen af opgaven ved prøven  

 bedømmes efter 13-skalaen, jf. reglerne i bekendtgørelse om  

 karakterskala og anden bedømmelse.
Stk. 3. Bedømmelsen foretages af to af  

 Undervisningsministeriet beskikkede censorer.
Ved bedømmelsen  

 lægges der vægt på kandidatens evne til at fremstille,  

 selvstændigt anvende og kritisk vurdere almenpædagogiske og  

 fagpædagogiske begreber, teorier og metoder.
Endvidere lægges  

 vægt på kandidatens evne til at reflektere over  

 lærersamarbejde og skole- og organisationsudvikling.
 § 17.  Undervisningsministeriet stiller opgaven til  

 prøven efter § 16. Forslag til opgaven udarbejdes af en  

 opgavekommission, der nedsættes af ministeriet.
 Stk. 2. Rektor eller forstander er ansvarlig for de  

 praktiske forhold i forbindelse med prøven.
 Stk. 3. En kandidat, der er forhindret i at deltage i  

 prøven på grund af sygdom, kan genindstille sig til  

 prøve.
Bevis § 18. Undervisningsministeriet udsteder et bevis  

 for gennemført pædagogikum, jf. § 7, nr. 4. Beviset  

 indeholder:
 1)	Karakteren for den i § 16 nævnte prøve.
2)	En samlet udtalelse (pædagogikumudtalelse) om kandidatens  

 kompetencer, jf. § 5, således at beviset giver udtryk for kandidatens  

 evne til at a)	planlægge, gennemføre og evaluere undervisningen, b)	forbinde undervisningspraksis og teoretiske pædagogiske  

 overvejelser og c)	samarbejde om undervisningen og de øvrige opgaver på  

 skolen.
 3)	En beskrivelse af de elementer, kandidaten har gennemført i  

 uddannelsen, jf. uddannelsesplanen.
 Stk. 2. Pædagogikumudtalelsen skal tillige inddrage  

 den afsluttende projektopgave, jf. § 14.
 Stk. 3. Rektor/forstander udleverer beviset til  

 kandidaten på Undervisningsministeriets vegne snarest efter  

 tilsynsførendes afsluttende besøg.
Kapitel 3 Forskellige bestemmelser § 19. Undervisningsministeriet kan tildele  

 undervisningskompetence i et eller flere fag til personer med en udenlandsk  

 kandidateksamen, når kandidaterne 1)	har undervisningskompetence på et tilsvarende niveau i det  

 pågældende land, 2)	opfylder kravene i § 1 og 3)	har gennemført kursus i fagdidaktik, jf. bilag 1, nr.  

 1.
Stk. 2. For kandidater, der er omfattet af EU-retten,  

 herunder EØS-aftalen,1)  og som  

 har undervisningskompetence på et tilsvarende niveau i det  

 pågældende land, kan ministeriet enten tildele  

 undervisningskompetence umiddelbart eller, hvis det vurderes, at  

 ansøgerens uddannelseskvalifikationer afviger væsentligt fra  

 kravene i § 1, give ansøgeren valget mellem 1)	at aflægge prøve i de faglige discipliner og/eller  

 stofområder, der anvises af ministeriet eller 2)	at søge midlertidig ansættelse (prøvetid) ved et  

 gymnasium eller et hf-kursus.
Ansættelsen skal vare 1  

 undervisningsår, være i mindst 2/3 stilling og omfatte deltagelse  

 i kursus i fagdidaktik, jf. bilag 1, nr. 1. Ministeriet fører tilsyn  

 med kandidaten og vurderer ved periodens slutning kandidatens undervisning  

 med henblik på tildeling af undervisningskompetence, jf. bilag  

 2.
§ 20. Undervisningsministeriet kan tildele en  

 kandidat, der har gennemført pædagogikum,  

  undervisningskompetence i sidefag eller bifag, hvori vedkommende ikke har  

 pædagogikum, hvis kandidaten opfylder betingelserne i § 1, og hvis  

 kursus i fagdidaktik, jf. bilag 1, nr. 1, er gennemført i faget.  

 Kandidater med undervisningskompetence i fagene matematik-fysik eller  

 matematik-kemi  tildeles undervisningskompetence i naturfag, hvis vedkommende  

 gennemfører særlig faglig supplering i henholdsvis kemi eller  

 fysik med henblik på undervisning i naturfag.
Endvidere skal kursus i  

 fagdidaktik, jf. bilag 1, nr. 1, være gennemført i faget.
 Stk. 2. En kandidat med fagkombinationerne matematik-fysik eller  

 matematik-kemi tildeles undervisningskompetence i naturfag, hvis vedkommende  

 i stedet for sidefagssupplering gennemfører særlig faglig  

 supplering i henholdsvis kemi eller fysik med henblik på undervisning i  

 naturfag samt gennemfører pædagogikum i alle tre fag  

 matematik-fysik-naturfag henholdsvis matematik-kemi-naturfag.
 Stk. 3. En kandidat med undervisningskompetence i de tre  

 fag matematik, fysik og kemi har tillige  undervisningskompetence i naturfag.  

 En kandidat med undervisningskompetence i fysik og kemi har tillige  

 undervisningskompetence i faget fysik-kemi.
 Stk. 4. En kandidat, der har pædagogikum i  de  

 erhvervsgymnasiale uddannelser til højere handelseksamen eller  

 højere teknisk eksamen, har undervisningskompetence i de almene  

 gymnasiale uddannelser, når vedkommende opfylder betingelserne for  

 faglig kompetence i faget eller fagene samt har gennemført kursus i  

 fagdidaktik, jf. bilag 1, nr. 1, i de(t) pågældende fag.
 Stk. 5. En kandidat, der har gennemført  

 voksenunderviseruddannelsens teoretiske del efter reglerne i  

 bekendtgørelse om uddannelse af voksenundervisere eller en anden  

 pædagogisk uddannelse af mindst samme omfang ved en videregående  

 uddannelsesinstitution, kan tildeles undervisningskompetence uden at  

 vedkommende i uddannelsesstillingen har gennemført kursus i  

 almenpædagogik og fælleskursus i fagdidaktik og  

 almenpædagogik, jf. bilag 1, nr. 2 og 3. Er praktikdelen  

 gennemført i en gymnasial uddannelse, kan vedkommende tildeles  

 undervisningskompetence uden at gennemføre den praktiske del af  

 pædagogikum.
 Stk. 6. En kandidat med faglig kompetence efter § 1, der  

 har betydelig undervisningserfaring i faget på gymnasialt eller  

 højere niveau, kan tildeles undervisningskompetence, når  

 vedkommende har gennemført kursus i fagdidaktik, jf. bilag 1, nr.  

 1.
§ 21. Ud over kandidater efter kapitel 2 og § 20  

 kan amtsrådet foretage tidsbegrænset ansættelse af andre  

 personer uden undervisningskompetence, hvis det hverken efter stillingsopslag  

 eller på anden måde er muligt at få undervisningen  

 varetaget af en lærer med undervisningskompetence.
Ansættelsen  

 kan ske for højst 1 undervisningsår.
Stk.2. Fornyelsen af en tidsbegrænset ansættelse af en  

 lærer uden undervisningskompetence efter stk. 1,  kan ske under  

 forudsætning af, at det fortsat ikke er muligt at få  

 undervisningen varetaget af en lærer med undervisningskompetence.
Hvis  

 læreren ikke har faglig kompetence, er det endvidere en  

 forudsætning, at vedkommende i ansættelsesperioden  

 gennemfører faglig supplering i undervisningsfaget eller kan  

 dokumentere studiemæssige fremskridt i form af beståede  

 prøver eller lignende.
 Stk. 3. Reglerne i stk. 1 og 2 finder tilsvarende  

 anvendelse, hvis rektor eller forstander lader en fastansat lærer  

 varetage undervisning i et fag, hvori den pågældende lærer  

 ikke har undervisningskompetence.
 § 22. For så vidt angår offentlige  

 gymnasieskoler og studenterkursus i Bornholms, Københavns og  

 Frederiksberg Kommuner træder kommunalbestyrelsen i amtsrådets  

 sted i de i denne bekendtgørelse nævnte sammenhænge.
 Stk. 2. For så vidt angår private  

 gymnasieskoler og studenterkurser træder den private institutions  

 bestyrelse i amtsrådets sted i de i denne bekendtgørelse  

 nævnte sammenhænge.
 § 23. Rektors eller forstanders afgørelser  

 efter denne bekendtgørelse kan ikke indbringes for anden administrativ  

 myndighed.
Stk. 2. Klager over proceduremæssige fejl i  

 forbindelse med prøven efter §§ 16 og 17 kan dog indbringes for  

 Undervisningsministeriet af kandidaten.
Klagen skal være ministeriet i  

 hænde senest 2 uger efter, at bedømmelsen er meddelt den  

 pågældende.
Ministeriet kan træffe afgørelse om at  

 prøveresultatet opretholdes eller om at prøven annulleres og  

 hermed om kandidatens adgang til at aflægge ny prøve.  

 Ministeriet kan ikke ændre bedømmelsen.
Kapitel 4 Ikrafttræden og overgangsordning § 24. Bekendtgørelsen træder i kraft  

 den 29. juni 2002, jf. dog stk. 3 og 4.
 Stk. 2. Bekendtgørelse nr. 242 af 22. april 1998  

 om den pædagogiske uddannelse til lærer i gymnasiet, på  

 studenterkursus og på kursus til højere forberedelseseksamen  

 (Pædagogikumbekendtgørelsen), bekendtgørelse nr. 243 af  

 22. april 1998 om undervisningskompetence i gymnasiet, på  

 studenterkursus og ved kursus til højere forberedelseseksamen  

 (Kompetencebekendtgørelsen) samt cirkulære om  

 tidsbegrænset ansættelse og om indberetning af lærere uden  

 undervisningskompetence ved gymnasieskoler, studenterkurser og kurser til  

 højere forberedelseseksamen ophæves.
 Stk. 3. Bekendtgørelse nr. 242 af 22. april 1998,  

 bortset fra § 22, finder anvendelse for kandidater, der er optaget
i pædagogikum før 1. januar 2002, og som afslutter  

 pædagogikum inden 1. august 2004.
 Stk. 4. Bekendtgørelse nr. 242 af 22. april 1998,  

 bortset fra § 22, finder desuden anvendelse indtil videre for  

 lærerkandidater ved Grønlands Gymnasiale Uddannelse.
Uddannelsesstyrelsen, den 18. juni  

 2002 P.M.V.Ivan SørensenStyrelseschef /Lise Bagge Rasmussen Bilag 1 Teoretisk pædagogikum (fagdidaktik og  

 almenpædagogik) Fagdidaktik 1. Kursus i fagdidaktik består af tre delkurser:
a)	Kursus i fagdidaktik i hvert af kandidatens gymnasierelevante fag,  

 ca. 60 arbejdstimer pr. fag.
Målet er, at  kandidaten opnår  

 kendskab til fagets tradition, praksis, regelgrundlag, grundlæggende  

 fagdidaktik, evalueringsformer samt at vedkommende introduceres til den  

 aktuelle faglige kollegiale debat.
Kurset tilrettelægges som  

 internatkursus og placeres normalt i uddannelsesstillingens første  

 semester.
b)	Kursus i fagdidaktik i  fagfamilier, ca. 60 arbejdstimer.  

 Målet er, at kandidaten opnår et videregående teoretisk  

 kendskab til fagdidaktik.
Kurset tilrettelægges som en kombination af  

 it-baseret fjernundervisning og eksternatkursus, og for kandidater i en  

 toårig uddannelsesstilling placeres det i uddannelsesstillingens tredje  

 semester.
c)	Kursus i fagspecifik it-anvendelse i fagene, ca. 50 arbejdstimer.  

 Målet med kurset er, at kandidaten opnår indsigt i undervisnings-  

 og læringsteorier i forbindelse med anvendelse af it og bliver i stand  

 til at omsætte dette til praksis i sine fag.
Kurset  

 tilrettelægges som fjernundervisning og placeres i tredje semester for  

 kandidater med en toårig tilrettelæggelse af  

 uddannelsesstillingen.
Almenpædagogik 2. Kursus i almenpædagogik består af tre  

 delkurser:
a)	Kursus i almenpædagogik, modul 1, ca. 50 arbejdstimer.
Målet er, at kandidaten opnår indsigt i planlægning af  

 den enkelte lektion, herunder kommunikation, elementære undervisnings-  

 og arbejdsformer og lektionens mål og principper for dens opbygning.  

 Kurset tilrettelægges som tre dagkurser og placeres i  

 uddannelsesstillingens første semester.
b)	Kursus i almenpædagogik, modul 2, ca. 60 arbejdstimer.  

 Målet er, at kandidaten opnår indsigt i  

 forløbsplanlægning og evaluering, forskellige undervisnings-,  

 arbejds- og evalueringsformer samt introduktion til forskellige former for  

 lærersamarbejde.
Kurset tilrettelægges som internatkursus og  

 placeres i uddannelsesstillingens andet semester.
c)	Kursus i almenpædagogik, modul 3, ca. 60 arbejdstimer.  

 Målet er, at kandidaten opnår indsigt i læreprocesser,  

 herunder teorier om læring, begrundelser for valg af forskellige  

 undervisnings- og arbejdsformer samt sammenhængen mellem  

 undervisningsmetoder og lærerrolle.
Kurset tilrettelægges som  

 internatkursus og placeres for kandidater med et toårigt forløb  

 af uddannelsesstillingen i det tredje semester.
d)	Kursus i organisationskultur og skoleudvikling, ca. 30 arbejdstimer.  

 Målet er, at kandidaten opnår indsigt i centrale forhold om  

 skolens organisation og kultur, så vedkommende aktivt kan forholde sig  

 til og indgå i samarbejde, beslutningsprocesser og  

 udviklingsaktiviteter på skolen/kurset.
Kurset tilrettelægges som  

 to dagkurser og placeres for kandidater med et toårigt forløb af  

 uddannelsesstillingen i tredje semester.
e)	Kursus i alment gymnasierelevant it, ca. 50 arbejdstimer.  

 Målet er, at kandidaten opnår fortrolighed med skolens edb-system  

 og med den praktiske anvendelse af it i hverdagen, dels som  

 kommunikationsmiddel mellem lærere og mellem lærere og elever,  

 dels som hjælpemiddel i undervisningen og i adminstrationen på  

 skolen.
Kurset tilrettelægges som en kombination af lokal eller  

 regional undervisning og fjernundervisning og placeres i  

 uddannelsesstillingens første semester.
3. Fælleskursus i fagdidaktik og  

 almenpædagogik Fagdidaktik/almenpædagogisk fællesmodul, ca. 50 arbejdstimer.  

 Målet med kurset er at sætte lærerkandidaten i stand til  

 reflekteret at forholde sig til fagene og samspillet mellem disse i den  

 gymnasiale helhed, herunder at forholde sig til værdigrundlag og  

 dannelsesforestillinger samt til at spille en aktiv rolle i den brede  

 kompetenceudvikling hos eleven.
Kurset tilrettelægges som en  

 kombination af it-baseret fjernundervisning og eksternatkursus, og for  

 kandidater i en toårig uddannelsesstilling placeres det i tredje  

 semester.
 4. Hvis uddannelsesstillingen tilrettelægges som et  

 etårigt forløb, fraviges den tidsmæssige placering af  

 kurserne.
Bilag 2 Tilsyn med og vurdering af lærere i  

 prøveansættelse 1. Prøveansættelsen En kandidat, der, i medfør af § 19, stk. 2, supplerer sin  

 uddannelse gennem en prøveansættelse, er selv ansvarlig for at  

 skaffe sig denne ansættelse ved en gymnasieskole eller et hf-kursus.  

 Hvis kandidaten har flere fag, fordeles undervisningstiden jævnt mellem  

 disse.
Ved prøveansættelsens begyndelse underretter kandidaten  

 Undervisningsministeriet om ansættelsen.
2. Tilsynet Ministeriet udpeger en sagkyndig, der aflægger mindst to  

 besøg hos den prøveansatte.
Herudover er der løbende  

 kontakt mellem kandidaten og den sagkyndige.
3. Faglig og pædagogisk vurdering Ud over de særlige faglige kvalifikationer og den pædagogiske  

 tilrettelæggelse af undervisningen skal følgende elementer  

 indgå i bedømmelsen af kandidaten:
 a) Formidlingen på dansk.
 b) Beherskelsen af faglig og kulturel perspektivering.
 c) Kendskab til dansk fagterminologi.
 d) I naturvidenskabelige fag: Laboratoriekendskab og  øvelser.
 e) I sprogfagene: Beherskelsen af det kontrastive element  

 oversættelse til og fra dansk.
4. Vurderingen ved periodens slutning Den endelige vurdering sker i slutningen af undervisningsåret  

 på grundlag af den sagkyndiges overværelse af mindst to  

 undervisningstimer hos den prøveansatte samt en faglig samtale mellem  

 sagkyndig og kandidat.
5. Indstilling til Undervisningsministeriet Den sagkyndige giver en begrundet indstilling til ministeriet med  

 anbefaling om tildeling eller ikke tildeling af undervisningskompetence til  

 kandidaten.
Anbefales kompetencen ikke, ledsages indstillingen af en  

 udførlig begrundelse.
Kandidaten skal have lejlighed til at udtale sig  

 om indstillingen, før ministeriet træffer den endelige  

 afgørelse.
 1)   Reglerne for kandidater omfattet af  

 EU-retten, herunder EØS-aftalen, er fastsat i medfør af  

 bekendtgørelse nr. 292 af 8. maj 1991 om adgang til udøvelse af  

 visse erhverv i Danmark for statsborgere i De europæiske  

 Fællesskaber med erhvervskompetencegivende videregående  

 uddannelse af mindst 3 års varighed, jf. lov nr. 291 af 8. maj 1991 om  

 adgang til udøvelse af visse erhverv i Danmark for statsborgere i De  

 Europæiske Fællesskaber og de nordiske lande samt  

 bekendtgørelse nr. 806 af 7. september 1994 om udvidelse af  

 anvendelsesområdet for lov om adgang til udøvelse af visse  

 erhverv i Danmark for statsborgere i De Europæiske Fællesskaber  

 og de nordiske lande, jf. lov nr. 963 af 9. december 1992 om Danmarks  

 tiltrædelse af aftale om Det Europæiske Økonomiske  

 Samarbejdsområde.
