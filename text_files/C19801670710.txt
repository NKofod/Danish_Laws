 Lov nr. 305 af 8. juni 1977 om prøveforberedende enkeltfagsundervisning  

 m.v. for voksne indeholder i § 6 følgende bestemmelse om lokaler til  

 undervisningen:
 »§ 6.  Undervisningen skal gennemføres i egnede  

 lokaler med fornødent udstyr.
Stk. 2.  Kommunale og statslige lokaler samt lokaler  

 tilhørende private undervisningsinstitutioner, hvis udgifter afholdes af det  

 offentlige, skal stilles til rådighed for amtskommunen til brug ved  

 undervisning efter denne lov, hvis amtskommunen ikke råder over egnede  

 lokaler til virksomheden, og hvis benyttelsen er forenelig med lokalernes  

 øvrige brug.
Lokalerne skal stilles til rådighed gratis med lys, varme,  

 rengøring, fornødent opsyn og bestående udstyr.
Undervisningsministeren kan  

 fastsætte regler om fremgangsmåden ved anvisning af lokalerne.« Undervisningsministeriet er blevet opmærksom på, at denne bestemmelse i  

 praksis har givet anledning til tvivl, dels om amtskommunernes forpligtelse  

 til at sørge for egnede lokaler, herunder deres mulighed for selv at  

 fremskaffe lokaler, dels om omfanget af forpligtelsen for kommuner m.fl. til  

 gratis at stille lokaler til rådighed for undervisningen.
 Man skal i denne anledning meddele følgende:
 1. Det påhviler amtskommunerne (samt Københavns og  

 Frederiksberg kommune) at sørge for egnede lokaler til den prøveforberedende  

 enkeltfagskursusundervisning.
2. I det omfang, amtskommunerne ikke selv råder over  

 de fornødne egnede lokaler. påhviler det staten, kommunerne og private  

 undervisningsinstitutioner, hvis udgifter afholdes fuldt ud af det  

 offentlige, at stille deres ledige, egnede lokaler gratis til rådighed for  

 amtskommunerne med lys, varme, rengøring, fornødent opsyn og bestående  

 udstyr, hvis benyttelsen af lokalerne til dette formål er forenelig med  

 lokalernes øvrige brug.
Bestemmelsen sigter alene mod i drift værende  

 lokaler.
Lovbestemmelsen i § 6 er således ikke til hinder for, at indehaverne  

 i stedet for at stille lokalerne til rådighed for denne undervisning  

 disponerer over dem på anden måde.
 3. Amtskommunerne kan opføre, erhverve eller leje  

 lokaler til undervisningen efter de for amtskommuner (og kommuner) herom  

 gældende regler.
Det skal i denne forbindelse bemærkes, at det ikke hermed er udelukket, at  

 der vil kunne forekomme tilfælde, hvor det bør accepteres, at også kommunale  

 lokaler gøres til genstand for udlejning til dette undervisningsformål.
Råder  

 f.eks. en kommune over lokaler, som kommunen ikke benytter, men som vil kunne  

 stilles til rådighed for enkeltfagsundervisningen, er det ministeriets  

 opfattelse, at sådanne lokaler kan udlejes til amtskommunen.
 Undervisningsministeriet, den 11. marts  

 1980.
 P.m.v.
 e.b.
Marianne Rosenquist fm.
