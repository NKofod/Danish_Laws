Ankestyrelsens principafgørelse 137-12 om sygedagpenge - beskæftigelseskrav - fleksjob - ophør Resume:
Principafgørelsen fastslår Fortsat sygedagpengeret selvom fleksjobansættelsen ophører En allerede erhvervet ret til sygedagpenge efter sygedagpengelovens § 32, stk. 1, nr. 5, ophører ikke som følge af, at den pågældendes fleksjobansættelse ophører.
 Det er kun ved påbegyndelsen af en sygedagpengeperiode,det vil sige påtidspunktet for sygemeldingen/1. fraværsdag, at betingelsen om, at man skal være ansat i fleksjob, skal være opfyldt.
 Love:
Lov om sygedagpenge - lovbekendtgørelse nr. 653 af 26. juni 2012 - § 32, stk. 1, nr. 5 Afgørelse:
1. Baggrund for at behandle sagen Ankestyrelsen har behandlet sagen for at afklare, om en allerede erhvervet ret til sygedagpenge består, hvis den fleksjobansattes ansættelsesforhold ophører.
2. Reglerne § 32, stk. 1, nr. 5 i sygedagpengeloven fastslår, at en lønmodtager har ret til sygedagpenge fra kommunen, når den pågældende er ansat i fleksjob, jf. kapitel 13 i lov om en aktiv beskæftigelsesindsats.
3. Andre Principafgørelser Ankestyrelsen har ikke andre Principafgørelser på området.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i NN sag om sygedagpenge, som er antaget for at afklare, om en allerede erhvervet ret til sygedagpenge består, hvis den fleksjobansattes ansættelsesforhold ophører.
Resultatet er  NNs ret til sygedagpenge ophører ikke som følge af, at han pr. den 31. december 2010 ikke længere er ansat i fleksjob.
Det betyder, at NN fortsat har ret til sygedagpenge fra den 1. januar 2011, hvis han opfylder de øvrige betingelser i sygedagpengeloven Vi er således kommet til samme resultat som Beskæftigelsesankenævnet i Statsforvaltningen YY.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg finder, at en erhvervet ret til sygedagpenge efter sygedagpengelovens § 32, stk. 1, nr. 5 ikke ophører som følge af, at den pågældendes fleksjobansættelse ophører.
 Det er kun ved påbegyndelsen af en sygedagpengeperiode, således på tidspunktet for sygemeldingen/1. fraværsdag, at betingelsen om, at man skal være ansat i fleksjob, skal være opfyldt.
 Vi har lagt vægt på, at bestemmelsen skal ses som en undtagelsesbestemmelse til sygedagpengelovens § 32, stk. 1, nr. 1.
 Det fremgår af lovbemærkningerne, at bestemmelsen indebærer, at personer ansat i fleksjob er undtaget fra beskæftigelseskravet, således at de altid er sikret ret til sygedagpenge, såfremt de opfylder de øvrige betingelser i loven herfor.
 Der er på den baggrund vores opfattelse, at betingelsen i § 32, stk. 1, nr. 5 om ansættelse i fleksjob, ligesom beskæftigelseskravet i § 32, stk. 1, nr. 1, kun skal være opfyldt ved påbegyndelsen af en sygedagpengeperiode.
 Vi finder, at NN opfyldte betingelsen i sygedagpengelovens § 32, stk. 1, nr. 5 på tidspunktet for sygemeldingen den 13. december 2010, da han på dette tidspunkt var ansat i fleksjob.
 Vi finder ikke, at NN ret til sygedagpenge ophører som følge af, at han pr. den 31. december 2010 ikke længere er ansat i fleksjob.
 NN har dermed fortsat ret til sygedagpenge fra den 1. januar 2011, hvis han opfylder de øvrige betingelser i sygedagpengeloven.
Bemærkninger til klagen Kommunen har i klagen anført, at der i nogle tilfælde vil være ret til ledighedsydelse eller andre ydelser under sygdom for en person, der ikke længere er ansat i fleksjob.
 Kommunen anfører i den forbindelse, at der er hjemmel i aktivlovens § 74, stk. 1, nr. 3 til at udbetale ledighedsydelse til en ledig fleksjobvisiteret under sygdom.
 Det forhold, at der i aktivloven er hjemmel til at udbetale ledighedsydelse til en ledig fleksjobvisiteret under sygdom, kan efter vores opfattelse ikke føre til en anden fortolkning af sygedagpengelovens § 32, stk. 1, nr. 5.
 Vi bemærker, at der skal foretages en selvstændig fortolkning af sygedagpengelovens § 32, stk. 1, nr. 5.
 Vi bemærker også, at en ledig fleksjobvisiteret ikke automatisk vil have ret til ledighedsydelse under sygdom, da der er en række betingelser i aktivloven, som skal være opfyldt.
Oplysninger i sagen Vi har afgjort sagen på grundlag af:
 de oplysninger, som forelå, da nævnet traf afgørelse i sagen  nævnets afgørelse af 18. juli 2011  klagen til Ankestyrelsens Beskæftigelsesudvalg af 19. august 2011 og 30. august 2011  nævnets genvurdering af 21. september 2011  yderligere bemærkninger fra kommunen i e-mail til Ankestyrelsen af 21. oktober 2011 Kommunen traf afgørelse om afslag på sygedagpenge fra den 1. januar 2011.
 Nævnet ændrede kommunens afgørelse, idet nævnet fandt, at borgeren har ret til sygedagpenge efter sygedagpengelovens § 32, stk. 1, nr. 5. Nævnet begrunder afgørelsen med, at borgeren var ansat i fleksjob på tidspunktet for sygemeldingen, og derfor var berettiget til sygedagpenge til fra 1. sygedag.
 Kommunen har klaget over nævnets afgørelse.
 Kommunen anfører i klagen, at det er en betingelse for sygedagpenge, at borgeren er ansat i fleksjob, og at borgeren, da borgeren ophører i sit fleksjob, derfor ikke længere er berettiget til sygedagpenge.
 Kommunen anfører, at en borger kun har ret til sygedagpenge, så længe pågældende er ansat i fleksjob, og at den pågældende, såfremt denne under en sygemelding ophører i sit fleksjob, skal overgå til forsørgelse efter reglerne om ledighedsydelse, særlig ydelse eller kontanthjælp under den fortsatte sygeperiode.
Nævnet fastholdt sin afgørelse blandt andet med henvisning til lovforslaget, hvor lovens § 32, stk. 1, nr. 5 blev indført.
Nævnet finder, at § 32, stk. 1, nr. 5 alene omhandler spørgsmålet om opfyldelse af beskæftigelseskravet ved påbegyndelse af en sygedagpengeperiode, og at bestemmelsen ikke tager stilling til spørgsmål om ophør af udbetalingen.
