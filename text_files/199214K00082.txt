Nr BTL 82 Betænkning over Forslag til lov om ændring af lov om social bistand og lov  

 om påligning af indkomst- og formueskat til staten (Adgang for kommunerne til  

 at yde tilskud til børnepasning samt indførelse af friere valg for forældrene  

 af dagtilbud til deres børn) (Optaget af Pia Christmas-Møller (KF) og Eva  

 Kjer Hansen (V))   

 Nr L 82 1992-93, 1. samling Afgivet af Socialudvalget Afgivet: 19930401 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
Et af udvalgets spørgsmål og ministerens besvarelse heraf er optrykt som bilag til betænkningen.
 Endvidere har udvalget modtaget en skriftlig henvendelse fra Lene Larsen,  

 Århus.
 Herefter indstiller et flertal (udvalget med undtagelse af Det  

 Konservative Folkepartis og Venstres medlemmer) lovforslaget til  

forkastelse ved 3. behandling.
 Et flertal inden for flertallet (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) må afvise lovforslaget, ikke fordi  

 flertallet er uenig i intentionerne, men fordi lovforslaget ikke i rimeligt  

 omfang vil give børnefamilierne et egentligt friere valg på  

 dagtilbudsområdet.
 Flertallet er enig med forslagsstillerne i, at forældrenes individuelle  

 ønsker om dagtilbudsplads bør imødekommes så vidt muligt, men en reel  

 valgmulighed forudsætter, at der er noget at vælge imellem, hvilket ikke er  

 tilfældet med de ventelisteproblemer, som mange af landets kommuner har.  

 Lovforslaget vil ikke bidrage til en løsning af kommunernes  

 ventelisteproblemer, og flertallet ser en løsning af disse problemer som den  

 egentlige forudsætning for et friere valg af dagtilbud.
 Allerede i dag gør kommunerne generelt meget ved fordelingen af pladser  

 for at imødekomme forældrenes ønsker inden for de eksisterende muligheder.  

 Finansministeriets rapport fra oktober 1992 om borgernes erfaringer med og  

 ønsker til frit valg af offentlig service viste da også, at børnefamilierne  

 generelt er meget tilfredse med børnenes dagtilbud.
 Flertallet arbejder dog videre med overvejelser om at give forældrene  

 bedre mulighed for selv at passe deres børn.
 Et mindretal inden for flertallet (Fremskridtspartiets medlem af udvalget)  

 indstiller lovforslaget til forkastelse og bemærker i øvrigt, at lovforslaget  

 kunne have ført til en ligestilling af alle forældre, hvad enten man ønsker  

 selv at passe sine børn eller ønsker at lade andre gøre det for een, men det  

 ville være en stavnsbundet ligestilling.
 Lovforslaget vil nok give ligestilling, men ikke frihed.
 Lovforslagets vedtagelse ville betyde øgede offentlige udgifter og dermed  

 øgede skatter, hvilket igen ville bevirke, at forældrene skulle tjene endnu  

 flere penge for at få råd til dagen og vejen.
 Det betyder, at chancen og muligheden for at gå hjemme og passe sine egne  

 børn og kun leve af en indtægt bliver endnu mere fjern, hvilket naturligvis  

 ikke er rimeligt.
 Lovforslaget er således en stavnsbinding.
 Den rigtige vej ville være at give så store skattelettelser, at en familie  

 igen vil kunne leve af en indtægt og dermed have mulighed for selv at passe  

 sine børn.
 Alternativt kunne man måske lade forældrene benytte børnenes skattefradrag  

 lige fra fødslen, på samme måde som ægtefæller i dag kan udnytte den andens  

 uudnyttede fradrag, medmindre barnet selv bruger fradraget.
 Et mindretal (Det Konservative Folkepartis og Venstres medlemmer af  

 udvalget) indstiller lovforslaget til vedtagelse uændret .
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Tom Behnke  

 (FP) Dorit Myltoft (RV) Lysholm Christensen (KRF) fmd.  Bilag Et af udvalgets spørgsmål til socialministeren og dennes svar herpå Spørgsmål 34:
I forlængelse af besvarelsen af spørgsmål 9, jf. bilag 4, bedes ministeren  

 oplyse, om der ikke vil blive flere kontrolbesøg, når en række private  

 pasningsordninger etableres, samt om flere kontrolbesøg ikke vil betyde behov  

 for mere personale.
Hvis ministeren ikke skønner, at der bliver behov for  

 mere personale, når der skal foretages flere kontrolbesøg, bedes ministeren  

 oplyse, hvad personalet i dag får tiden til at gå med.
 Svar:
Lovforslaget forudsætter ikke en udvidelse af det samlede pladstal ved  

 etablering af private ordninger.
Dette fremgår af bemærkningerne under ad 4.  

 Dette, tror jeg, er baggrunden for den tidligere ministers besvarelse af  

 spørgsmål 9. Forudsætningen for dette spørgsmål er derfor ikke rigtig.
