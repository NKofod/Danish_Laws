 Folketinget har idag den 27. maj 1994 vedtaget L 261 - Lov om ændring af  

 lov om social bistand (Adgang for kommunerne til at differentiere det  

 supplerende tilskud til forældre på orlov til børnepasning). Lovforslaget som  

 vedtaget ved 3. behandlingen vedlægges til orientering.
 Med forslaget får kommunerne adgang til at beslutte, hvorvidt alene  

 forældre til en bestemt aldersgruppe skal modtage tilskud, samt den øvre  

 grænse for størrelsen af det tilskud, forældrene til de forskellige  

 aldersgrupper kan modtage.
Den nuværende aldersgrænse, hvorefter kommunalbestyrelsen kan beslutte, at  

 tilskud kun skal gives til børn under 3 år, ophæves.
Kommunalbestyrelsen kan  

 nu selv frit fastlægge aldersgrænsen for, hvem der ydes tilskud til, dog  

 fortsat indenfor den i lov om orlov fastsatte aldersgrænse på 0-8 år.
Forslaget indebærer endvidere, at tilskuddet kan gradueres efter barnets  

 alder.
Der kan f.eks. være et tilskud for de 0-2 årige børn, en størrelse  

 tilskud for de 3-5 årige og endnu en for de 6-8 årige.
 Tilskuddet kan fortsat maksimalt udgøre 35.000 kr. årligt.
Kommunalbestyrelsen kan således selv fastlægge aldersgrænserne for de  

 graduerede tilskud og frit kombinere med muligheden for at fastlægge en øvre  

 aldersgrænse for modtagelse af tilskud.
En kommunalbestyrelse kan f.eks.  

 beslutte, at der kun ydes tilskud til orlovshavere med børn i alderen 0-6 år,  

 og at tilskuddet for de 0-3 årige er på 20.000 kr., mens tilskuddet for de  

 4-6 årige er 10.000 kr.
 Det følger af lovforslaget, at en kommunalbestyrelses beslutning om at  

 ændre tilskuddene kun kan få virkning for ansøgninger, der er indgivet efter  

 at kommunalbestyrelsens beslutning om ændret tilskud er offentliggjort.  

 Ændringen kan således ikke få virkning for personer, der allerede får tilskud  

 eller må antages at have haft en berettiget forventning om, at deres  

 ansøgning ville blive behandlet i overensstemmelse med den praksis, der  

 gjaldt på tidspunktet for kommunens modtagelse af ansøgningen.
