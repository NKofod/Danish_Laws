Bekendtgørelse om Det Særlige Bygningssyn I medfør af § 22, stk. 2, i lov om bygningsfredning og bevaring af bygninger og bymiljøer, jf. lovbekendtgørelse nr. 685 af 6. juni 2011, fastsættes:
 § 1. Det Særlige Bygningssyn består af indtil 12 medlemmer.
 Stk. 2. Kulturministeren udpeger medlemmerne. 11 medlemmer udpeges efter indstilling fra henholdsvis:
 1) Arkitektskolen i Århus og Det Kongelige Danske Kunstakademis Skoler for Arkitektur, Design og Konservering i fællesskab.
 2) Akademiet for de skønne kunster, Akademiraadet.
 3) Akademisk Arkitektforening.
 4) Det Faglige Råd for Nyere Tids Kulturhistorie under Kulturarvsstyrelsen.
 5) Nationalmuseet.
 6) Dansk Byplanlaboratorium.
 7) Miljøministeriet.
 8) Landsforeningen for Bygnings- og Landskabskultur.
 9) Bygnings Frednings Foreningen, sammenslutningen af ejere, administratorer og brugere af fredede ejendomme (BYFO).
 10) Danske Landskabsarkitekter.
 11) Kommunernes Landsforening.
 Stk. 3. Kulturministeren udpeger selv det 12. medlem.
 Stk. 4. Formanden for Det Særlige Bygningssyn udpeges af ministeren blandt medlemmerne.
 Stk. 5. Medlemmerne udpeges for en periode på 4 år.
 § 2. Det Særlige Bygningssyn er beslutningsdygtigt, når mindst 6 medlemmer, herunder formanden, deltager i beslutningen.
 Stk. 2. I tilfælde af formandens midlertidige forfald kan Det Særlige Bygningssyn med almindeligt stemmeflertal udpege et medlem til at fungere som formand.
 Stk. 3. I tilfælde af et medlems længerevarende forfald kan en suppleant udpeges af kulturministeren.
§ 3. Det Særlige Bygningssyns beslutninger træffes med almindeligt stemmeflertal.
I tilfælde af stemmelighed er formandens stemme afgørende.
 § 4. Sager, der forelægges for Det Særlige Bygningssyn, behandles i almindelighed på bygningssynets møder.
 Stk. 2. Formanden kan beslutte, at skriftlig behandling kan finde sted i sager, som ikke kan afvente behandling på et møde i Det Særlige Bygningssyn.
 Stk. 3. Det Særlige Bygningssyn kan beslutte, at en bestemt sag eller bestemte arter af sager kan behandles af formanden eller Kulturarvsstyrelsen, uden Det Særlige Bygningssyn indkaldes eller skal tage stilling til sagen eller sagerne.
 § 5. Kulturarvsstyrelsen varetager Det Særlige Bygningssyns sekretariatsfunktioner.
 Stk. 2. Formanden tilrettelægger sammen med sekretariatet Det Særlige Bygningssyns arbejde.
 Stk. 3. Sekretariatet optager et referat af Det Særlige Bygningssyns møder, som efter formandens godkendelse udsendes til medlemmerne.
 § 6. Bekendtgørelsen træder i kraft den 7. juli 2011.
 Stk. 2. Samtidig ophæves bekendtgørelse nr. 707 af 12. august 2003 om Det Særlige Bygningssyn.
