Betænkning afgivet af Sundheds- og Forebyggelsesudvalget den 31. januar 2012 Betænkning over Forslag til lov om ændring af sundhedsloven (Tilskud til tandbehandling til personer med medfødte sjældne sygdomme) [af ministeren for sundhed og forebyggelse (Astrid Krag)] 1. Ændringsforslag Ministeren for sundhed og forebyggelse har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 14. december 2011 og var til 1. behandling den 10. januar 2012. Lovforslaget blev efter 1. behandling henvist til behandling i Sundheds- og Forbyggelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 2. december 2011 dette udkast til udvalget, jf.
SUU alm. del  bilag 104. Den 6. januar 2012 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Epilepsiforening, Danske Handicaporganisationer og De Offentlige Tandlæger.
 Ministeren for sundhed og forebyggelse har over for udvalget kommenteret de skriftlige henvendelser.
Deputationer Endvidere har De Offentlige Tandlæger mundtligt over for udvalget redegjort for deres holdning til lovforslaget.
Spørgsmål Udvalget har stillet 9 spørgsmål til ministeren for sundhed og forebyggelse til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, RV, SF og EL) indstiller lovforslaget til vedtagelse med det stillede ændringsforslag.
Dansk Folkepartis medlemmer af udvalget  glæder sig over, at den nuværende regering har fremsat dette lovforslag, dog havde Dansk Folkeparti gerne set, at man havde taget hele tandområdet op til revision, da der er flere grupper, som ville have brug for et økonomisk løft.
Dansk Folkeparti havde gerne set, at man også havde taget grupper med som patienter med aggressiv paradentose eller diabetes eller personer, som får medicin, der skader deres tænder.
Dansk Folkeparti mener også, at det er vigtigt, at loven kommer de personer til gode, der har behov for det.
Derfor bør det ikke være en konkret diagnoseliste, som udgør afgrænsningen, da det ikke nødvendigvis er diagnosen, som afgør behovet.
Fokus bør være på sygdomskompleksitet og behov for specialiseret tandbehandling som følge af en diagnose, der indbefatter alvorlige tandproblemer hos den enkelte.
 Enhedslistens medlemmer af udvalget understreger, at Enhedslisten fortsat vil arbejde for, at brugerbetaling skal væk fra tandplejeområdet.
Et mindretal i udvalget (V, LA og KF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Venstres, Liberal Alliances og Det Konservative Folkepartis medlemmer af udvalget har stor sympati for de ændringer, regeringen foreslår, men der findes allerede i dag særlige tilskudsmuligheder og tandplejetilbud, som de berørte personer kan være omfattet af.  Endvidere medfører afgrænsningen af patientgruppen, at epileptikere og diabetikere med massive tandproblemer som følge af deres sygdom ikke er omfattet af lovændringen.
Partierne noterer sig samtidig, at lovforslaget er en del af den samlede aftale om finansloven mellem regeringen og Enhedslisten.
Venstre, Liberal Alliance og Det Konservative Folkeparti er ikke en del af den samlede finanslovaftale og kan af flere årsager ikke støtte de enorme skatte- og afgiftsstigninger, regeringen og Enhedslisten har indgået aftale om.
Partierne kan derfor samlet set  ikke støtte lovforslaget, idet partierne er uenige i finansieringen af forslaget og ikke finder, at regeringens afgrænsning af patientgruppen er velbegrundet nok.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af ministeren for sundhed og forebyggelse, tiltrådt af udvalget:
 1) Datoen »1. februar 2012« ændres til: »1. marts 2012«.
[Ændret ikræfttræden] Bemærkninger Til nr. 1 Det foreslås, at tidspunktet for lovens ikrafttræden ændres fra den 1. februar 2012 til den 1. marts 2012 under hensyntagen til lovforslagets afsluttende behandling i Folketinget.
Annette Lind (S) Flemming Møller Mortensen (S) Poul Andersen (S) Karen J.
Klint (S) Sophie Hæstorp Andersen (S) Kirsten Brosbøl (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Özlem Sara Cekic (SF) Anne Baastrup (SF) Stine Brix (EL) Per Clausen (EL) Hans Andersen (V) nfmd.
Anne-Mette Winther Christiansen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Peter Skaarup (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
