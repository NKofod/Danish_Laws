Sag nr. 19: Copy-Dan's forvaltningssektor Kabel-TV og UBOD mod en  

 række antenneforeninger m.v.
Afgørelse som i sag nr. 16 (kendelse af 27. juni  

 1986).
Den 6. juli 1987 afsagde det i henhold til ophavsretslovens § 54 og fotografilovens § 16 oprettede nævn sålydende KENDELSE.
 Den 27. juni 1986 afsagde nævnet kendelse i en sag mellem på den ene side  

 Copy-Dans forvaltningssektor »Kabel-TV« (Copy Dan) sammen med  

 Foreningen af Radiofonier vedrørende kabeldistribution i Danmark (UBOD)  

 (herefter benævnt rettighedshaverne) og på den anden side Generaldirektoratet  

 for Post- og Telegrafvæsenet sammen med Kjøbenhavns Telefon Aktieselskab,  

 Fyns kommunale Telefonselskab og Jydske Telefon-Aktieselskab (herefter  

 benævnt teleselskaberne).
Copy-Dan er den af Ministeriet for Kulturelle Anliggender i medfør af  

 ophavsretslovens § 22 a og fotografilovens § 11 a godkendte  

 fællesorganisation.
UBOD repræsenterer følgende radiofonier:  

 Arbeitsgemeinschaft der offentlichrechtlichen Rundfunkanstalten der  

 Bundesrepublik Deutschland (ARD), Danmarks Radio, Norsk Rikskringkasting,  

 Sveriges Radio og Zweites Deutsches Fernsehen.
De to organisationer har  

 indgået en samarbejdsaftale og optræder under sagen som een part.
 De tre telefonselskaber optrådte som ejere af kabelanlæg, der forsyner  

 private husholdninger med radio- og TV-programmer, samt - sammen med P &  

 T - i deres egenskab af transportører af udenlandske radio- og  

 fjernsynsprogrammer gennem det såkaldte hybridnet, der er under opbygning.
Efter den ændring af ophavsretsloven og fotografiloven, der - med baggrund  

 i Bernerkonventionens art. 11 bis (2) - gennemførtes ved lovene nr. 274 og  

 275 af 6. juni 1985, havde rettighedshaverne og teleselskaberne ført  

 forhandlinger om ordningen af den nu i ophavsretslovens § 22 a og § 54, stk.  

 2, samt fotografilovens § 11 a omhandlede vederlagsberegning m.v.
Enighed  

 blev ikke opnået om størrelsen og den nærmere udformning af  

 rettighedshavernes vederlagskrav samt forskellige i forbindelse dermed  

 stående forhold.
 Disse spørgsmål blev derfor indbragt for nævnet, som i kendelsen af 27.  

 juni 1986 traf følgende afgørelse:
 Kjøbenhavns Telefon Aktieselskab, Fyns kommunale Telefonselskab og Jydske  

 Telefon-Aktieselskab skal som ejere af kabelanlæg indenfor hvert sit  

 koncessionsområde til Copy-Dans forvaltningssektor »Kabel-TV«  

 betale vederlag efter nedenstående takstskala for den i ophavsretslovens §§  

 22 a og 54, stk. 2 samt fotografilovens § 11 a nævnte fordeling af radio- og  

 fjernsynsudsendelser.
 Alle beløb er exclusive moms.
 Vederlaget skal kunne kræves fra den 1. juli 1985.
 Fastsættelsen er gældende indtil udløbet af juni 1988.
Ved siden af de af telefonselskaberne drevne kabelanlæg modtager en stor  

 del af landets befolkning TV-udsendelser gennem fællesantenneanlæg, ejede af  

 antenneforeninger, af udlejningsejendomme eller - i nogle få tilfælde - af  

 kommuner.
Foreninger af denne art er typisk organiseret som sammenslutninger  

 af beboere i etageejendomme eller parcelhusområder.
Hvis ikke anlægget bliver  

 tilsluttet hybridnettet, vil kun de kanaler, der kan modtages på antennen,  

 kunne distribueres i anlægget, og distribution af udenlandsk TV vil i så fald  

 kun kunne ske i begrænset omfang.
I Østdanmark vil det typisk dreje sig om 2  

 svenske programmer, i det sydlige Danmark 3 vesttyske og i det nordlige  

 Jylland et norsk program.
Visse steder i den sydlige del af øerne vil man  

 kunne se østtyske programmer.
Der er dog nu efter afsigelsen af kendelsen af  

 27. juni 1986 åbnet mulighed for, at antenneanlæggene midlertidigt kan få  

 tilladelse til ved hjælp af særlige parabolantenner yderligere at modtage  

 enkelte udenlandske programmer, der overføres via kommunikationssatellit.
De  

 pågældende foreninger m.v. var ikke parter i eller repræsenterede under  

 nævnssagen i 1986, men rettighedshaverne og teleselskaberne havde søgt at  

 tilrettelægge deres sagsførelse, således at nævnets afgørelse reelt ville  

 kunne være retningsgivende for vederlaget også over for denne del af  

 modtagersiden.
 En række af de øvrige ejere af kabelanlæg har imidlertid afvist at følge  

 kendelsen af 27. juni 1986, hvorfor rettighedshaverne har måttet rejse en ny  

 sag.
 Ejerne af kabelanlæg er ikke organiseret på en sådan måde, at  

 rettighedshaverne kan indklage en organisation eller nogle enkelte  

 organisationer, der repræsenterer samtlige ejere af kabelanlæg, og af  

 praktiske grunde har rettighedshaverne heller ikke anset det for muligt at  

 indklage samtlige ejere af kabelanlæg, hvoraf der er flere tusinde.
 Rettighedshaverne har derfor valgt at indklage enkelte organisationer,  

 hvoraf nogle ejer kabelanlæg og andre repræsenterer ejere af kabelanlæg.  

 Disse organisationer skulle efter rettighedshavernes opfattelse efter deres  

 størrelse og art være repræsentative for samtlige ejere af kabelanlæg.
 Rettighedshaverne har herefter i denne sag efter deres endelige pastand  

 indklaget følgende organisationer:
1. Fællesforeningen af Danske Antennelaug/Foreninger (FDA) som mandatar for Ejerforeningen Gadevang.
 2. Kommunernes Landsforening som mandatar for Aalborg kommune.
 3. Antenneforeningen for Odder a.m.b.a.
4. Sammenslutningen af Nordjyske Antenneforeninger (SANA) For nævnet har rettighedshaverne nedlagt følgende påstand:
I.
De indklagede skal som ejere af kabelanlæg betale vederlag for den i  

 ophavsretslovens §§ 22 a og 54, stk. 2 samt fotografilovens § 11 a nævnte  

 fordeling af radio- og fjernsynsudsendelser i overensstemmelse med kendelse  

 af 27. juni 1986 fra Tvangslicensnævnet som følger: »Der betales pr.  

 husstand, som er tilsluttet vedkommende anlæg, årligt:
 Alle beløb er exclusive moms.
 Vederlaget skal kunne kræves fra den 1. juli 1985.
Fastsættelsen er gældende indtil udløbet af juni 1988.« II.
De indklagede skal som ejere af kabelanlæg opfylde følgende af  

 rettighedshaverne udarbejdede »Vilkår, der ikke angår betalingen af licens«:
 § 1.
 Rettens omfang:
Fællesantenneforeningen har alene ret til at fordele udsendelserne til  

 ikke-offentlige visninger i private husstande.
I øvrige tilfælde må der  

 indhentes særligt samtykke fra rettighedshaverne.
 § 2.
 Fordelingen:
 Fordelingen af udsendelserne skal foretages samtidig med udsendelsen,  

 uændret og være af god teknisk kvalitet inden for de muligheder, som  

 fællesantenneforeningens tekniske udstyr til enhver tid giver.
Hver radiofoniprogramkanal, der fordeles, skal have en fast  

 fordelingskanal i kabelnettet, og hele programfladen skal distribueres uden  

 redigering.
Fællesantenneforeningen kan dog undtagelsesvist distribuere andre  

 programmer på fordelingskanalen, forudsat at fordelingen af sådanne andre  

 programmer foretages på et tidspunkt, hvor der ikke er udsendelser på den  

 radiofoniprogramkanal, der har fået tildelt den pågældende fordelingskanal.
I  

 det omfang, den pågældende fordelingskanal anvendes til andre programmer,  

 skal fællesantenneforeningen markere dette på en sådan måde, at disse  

 programmer klart kan udskilles fra det radiofoniprogram, der har fået tildelt  

 den pågældende fordelingskanal.
I alle tilfælde skal markeringen foretages  

 ved et ophold på mindst 2 minutter mellem radiofoniprogrammet og det andet  

 program, der sendes, samt ved at fællesantenneforeningen før hvert program  

 angiver, at det ikke er radiofoniens program.
Hvis et sådant program har en  

 varighed på mere end 1 time, skal det med mindst 1 times mellemrum  

 bekendtgøres for seerne, at dette ikke er radiofoniens program.
 § 3.
 Forbud mod indspilning:
 Fællesantenneforeningen er ikke berettiget til at indspille eller på anden  

 vis optage de udsendelser, der fordeles.
 § 4.
 Erstatningskrav fra trediemand:
 Fællesantenneforeningen skal holde rettighedshaverne skadesløs for krav  

 fra personer, der bliver ærekrænkede eller på anden vis skadet ved  

 kabelfordeling af programmer, der i den pågældende radiofonis hjemland er  

 lovlige programmer.
 § 5.
 Vederlag:
 Afbrydelse i udsendelserne påvirker ikke betalingen, så længe denne  

 afbrydelse ikke strækker sig over et sammenhængende tidsrum på mere end 30  

 dage.
 § 6.
 Kontrol:
 Fællesantenneforeningen skal give rettighedshaverne de oplysninger, som  

 rettighedshaverne måtte kræve til brug for og kontrol af vederlagets  

 beregning, samt til fordeling af vederlaget mellem de hertil berettigede.  

 Rettighedshaverne kan kræve, at sådanne oplysninger attesteres af foreningens  

 statsautoriserede eller registrerede revisorer eller af kommunens  

 revisionsafdeling.
 § 7.
 Adgang:
 Rettighedshaverne er berettiget til at få adgang til  

 fællesantenneforeningens regnskaber gennem en af rettighedshaverne udpeget  

 statsautoriseret eller registreret revisor, ligesom rettighedshaverne er  

 berettiget til gennem en af rettighedshaverne udpeget tekniker at få adgang  

 til fællesantenneforeningens anlæg.
 § 8.
 Misligholdelse:
 I tilfælde af fællesantenneforeningens misligholdelse af vilkårene for  

 fordelingen herunder med hensyn til betaling af vederlag til  

 rettighedshaverne, bortfalder retten til fordeling.
 Subsidiært har rettighedshaverne påstået vilkårenes § 2, stk. 1, og § 7  

 affattet således:
§ 2, stk. 1. »Fordelingen af udsendelserne skal foretages samtidig  

 med udsendelsen, uændret og skal være af en sådan teknisk kvalitet, at den  

 opfylder danske forskrifter på dette område.« § 7. »Rettighedshaverne er berettiget til at få adgang til  

 fællesantenneforeningens regnskaber gennem en af rettighedshaverne udpeget  

 statsautoriseret eller registreret revisor.« III.
De indklagede tilpligtes at anerkende, at vederlaget forfalder til  

 betaling hvert år den 1. april vedrørende hele det pågældende kalenderår, og  

 at vederlaget opgøres efter tilsluttede husstande pr. 31. december i det  

 foregående år.
 For fællesantenneanlæg, der ikke rettidigt meddeler Copy-Dan oplysning om  

 antallet af faktisk tilsluttede husstande og kanaler, opgøres vederlaget på  

 grundlag af antallet af tilslutningsmuligheder og kanalkapaciteten for det  

 pågældende anlæg.
 De indklagede har nedlagt følgende påstand:
Ad I.
Vederlagets størrelse m.v.:
a.
Frifindelse mod betaling af et af nævnet fastsat vederlag, der er  

 mindre end fastsat i nævnets kendelse af 27. juni 1986, og som er fastsat  

 under hensyn til de særlige forhold, som er gældende for kabelanlæg ejet af  

 andre end teleselskaberne.
b.
Principalt:
 Vederlaget kan kræves fra datoen for tvangslicensnævnets afgørelse.
 Subsidiært:
 Vederlaget kan kræves fra det tidspunkt, rettighedshaverne har gjort  

 kravet gældende over for de respektive ejere af kabelanlæggene.
 Mest subsidiært:
 Kravet kan gøres gældende fra 1. september 1986.
c.
De indklagede tager bekræftende til genmæle over for påstanden om, at  

 fastsættelsen er gældende indtil udløbet af juni 1988.
ad II.
De af rettighedshaverne udarbejdede vilkår ændres således:
ad § 1, 1. pkt.
Ordene »i private husstande« udgår.
 ad § 2, stk. 1. Ordene »og være af god teknisk kvalitet inden for de  

 muligheder, som fællesantenneforeningens tekniske udstyr til enhver tid  

 giver« udgår.
 ad § 4. Bestemmelsen udgår.
 ad § 6. Bestemmelsen affattes således:
 »Rettighedshaverne skal hvert år tilstille ejerne af  

 fællesantenneanlæggene en pr. 31. december i det forudgående år udfærdiget  

 liste (positivliste) over de TV- og radioprogrammer, som er omfattet af  

 vederlaget.
Fællesantenneforeningen skal give rettighedshaverne oplysning om antallet  

 af tilsluttede kanaler, antallet af tilsluttede husstande med privatbeboelse  

 og antallet af tilsluttede institutioner og lignende, der ikke indeholder  

 privat beboelse.
Oplysningerne skal attesteres af fællesantenneforeningens  

 statsautoriserede/registrerede revisor eller af kommunernes  

 revisionsafdeling.« ad § 7. Bestemmelsen udgår.
Varighed.
Som ny bestemmelse tilføjes: »Nærværende vilkår er gældende  

 indtil udløbet af juni 1988.« Ad.
III.
Vederlagets forfaldstid og beregning:
a.
Forfaldstid:
 Frifindelse, idet rettighedshaverne tilpligtes at anerkende, at de  

 indklagede en gang for alle kan vælge mellem forfaldstiderne 1.1., 1.4., 1.7.  

 og 1.10.
b.
Vederlagets beregning:
 De indklagede tager bekræftende til genmæle over for påstanden om, at  

 vederlaget opgøres pr. 31. december i det forudgående år, men med den  

 tilføjelse, at rettighedshaverne tilpligtes at anerkende:
at afgiften beregnes i overensstemmelse med P & Ts beregning af det  

 årlige gebyr for brugstilladelse, således at afgiften kun betales pr.  

 husstand, der indeholder privat beboelse, at i det omfang de indklagede alene kan se Danmarks Radios programmer,  

 friholdes de for afgift, indtil de fordeler mindst 1 yderligere program, at lokale TV- og radioprogrammer friholdes for afgift, at kodede kanaler friholdes for afgift.
 Efter påstandenes udformning vedrører tvisten således følgende  

 hovedspørgsmål:
I.
Om de i kendelsen af 27. juni 1986 fastsatte takster m.v. bør overføres  

 uændret på antenneforeningerne m.v., eller om der bør ske visse  

 modifikationer.
II.
I hvilket omfang de af rettighedshaverne udformede vilkår for  

 fællesantenneanlæggene kan tages til følge.
III.
Bestemmelse om forfaldstid og oplysningspligt.
 Parternes begrundelse af påstandene er i det væsentlige følgende:
 Rettighedshaverne gør gældende:
ad I og III.
De i kendelsen af 27. juni 1986 fastsatte takster bør også  

 være gældende i forhold til andre forpligtede end de af denne kendelse  

 omfattede.
Der er ikke sagligt grundlag for at fastsætte dem anderledes, og  

 det må da også antages, at nævnet i kendelsen af 27. juni 1986 har udformet  

 taksterne under hensyntagen til, at de også skulle kunne anvendes på andre  

 forpligtede.
Takstfastsættelsen bør som i kendelsen af 27. juni 1986 alene vedrøre  

 private husholdninger.
Med hensyn til hoteller og institutioner m.v. rejser  

 der sig særlige vederlagsproblemer, der bør forhandles særskilt med  

 repræsentanter for disse brugere.
Vederlagspligten må efter loven omfatte  

 samtlige danske programmer, såvel Danmarks Radios som lokale TV- og  

 radioprogrammer.
Udenfor falder kun stationer, hvor alle programmer sendes i  

 kodet form.
Betalingspligten må som i den tidligere kendelse gælde fra 1. juli 1985,  

 fra hvilket tidspunkt en række antenneforeninger også frivilligt har aftalt  

 at betale.
At pligten kan indtræde fra dette tidspunkt er nu også antaget af  

 Justitsministeriet i dettes skrivelse af 31. oktober 1986 til Ministeriet for  

 Kulturelle Anliggender.
Forfaldstid og beregning bør være som af rettighedshaverne foreslået.
Det  

 er til at leve med for anlæggenes ejere, der kan indrette deres forhold  

 derefter.
Den krævede valgfrihed med hensyn til forfaldstid vil skabe store  

 praktiske vanskeligheder og fordyre opkrævningen betydeligt.
ad II.
Mellem rettighedshaverne og teleselskaberne blev der - bortset fra  

 et enkelt punkt - opnået enighed om udkast til vilkår udarbejdet på grundlag  

 af en modelkontrakt, der var et resultat af forhandlinger mellem den  

 internationale forvaltningsorganisation for komponister og tekstforfattere  

 (CISAC), den europæiske radiounion (EBU), filmindustriens internationale  

 sammenslutninger og den europæiske organisation for kabeloperatører.
De nu foreslåede vilkår bygger på de aftaler, der var opnået enighed om  

 med teleselskaberne og bør gennemføres i den foreslåede udformning.
Man vil  

 dog kunne affinde sig med den subsidiære formulering af § 2, stk. 1, selv om  

 man foretrækker det principale forslag.
 De indklagedes forslag om i § 2 helt at sløjfe krav om god teknisk  

 kvalitet bør ikke følges.
§ 4 bør også bevares.
Det er en ganske gængs bestemmelse i sådanne  

 aftaler, og antenneforeningerne, der bestemmer, hvilke programmer man vil  

 tage ned, er også de nærmeste til at bære risikoen for evt. retskrænkelser.
 De indklagedes forslag til § 6 om krav til rettighedshaverne er  

 ulovhjemlet, og klagerne kan ikke give afkald på muligheden for at kræve de i  

 § 6 nævnte oplysninger, ligesom kontroladgangen efter § 7 er vigtig.
 De indklagedes synspunkter er i hovedsagen følgende:
ad I.
Kendelsen af 27. juni 1986 må nok anerkendes som udgangspunktet ved  

 fastsættelsen af takster, men kendelsens satser bør her reduceres under  

 hensyn til, at opkrævningen vil være særlig belastende for  

 antenneforeningerne, der er baseret på frivillig, ulønnet og ufaglært  

 arbejdskraft.
Foreningerne vil nu blive påført betydelige  

 administrationsomkostninger, og det bør tages i betragtning ved fastsættelsen  

 af taksterne.
Taksterne bør først få virkning fra kendelsens afsigelse, da  

 betalingspligtens indhold først da er fastslået.
Hertil kommer, at  

 rettighedshaverne i hvert fald i tiden før 1. september 1986 har udvist en  

 betydelig passivitet, der må afskære dem fra at gøre krav gældende fra før  

 denne dato - som af de indklagede mest subsidiært påstået.
 En pligt til som påstået at betale fra 1. juli 1985 vil virke meget  

 urimelig, da de nuværende medlemmer så i vidt omfang må betale for  

 fraflyttede.
ad II.
Forslaget om i § 1 i vilkårene at slette ordene »private  

 husstande« er begrundet i de indklagedes ønske om, at kendelsen også  

 skal omfatte hoteller og institutioner m.v., der er medlemmer af  

 fællesantenneforeninger.
 § 2, stk. 1, må forekomme overflødig, når P & T kontrollerer  

 fællesantenneanlæggenes tekniske kvalitet, og § 4 bør udgå, da  

 antenneforeningerne i modsætning til vedkommende radiofoni ikke har nogen  

 mulighed for at vurdere, om der kan blive tale om ansvar.
I § 6 er rettighedshavernes interesser fuldt tilgodeset med de  

 oplysninger, som de indklagede foreslår pligt til at meddele.
Til gengæld bør  

 antenneforeningerne have krav på fra rettighedshaverne at få nøje oplyst  

 hvilke udsendelser i det forløbne år, der er afgiftsbelagt.
§ 7 må udgå som overflødig, da det må være tilstrækkeligt med den i § 6  

 omhandlede revisorerklæring.
Kravet om adgang til teknisk kontrol er  

 overflødigt, da de tekniske forhold kontrolleres af P & T.
 Endelig bør vilkårenes gyldighed - ligesom taksternes - begrænses til  

 udgangen af juni 1988.
ad III.
På grund af antenneforeningernes forskelligartede struktur og  

 vedtægter bør der være den foreslåede valgfrihed med hensyn til vederlagets  

 forfaldstid.
 De indklagedes forslag til afgiftens beregning skyldes, at kendelsen som  

 nævnt også bør omfatte hoteller og institutioner m.v.
Rimelighed taler for, at i det omfang de indklagede alene kan se Danmarks  

 Radios programmer fritages de for afgift, indtil de fordeler mindst 1  

 yderligere program.
Endvidere bør lokale TV- og radioprogrammer friholdes for  

 afgift på grund af deres ofte meget begrænsede sendetid.
Endelig bør kodede  

 kanaler også friholdes for afgift, da der for deres vedkommende er betalt ved  

 anskaffelse af dekoder.
 Til det således foreliggende skal nævnet udtale:
ad I.
Fastsættelse af vederlagets størrelse m.v.
Udgangspunktet må som også af de indklagede erkendt være de af nævnet i  

 kendelsen af 27. juni 1986 fastsatte takster m.v.
Der var af denne sags  

 parter som nævnt lagt op til, at kendelsen også skulle kunne anvendes på  

 antenneforeninger m.v., og dette moment havde nævnet da også for øje ved  

 fastsættelsen af taksterne i kendelsen af 27. juni 1986. Det af de indklagede  

 fremhævede om problemerne med hensyn til opkrævning findes ikke at kunne  

 medføre, at rettighedshaverne skal nøjes med et mindre vederlag, end der  

 ellers måtte anses for rimeligt.
Vederlaget fastsættes herefter som sket i  

 kendelsen af 27. juni 1986.
 Der findes ikke at være grundlag for at fratage rettighedshaverne deres  

 adgang til at kræve vederlag fra tidspunktet for etableringen af den ændrede  

 retstilstand ved ændringslovens ikraftræden den 1. juli 1985. Det bemærkes  

 herved, at nævnet ikke finder, at der af rettighedshaverne er udvist en  

 passivitet, der kan begrunde valg af et senere tidspunkt.
ad II.
Vilkårene findes at burde fastsættes som af rettighedshaverne  

 principalt påstået, dog således at § 2, stk. 1, affattes i overensstemmelse  

 med rettighedshavernes subsidiære påstand.
 Med hensyn til de af de indklagede foreslåede ændringer i vilkårene  

 bemærkes:
ad § 1, 1. pkt.
Forslaget tages ikke til følge, da kendelsen på grund af  

 de ved hoteller og institutioner m.v. foreliggende særlige vederlagsspørgsmål  

 - ligesom kendelsen af 27. juni 1986 - alene bør omfatte private husstande.
 ad § 2, stk. 1. Der findes ikke gundlag for yderligere ændringer end foran  

 sket.
 ad § 4. De indklagede findes nærmest til at bære risikoen for et evt. her  

 i landet retsstridigt indhold af de af dem benyttede programmer, der er  

 lovlige i hjemlandet.
 ad § 6-8. Bestemmelserne findes ikke at gå ud over, hvad der er nødvendigt  

 for at give rettighedshaverne tiltrækkelige kontrolmuligheder.
 Der findes ikke hjemmel for at pålægge rettighedshaverne de forpligtelser,  

 som de indklagede har foreslået optaget i § 6.
 Endelig findes der ikke tilstrækkeligt grundlag for at begrænse også  

 vilkårenes gyldighed til udgangen af juni 1988.
ad III.
Afgørende praktiske hensyn findes at tale for at følge  

 rettighedshavernes påstand.
Det må så påhvile den enkelte antenneforening at  

 bringe sine vedtægter i en sådan stand, at den kan efterleve de fastsatte  

 bestemmelser.
 Efter indholdet af ophavsretslovens bestemmelser findes der intet grundlag  

 for som påstået af de indklagede at friholde delvis kodede kanaler, lokale  

 TV- og radioprogrammer samt - i visse tilfælde Danmarks Radios programmer -  

 for afgiftspligten.
Herefter bestemmes:
I.
De indklagede, Fællesforeningen af Danske Antennelaug/Foreninger (FDA)  

 som mandater for Ejerforeningen Gadevang, Kommunernes Landsforening som  

 mandater for Aalborg kommune, Antenneforeningen for Odder a.m.b.a. og  

 Sammenslutningen af Nordjyske Antenneforeninger (SANA) skal som ejere af  

 kabelanlæg betale vederlag for den i ophavsretslovens §§ 22 a og 54, stk. 2,  

 samt fotografilovens § 11 a nævnte fordeling af radio- og  

 fjernsynsudsendelser i overensstemmelse med kendelse af 27. juni 1986 fra  

 Tvangslicensnævnet som følger: Der betales pr. husstand, som er tilsluttet  

 vedkommende anlæg, årligt:
 Alle beløb er exclusive moms.
 Vederlaget skal kunne kræves fra den 1. juli 1985.
 Fastsættelsen er gældende indtil udløbet af juni 1988.
II.
De indklagede skal som ejere af kabelanlæg opfylde de af  

 rettighedshaverne udarbejdede foran gengivne »Vilkår, der ikke angår  

 betalingen af licens«, idet dog disse vilkårs § 2, stk. 1, affattes  

 således:
»Fordelingen af udsendelserne skal foretages samtidig med  

 udsendelsen, uændret og skal være af en sådan teknisk kvalitet, at den  

 opfylder danske forskrifter på dette område.« III.
De indklagede tilpligtes at anerkende, at vederlaget forfalder til  

 betaling hvert år den 1. april vedrørende hele det pågældende kalenderår, og  

 at vederlaget opgøres efter tilsluttede husstande pr. 31. december i det  

 foregående år.
 For fællesantenneanlæg, der ikke rettidigt meddeler Copy-Dan oplysning om  

 antallet af faktisk tilsluttede husstande og kanaler, opgøres vederlaget på  

 grundlag af antallet af tilslutningsmuligheder og kanalkapaciteten for det  

 pågældende anlæg.
