 Ingen hjemmel i arbejdsløshedsforsikringsloven til at modregne et  

 efterbetalingsbeløb i et tilbagebetalingsbeløb, når arbejdsløshedskassen er  

 eneansvarlig for tilbagebetalingsbeløbet.
 Vedrørende medlem af kassen X, cpr.nr. 050521-.
 Ved skrivelse af 12. juni 1984 - som ændret ved skrivelse af 22. juni 1984  

 - har kassen meddelt, at medlemmet på grund af fejlagtig beregnet  

 dyrtidsregulering mv. har fået udbetalt i alt brutto kr. 810 for lidt i  

 efterløn, og at medlemmet på grund af urigtig beregning af arbejdskravet har  

 fået udbetalt i alt brutto kr. 2.340 for meget i efterløn.
 Det anføres endvidere i kassens skrivelse, at kassen påtager sig  

 eneansvaret for den fejlagtige udbetaling på grund af urigtig beregning af  

 arbejdskravet, dog således, at kassen modregner efterbetalingsbeløbet til  

 medlemmet i tilbagebetalingsbeløbet.
 I denne anledning skal man meddele, at direktoratet er enig med kassen i,  

 at medlemmet har modtaget i alt brutto kr. 810 for lidt i dagpenge, som skal  

 efterbetales til medlemmet.
 Herudover er direktoratet enig med kassen i, at medlemmet med urette har  

 modtaget i alt brutto kr. 2.340, hvilket beløb kassen er eneansvarlig for,  

 jf. arbejdsløshedsforsikringslovens § 86, stk. 2.
 For så vidt angår det af kassen anførte vedrørende modregning af  

 efterbetalingsbeløbet i tilbagebetalingsbeløbet, skal direktoratet bemærke,  

 at der ikke i arbejdsløshedsforsikringsloven er hjemmel til at foretage en  

 sådan modregning, når kassen er ansvarlig for en tilbagebetaling i henhold  

 til arbejdsløshedsforsikringslovens § 86, stk. 2. Kassen er derfor  

 forpligtiget til snarest muligt at fremsende efterbetalingsbeløbet, i alt  

 brutto kr. 810, til medlemmet.
 Direktoratets afgørelse kan i henhold til § 99, stk. 1, i lov om  

 arbejdsformidling og arbejdsløshedsforsikring inden fire uger indbringes for  

 Ankenævnet for Arbejdsløshedsforsikringen, Amaliegade 25, 1256 København K.
 Genpart til brug for medlemmet vedlægges.
 P.D.V.
 E.B.
