 Ejerlejlighedsforeninger, der udelukkende indkøber varer og ydelser fra  

 selvstændige erhvervsvirksomheder, er ikke omfattet af registreringspligten,  

 idet disse foreningers funktion alene består i at afholde og fordele de  

 pågældende udgifter.
 I de tilfælde, hvor sådanne foreninger direkte præsterer afgiftspligtige  

 ydelser for medlemmerne, bl.a ved særligt ansat personale til varetagelse af  

 dagligt tilsyn, pasning af varmecentral mv., er foreningen derimod  

 principielt omfattet af afgiftspligten.
Der skal således svares afgift af den betaling, som foreningen beregner  

 sig for de præsterede ydelser (egne såvel som eventuelt indkøbte), bortset  

 fra foreningens virksomhed med egentlig ejendomsadministration, der er  

 undtaget fra afgiftspligten.
Ejerforeninger, f.eks. i beboelsesejendomme, er  

 dog fritaget for registreringspligten, når det ansatte personale alene  

 udfører sådanne opgaver, der normalt varetages af en vicevært.
Ministeriet for skatter og afgifter har tiltrådt, at der gives tilladelse  

 til frivillig registrering af ejerlejlighedsforeninger for den del af  

 foreningernes virksomhed, der ikke er omfattet af registreringspligten.
Den  

 frivillige registrering vil alene kunne omfatte den del af foreningens  

 aktiviteter, der udføres eller leveres af selvstændige momsregistrerede  

 virksomheder (og således ikke selve ejendomsadministrationen), og som  

 vedrører de ejerlejligheder, der anvendes til afgiftspligtig virksomhed.
