Nr BSF 2 Forslag til folketingsbeslutning om ændring af lov om arbejdstilbud til  

 ledige Fremsat af Kaj Poulsen (S) Jytte Andersen (S) Bakholt (S) Søren B.  

 Jørgensen (S) Lone Møller (S) Hans Strunge (S) Carsten Andersen (SF) Lilli  

 Gyldenkilde (SF) Ole Henriksen (SF) Ebba Strange (SF) den 10. juni 1988 Folketinget pålægger regeringen efter forhandling med Landsarbejdsnævnet inden udgangen af oktober 1988 at fremsætte forslag til lov om ændring af lov om arbejdstilbud til ledige, der garanterer det fornødne antal uddannelsespladser og arbejdstilbud, således at de ledige i 1989 ikke risikerer at miste deres tilknytning til arbejdsmarkedet.
Bemærkninger til forslaget 1. Det vil være nødvendigt at gennemføre tiltag, der fremskaffer  

 15.000-20.000 uddannelses- og/eller arbejdstilbud for at undgå, at ledige  

 bliver tvunget ud af arbejdsmarkedet.
 Arbejdsministerens forslag om en overgangsordning for de »mest«  

 udsatte grupper, som vil fremskaffe 2.000-3.000 uddannelsespladser, er ganske  

 utilstrækkeligt.
2. Der må i lovforslaget satses kraftigt på uddannelsespladser, herunder  

 ordinære uddannelsespladser.
LAMU-uddannelserne alene vil ikke kunne klare  

 problemerne.
Danmark er i øjeblikket i en betydelig omstillingsfase i industrien, som  

 betyder, at vore erhvervsuddannelser blandt industriens medarbejdere er i  

 underbalance.
Derfor må der fra samfundets side sættes ind, således at vi kan  

 bruge den periode, vi i øjeblikket er inde i, med den alt for store ledighed,  

 som en udfordring og uddanne vore ledige, således at de står parat til at  

 imødegå fremtidens udfordringer på arbejdsmarkedet.
3. Det er af afgørende betydning, at så vigtige love som loven om  

 langtidsledige bliver gennemforhandlet med arbejdsmarkedets parter og  

 kommunerne.
Derfor finder forslagsstillerne det vigtigt, at  

 arbejdsministeren, inden lovforslaget fremsættes for Folketinget, får  

 forhandlet en ordning igennem med Landsarbejdsnævnet (LAN).
 4. I den mellem Socialdemokratiet og den forrige regering indgåede  

 finanslovaftale for 1988 (»Fingeraftryksaftalen«) blev der indgået  

 aftaler bl.a. om en erhvervspakke og om ændring af lov om arbejdstilbud samt  

 lov om arbejdsformidling og arbejdsløshedsforsikring m.v.
Regeringen fik gennemført erhvervspakken samt ændringer i lov om  

 arbejdsformidling og arbejdsløshedsforsikring m.v.
De løfter, regeringen  

 afgav angående arbejdstilbudsloven, er der ikke taget lovgivningsinitiativer  

 til at indfri, jf. den mellem den tidligere regering og Socialdemokratiet den  

 7. december 1987 indgåede aftale, hvor det bl.a. er anført: ». . .Sigtet  

 er at øge den genoptræningsmæssige effekt, så de lediges fortsatte  

 tilknytning til arbejdsmarkedet sikres . . .« Forslagsstillerne finder, at der vil være tale om dette årtis løftebrud  

 fra arbejdsminister Henning Dyremoses og regeringens side, såfremt regeringen  

 nu, et halvt år efter, at løfterne blev givet, igen skal gennemføre kostbare  

 tiltag for erhvervslivet, uden at de givne løfter bliver indfriet.  

 Forslagsstillerne finder den slags løftebrud fuldstændig uacceptable, og  

 såfremt regeringen fastholder sit lovforslag fra sidste samling (Forslag til  

 lov om ændring af lov om arbejdstilbud til ledige og lov om arbejdsformidling  

 og arbejdsløshedsforsikring m.v. (Forstærket indsats mod langvarig ledighed)  

 (L 258)) (se Folketingstidende 1987-88, 1. samling, forhandlingerne sp. 9582  

 samt tillæg A sp. 5139), vil det naturligvis blive svært overhovedet at  

 aftale noget som helst med en arbejdsminister, der ikke er ordholdende.
