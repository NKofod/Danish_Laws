 I henhold til § 20, stk. 4, og § 21, stk. 4, i justitsministeriets  

 bekendtgørelse af 12. september 1978 om ophold i varetægtsfængsel, som ændret  

 ved bekendtgørelse af 12. december 1980, fastsættes følgende regler om  

 brevveksling og besøg m.v.:
 1. BREVVEKSLING.
A.
Almindelige regler om brevveksling.
 Ekspeditionen.
 § 1.  Brevpapir og konvolutter udleveres af  

 institutionen og må ikke være forsynet med stempel eller mærke, hvoraf det  

 fremgår, at brevskriveren opholder sig i varetægtsfængsel (arresthus).
§ 2.  Breve skal ekspederes uden ugrundet forsinkelse.  

 Varetægtsarrestanten skal underrettes om tidspunktet for normal  

 postafsendelse.
For så vidt gennemlæsning skal finde sted, skal  

 varetægtsarrestanten dog gøres opmærksom på, at en meget omfattende  

 brevveksling kan medføre forsinkelse af postbesørgelsen.
 Stk. 2.  Ved institutionens ekspedition af breve til og  

 fra varetægtsarrestanter skal der tages de fornødne diskretionshensyn.
 Portoudgiften.
 § 3.  Portoudgiften kan afholdes af institutionen,  

 såfremt særlige forhold taler derfor.
 Kontrol og tilbageholdelse.
§ 4.  Politiet kan gennemse breve til eller fra  

 varetægtsarrestanter inden modtagelsen eller afsendelsen.
Politiet skal  

 snarest muligt udlevere eller sende brevene, medmindre indholdet vil kunne  

 være til skade for efterforskningen eller opretholdelse af orden og sikkerhed  

 i institutionen.
Tilbageholdes et brev, skal spørgsmålet, om tilbageholdelsen  

 bør opretholdes, straks forelægges retten til afgørelse, medmindre afsenderen  

 på forespørgsel erklærer, at han ikke ønsker brevet ekspederet.
Opretholdes  

 tilbageholdelsen, skal afsenderen straks underrettes, medmindre dommeren af  

 hensyn til efterforskningen træffer anden bestemmelse.
 § 5.  For breve, som ikke gennemses af politiet,  

 gælder reglerne i stk. 2-4.
Stk. 2.  Breve til og fra varetægtsarrestanter  

 gennemlæses ikke, medmindre det i det enkelte tilfælde af institutionens  

 leder skønnes påkrævet af ordens- eller sikkerhedshensyn eller for at  

 forebygge strafbart forhold.
Finder institutionens leder det fornødent,  

 overgives brevet til politiet.
 Stk. 3.  Om eventuel gennemlæsning skal der ske  

 fornødent notat med oplysning om grunden hertil.
 Stk. 4.  Bortset fra tilfælde, hvor gennemlæsning finder  

 sted, anvendes følgende fremgangsmåde med henblik på kontrol med, at brevene  

 ikke benyttes til ind- og udsmugling:
1. Breve til varetægtsarrestanten åbnes i dennes  

 påsyn, 2. Breve fra varetægtsarrestanten afleveres til  

 personalet i åben stand og lukkes i varetægtsarrestantens påsyn efter kontrol  

 af konvoluttens indhold.
 Stk. 5.  Såfremt det findes påkrævet for at hindre  

 indsmugling, kan der gennemføres en ordning, hvorefter der ikke sker  

 udlevering af konvolutter, hvori breve til varetægtsarrestanter har været  

 fremsendt.
§ 6.  Breve, der er udleveret til  

 varetægtsarrestanter, kan gennemlæses, såfremt det i det enkelte tilfælde af  

 institutionens leder skønnes påkrævet af afgørende hensyn til sikkerheden i  

 institutionen eller til forebyggelse af strafbart forhold.
Finder  

 institutionens leder det fornødent, overgives brevet til politiet.
 Stk. 2.  Om gennemlæsning skal der ske fornødent notat  

 med oplysning om grunden hertil.
B.
Særlige regler om brevveksling med offentlige myndigheder m.fl.
 Kontrol.
 § 7.  Breve til og fra de i § 8 og § 9 nævnte  

 myndigheder m.fl. må ikke gennemlæses.
 § 8.  Med hensyn til breve til og fra følgende gælder  

 reglerne i stk. 2 og stk. 3:
1. Justitsministeren 2. Direktøren for kriminalforsorgen 3. Domstolene 4. Anklagemyndigheden 5. Politiet 6. Folketingets ombudsmand 7. Den europæiske menneskerettighedskommission 8. Varetægtsarrestantens forsvarer.
 Stk. 2.  Breve til de nævnte myndigheder m.fl. må ikke  

 åbnes.
Stk. 3.  Breve, der klart fremtræder som hidrørende fra  

 de nævnte myndigheder, må ikke åbnes, såfremt det må anses for sikkert, at  

 brevet hidrører fra den angivne afsender.
Eventuel åbning skal ske i  

 varetægtsarrestantens påsyn.
Stk. 4.  Breve til de i stk. 1, nr. 1-7, nævnte  

 myndigheder skal fremsendes med følgeskrivelse med oplysning om  

 brevskriverens fulde navn, fødselsdato og -år.
Det skal endvidere fremgå af  

 følgeskrivelsen, at den pågældende er varetægtsarrestant.
 § 9.  Med hensyn til breve til og fra følgende gælder  

 reglerne i stk. 2 og stk. 3:
1. Andre offentlige myndigheder end nævnt i § 8 2. Medlemmer af folketinget 3. De særlige tilsynsførende (jf. retsplejelovens §  

 779, stk. 1).
 Stk. 2.  Breve til de nævnte myndigheder m.fl. afleveres  

 til personalet i åben stand og lukkes i varetægtsarrestantens påsyn efter  

 kontrol af konvoluttens indhold.
Stk. 3.  Breve, som klart fremtræder som hidrørende fra  

 de nævnte myndigheder, må ikke åbnes, såfremt det må anses for sikkert, at  

 brevet hidrører fra den angivne afsender.
Eventuel åbning skal ske i  

 varetægtsarrestantens påsyn.
 Stk. 4.  Ved fremsendelse af breve til offentlige  

 myndigheder skal det påses, at brevet er adresseret til vedkommende  

 offentlige institution og ikke til en der ansat person.
Stk. 5.  Breve til medlemmer af folketinget skal  

 fremsendes med følgeskrivelse med oplysning om brevskriverens fulde navn,  

 fødselsdato og -år samt om, at den pågældende er varetægtsarrestant.
I  

 følgeskrivelsen skal tillige anføres, at eventuelle oplysninger i brevet om  

 den verserende straffesag ikke må viderebringes til andre end forsvareren og  

 retsmyndighederne (politi, anklagemyndighed, domstol, justitsministeriet),  

 idet sagens opklaring ellers kan modvirkes.
§ 10.  En varetægtsarrestant, der er udenlandsk  

 statsborger, har tillige adgang til ukontrolleret brevveksling med sit lands  

 diplomatiske eller konsulære repræsentant, medmindre politiet på grund af  

 ganske særlige omstændigheder modsætter sig det af hensyn til  

 efterforskningen.
Såfremt brevkontrol i øvrigt er anordnet, jf. § 4, sendes  

 brevene genenm politiet.
 Portoudgiften.
 § 11.  Portoudgiften for breve til de i § 8 og § 10  

 nævnte myndigheder m.fl. afholdes af institutionen.
 Stk. 2.  Portoudgiften for andre breve kan afholdes af  

 institutionen, såfremt særlige forhold taler derfor.
II.
BESØG.
 Almindelige regler.
 § 12.  Varetægtsarrestanter har med de i stk. 2 og  

 stk. 3 nævnte undtagelser ret til at modtage besøg.
Stk. 2.  Politiet kan af hensyn til  

 varetægtsfængslingens øjemed modsætte sig, at varetægtsarrestanten modtager  

 besøg.
Nægtelse af besøg skal meddeles varetægtsarrestanten, medmindre  

 dommeren af hensyn til efterforskningen træffer anden bestemmelse.  

 Varetægtsarrestanten kan kræve, at politiets nægtelse af besøg forelægges  

 retten til afgørelse.
Stk. 3.  Besøg af bestemte personer kan forbydes af  

 institutionens leder, når dette i det enkelte tilfælde findes påkrævet af  

 ordens- eller sikkerhedshensyn.
Såfremt besøg nægtes, skal der ske fornødent  

 notat med oplysning om grunden hertil.
 Stk. 4.  Varetægtsarrestanten har altid ret til besøg af  

 sin forsvarer.
 Besøgstider.
 § 13.  Varetægtsarrestanter skal have adgang til  

 besøg, så ofte forholdene i varetægtsfængslet (arresthuset) tillader det.
Stk. 2.  Besøgstiden må ikke være kortere end en halv  

 time.
Længerevarende besøg tillades i det omfang, forholdene tillader det.
 Stk. 3.  Med den i § 12, stk. 2, nævnte begrænsning skal  

 der gives varetægtsarrestanten mulighed for straks efter indsættelsen at  

 underrette sine nærmeste pårørende og så vidt muligt også modtage deres  

 besøg.
 Besøgsforholdene.
 § 14.  Besøgslokalerne skal så vidt muligt være  

 indrettet på en sådan måde, at der skabes en naturlig og venlig  

 besøgsatmosfære.
 Besøgstilladelse, kontrol m.v.
 § 15.  Besøg til varetægtsarrestanter kræver  

 forudgående tilladelse af institutionen.
 Stk. 2.  Reglen i stk. 1 kan fraviges i institutioner,  

 hvor forholdene gør en lempeligere ordning forsvarlig, eller omstændighederne  

 i det enkelte tilfælde taler derfor.
 Stk. 3.  Der kan afkræves de besøgende legitimation.
 § 16.  Med henblik på kontrol med, at besøgsadgangen  

 ikke benyttes til indsmugling, kan det gøres til et vilkår for besøg, at den  

 besøgende lader sin yderbeklædning undersøge, såfremt det i det enkelte  

 tilfælde skønnes påkrævet, eller omstændighederne i øvrigt taler for  

 stikprøvevis kontrol.
§ 17.  Hvis besøgsforholdene i institutionen tillader  

 det, er besøg i almindelighed ukontrolleret.
Såfremt det findes påkrævet af  

 ordens- eller sikkerhedshensyn eller for at forebygge strafbart forhold, kan  

 besøg dog gennemføres med kontrol, herunder i overværelse af en funktionær.
Stk. 2.  Politiet kan af hensyn til varetægtfængslingens  

 øjemed forlange, at besøg finder sted under kontrol.
Varetægtsarrestanten kan  

 kræve, at politiets krav om kontrol forelægges retten til afgørelse.
 Stk. 3.  Besøg af forsvareren foregår altid uden  

 kontrol.
§ 18.  Ved besøg, der finder sted i overværelse af en  

 funktionær, kan der stilles krav om, at samtalen skal føres på et sprog, som  

 funktionæren forstår.
Såfremt forholdene taler derfor, skal tolk anvendes.
 § 19.  Besøg kan afbrydes, såfremt det findes påkrævet  

 af ordens- eller sikkerhedshensyn eller for at forebygge strafbart forhold.
§ 20.  Institutionens leder kan fastsætte  

 begrænsninger med hensyn til, hvilke effekter de besøgende må medtage eller  

 være i besiddelse af under besøget.
Tilladelse til at medtage eller være i  

 besiddelse af effekter under besøget kan betinges af, at effekterne  

 visiteres.
Der skal normalt anvises de besøgende betryggende  

 opbevaringsmuligheder (så vidt muligt aflåst opbevaring) af personlige  

 ejendele, der ikke tillades medbragt eller anvendt under besøget.
 § 21.  Institutionens leder kan fastsætte  

 begrænsninger med hensyn til antallet af personer, der samtidigt kan aflægge  

 besøg hos varetægtsarrestanten.
 Stk. 2.  Besøg af børn kan normalt kun finde sted under  

 ledsagelse af en voksen.
 § 22.  Institutionens leder fastsætter i øvrigt de  

 nærmere regler om besøgenes afvikling.
 Stk. 2.  De besøgende skal underrettes om eventuelle  

 særlige forskrifter, der er nødvendige af ordens- eller sikkerhedshensyn og  

 om andre praktiske forhold, som er af betydning for den besøgende.
III.
TELEFONSAMTALER.
 § 23.  Såfremt forbindelse gennem brevveksling ikke  

 uden væsentlig ulempe kan afventes, kan det i det omfang, det er praktisk  

 muligt, tillades varetægtsarrestanter at føre telefonsamtaler, medmindre  

 politiet af hensyn til efterforskningen modsætter sig dette.  

 Varetægtsarrestanten kan kræve, at politiets nægtelse af tilladelse til  

 telefonsamtale forelægges retten til afgørelse.
Stk. 2.  Tilladelse til at føre telefonsamtale kan  

 betinges af, at telefonsamtalen overhøres.
I så fald skal den anden part  

 gøres bekendt hermed.
 Stk. 3.  Der bør så vidt muligt gives tilladelse til at  

 føre telefonsamtale med forsvareren.
 Stk. 4.  Udgiften til telefonsamtaler afholdes normalt  

 af varetægtsarrestanten.
IV.
IKRAFTTRÆDEN M.V.
 § 24.  Cirkulæret træder i kraft den 1. februar 1981.
 Stk. 2.  Samtidig ophæves:
 Direktoratets cirkulære nr. 159 af 13. september 1978 om  

 varetægtsarrestanters adgang til brevveksling og besøg m.v.
Direktoratet for kriminalforsorgen, den  

 19. december 1980 F.
Hellborn /J.
Waagensen Til Københavns fængsler, anstalten ved Herstedvester, arresthusene og  

 politiet.
