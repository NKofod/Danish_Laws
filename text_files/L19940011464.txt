Den 30. august 1993 undertegnedes der i Kampala en overenskomst mellem Danmark og Uganda, ifølge hvilken den danske regering i perioden 1993-1996 yder et beløb på 20,4 millioner kroner til støtte for et projekt for genopbygning af grundskoler.
 Projektet har til formål at forbedre undervisningen på grundskoleniveau og  

 rammerne for samme for både elever og lærere, og derved bidrage til en  

 styrkelse af de menneskelige ressourcer i Uganda.
 Bevillingen dækker genopbygning af 30 udvalgte grundskoler og forsyning af  

 disse med de nødvendige undervisningsmaterialer, samt efteruddannelse for 200  

 lærere.
