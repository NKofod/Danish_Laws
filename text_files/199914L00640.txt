Betænkning afgivet af Det  

 Energipolitiske Udvalg den 10. maj 2000 Betænkning over Forslag til lov om ændring af lov om  

 varmeforsyning (Ophævelse af bestemmelser om naturgas, ændrede  

 prisbestemmelser, Energitilsynet og ændrede klagebestemmelser) Udvalget har behandlet lovforslaget i nogle møder  

 og har herunder stillet spørgsmål til miljø- og  

 energiministeren, som denne har besvaret skriftligt.
 Endvidere har udvalget modtaget en skriftlig og en  

 mundtlig henvendelse fra Danske Fjernvarmeværkers Forening og en  

 skriftlig henvendelse fra Sammenslutningen af Danske Elvarmeforbrugere.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Miljø- og energiministeren har over for udvalget  

 oplyst følgende:
» Dette spørgsmål er i princippet aktuelt for  

 varmekunderne i de elværksejede centrale og decentrale  

 kraftvarmeområder, hvor elproduktionssiden er eller vil overgå  

 til et konkurrencepræget marked for produktion og handel med el.
Efter elforsyningslovens § 12 er der i  

 kraftværksbevillingerne adgang til at stille vilkår om, at  

 kraftvarmeanlæggene påtager sig en forsyningspligt for fjernvarme  

 i et nærmere fastlagt forsyningsområde.
En overtrædelse af  

 dette bevillingsvilkår kan føre til tab af bevillingen.
Det er min opfattelse, at det klart er intentionen med den  

 nye elforsyningslov, at liberaliseringen på elområdet ikke  

 må få negative økonomiske konsekvenser for  

 varmeforbrugerne.
Elforsyningsloven indeholder således  

 prisreguleringsbestemmelser, der beskytter fjernvarmesiden, som er  

 afhængig af leveringsmonopolet, mod at få overvæltet  

 produktionsomkostninger, som ikke kan henføres til varmeproduktion.  

 Prisreguleringen skal sikre, at der i prisen for fjernvarme kun indgår  

 omkostninger, der er nødvendige for fjernvarmeproduktionen.
For  

 eksisterende kraftvarmeproduktionsanlæg betyder dette, at der ikke kan  

 overvæltes flere omkostninger på varmesiden i forhold til de  

 principper for delingen af kraftvarmefordelen, som parterne havde fastlagt  

 inden lovens vedtagelse.
For eksempel betyder denne sikring, at de  

 elværksejede kraftvarmeværker ikke kan hente fortjenesten hos  

 varmeforbrugerne, hvis værkerne skulle komme i en situation, hvor  

 elproduktionen indebærer tab på konkurrencemarkedet.
Det bliver en vigtig opgave for Energitilsynet at sikre,  

 at disse intentioner om beskyttelse af varmeforbrugerne ikke  

 tilsidesættes af ejerne af kraftvarmeanlæggene, som har en reel  

 monopolsituation i forhold til varmeforbrugerne.
Det påhviler derfor  

 ejere af kraftvarmeanlæg at anmelde salgspriser for fjernvarmen samt  

 grundlaget for prisfastsættelsen.
 Jeg lægger vægt på, at Energitilsynet  

 nøje overvåger prisfastsættelsen og griber ind,  

 såfremt der ikke bliver administreret i overensstemmelse med loven.
Hvis det mod forventning skulle vise sig, at lovens  

 intentioner ikke efterleves, vil jeg tage de nødvendige initiativer  

 med henblik på at sikre fjernvarmeforbrugernes forsyningssikkerhed samt  

 sikkerhed mod overvæltning af produktionsomkostninger, som ikke kan  

 henføres til varmeproduktion.« Herefter indstiller et flertal (Socialdemokratiets,  

 Venstres, Det Konservative Folkepartis, Socialistisk Folkepartis,  

 Centrum-Demokraternes og Det Radikale Venstres medlemmer af udvalget)  

 lovforslaget til vedtagelse uændret.
Et mindretal inden for flertallet (Venstres og Det  

 Konservative Folkepartis medlemmer af udvalget) hilser med stor tilfredshed,  

 at det konstruktive samarbejde fra energireformen af 3. marts 1999  

 fortsætter i reformopfølgningen af 22. marts 2000, der er  

 udmøntet i lovforslagene nr.
L 155, L 239, L 240, L 241 og L 275 samt  

 opfølgningen af biomasseaftalen og det grønne energimarked.
 For en ordens skyld skal mindretallet dog tage forbehold  

 for afsnittet »Sikring af varmepriser«, hvor der efter mindretallets mening  

 fejlagtigt er anvendt ordet »skal« i stedet for »kan«.
Det samlede resultat af reformopfølgningen er  

 særdeles tilfredsstillende set i lyset af de mange forskelligartede  

 hensyn, lovforslagene skal ses i forbindelse med.
Ligeledes vejer det tungt i  

 mindretallets strategiske overvejelser, at alle de gamle partier er enige om  

 nogle markedsorienterede principper.
 Ligesom der i liberaliseringen af elforsyningen er givet  

 miljø- og energiministeren mange bemyndigelser for i samarbejde med  

 forligspartierne at smidiggøre gennemførelsen, er der i  

 udmøntningen af reformopfølgningen ligeledes givet mange  

 bemyndigelser, for at ministeren sammen med forligsparterne skal sikre, at de  

 fælles hensigter i forliget kan gennemføres så  

 hensigtsmæssigt som muligt.
Med lovforslag nr.
L 240 er der i det små taget hul  

 på en åbning af varmemarkedet, når varme produceret  

 på basis af vedvarende energikilder og spildvarme under givne forhold  

 kan udløse ret til fortjeneste på varmesalg og give  

 fortrinsstilling til varmenettet.
Varmeforsyningen fortsætter i øvrigt under  

 »hvile i sig selv-princippet«.
Under hensyn til mangelen på et  

 egentligt marked finder mindretallet, at fornuftig  

 indtægtsrammeregulering og bench-marking vil være med til at  

 sikre varmeforbrugerne del i den effektivisering, som et egentligt marked  

 ville have givet.
Varmeforsyningsloven gælder kollektive  

 varmeforsyningsanlæg, hvor Energitilsynet er udpeget til at være  

 forbrugernes garant for, at gældende lov overholdes.
Lovens ordlyd  

 »uden retskendelse mod behørig legitimation« tages derfor til  

 efterretning.
Et andet mindretal inden for flertallet (Socialistisk  

 Folkepartis medlem af udvalget) bemærker, at SF s formål med at  

 gå ind i forhandlingerne om gennemførelse af EU s gasdirektiv og  

 ændringer af varmeforsyningsloven var at sikre overordnede samfunds- og  

 miljøhensyn samt forbrugerbeskyttelse.
Der er meget store  

 samfundsmæssige interesser knyttet til naturgasforsyningen, og det er  

 derfor vitalt for det danske samfund at undgå, at kommercielle  

 interesser overtager naturgasforsyningen.
SF er tilfreds med at have medvirket til at sikre, at  

 naturgasnet og naturgaslagre forbliver i offentligt eje med denne aftale,  

 dvs. hos staten og kommunerne.
Det betyder, at naturgassen ikke kan  

 privatiseres.
SF er også tilfreds med, at markedsåbningen  

 kun får det omfang, som Danmark er nødt til som følge af  

 EU s gasdirektiv, altså et minimum.
Forligspartierne har aftalt, at  

 markedsåbningen skal drøftes igen i 2003, men parterne har kun  

 pligt til en drøftelse.
SF er altså ikke bundet til en  

 større markedsåbning.
SF er også tilfreds med at have medvirket til at  

 sikre, at der ikke indføres konkurrence i varmeforsyningen, og at  

 fjernvarmenettet ikke kan sælges.
Desuden bliver vedvarende energi  

 fremmet i forbindelse med fjernvarmeforsyningen.
Det samme gælder  

 forsknings- og udviklingsaktiviteter inden for energieffektivisering og  

 energibesparelser.
 SF lægger vægt på, at partierne har  

 aftalt at fortsætte forhandlingerne, så der kan findes en samlet  

 løsning for at forbedre forholdene for de decentrale  

 kraftvarmeværker med henblik på at nedsætte de urimeligt  

 høje varmepriser.
Et tredje mindretal inden for flertallet  

 (Centrum-Demokraternes medlem af udvalget) bemærker, at  

 Centrum-Demokraterne ikke var deltager i det samlede forlig om energireformen  

 af 3. marts 1999, da CD ikke kunne stemme for den del af forliget, der  

 lægger loft over elværkernes CO2-udledning.
CD  

 udtrykker imidlertid sin tilfredshed med deltagelsen i og samarbejdet om den  

 efterfølgende reformopfølgningsaftale af 22. marts 2000.
Aftalen er udmøntet i lovforslagene nr.
L 155, L  

 239, L 240, L 241 og L 275 samt en opfølgning af biomasseaftalen og  

 det grønne energimarked.
CD er tilfreds med bestræbelserne på at sikre  

 varmeforbrugerne et rimeligt prisleje særligt for den mindre gruppe  

 varmeforbrugere i de små og nødlidende varmeværker, hvor  

 de forudsætninger, forbrugerne tilsluttede sig, er ændret  

 katastrofalt.
CD er også tilfreds med, at det tilstræbes, at alle  

 forbrugere betaler den samme afgift for den samme mængde varme ved  

 bl.a. at sikre en rimelig pris- og rabatpolitik i det offentlige selskab  

 DONG.
 Et mindretal (Dansk Folkepartis og Frihed 2000 s  

 medlemmer af udvalget) indstiller lovforslaget til vedtagelse med det  

 stillede ændringsforslag.
 En del af mindretallet (Dansk Folkepartis medlem af  

 udvalget) finder, at varmeregningen er en meget stor udgift for det danske  

 erhvervsliv og den almindelige husholdning, og beklager derfor de store  

 afgifter og skatter, der er pålagt energiforsyningen.
I forbindelse med at sikre så lave varmeregninger  

 som muligt er det bekymrende, at miljø- og energiministeren gennem §  

 29 får en bemyndigelse til at pålægge en række  

 pristillæg.
Her kan der uden reelle begrænsninger  

 pålægges forsyningsvirksomheden mange forskelligartede  

 aktiviteter.
Dansk Folkeparti mener, at disse aktiviteter bør  

 finansieres over finansloven, således at det kan vurderes, om det er  

 samfundsøkonomisk relevant at gennemføre de pålagte  

 aktiviteter.
Dansk Folkeparti må erkende, at den enkelte  

 varmekunde i øjeblikket er bundet til sin varmeleverandør i det  

 kollektive system og derfor ikke har mulighed for at få sin  

 varmeleverance fra anden side.
Derfor skal varmeforbrugerne sikres bedst  

 muligt mod, at uvedkommende udgifter bliver overvæltet på  

 varmeproduktionen.
»Hvile i sig selv-princippet« videreføres, og det  

 er i forbindelse hermed positivt, at princippet om benchmarking  

 indføres, således at omkostningsbevidstheden i  

 varmeforsyningssektoren bliver skærpet.
Indtægtsrammestyringen  

 kan dog være problematisk og administrativt krævende.
Varmeregningen fra de decentrale kraftvarmeværker og  

 barmarksværkerne er stadig stigende på grund af de høje  

 naturgaspriser og den fastsatte elpris.
Dansk Folkeparti finder det derfor  

 tilfredsstillende, at det af reformpartiernes aftale af 22. marts 2000  

 fremgår, at der er en vilje til at løse dette problem,  

 således at partiernes politiske løfter, som de decentrale  

 værker fik sammen med påbudet om overgang til kraftvarme og  

 naturgasfyring, kan opfyldes.
Der skulle hermed skabes mulighed for fuld  

 konkurrencedygtighed med den individuelle olie- og gasfyring.
 Dansk Folkeparti ser derimod meget skeptisk på den  

 del af aftalen mellem forligsparterne, der skal indebære ensartede  

 beskatningsprincipper for de decentrale og centrale kraftvarmeværker,  

 idet dette medvirker til yderligere varmeprisstigninger i de store byer, der  

 er tilsluttet de centrale kraftvarmeværker.
Dansk Folkeparti kan tilslutte sig den gensidige  

 forkøbsret, som tillægges kommunerne og forbrugerne.
Men Dansk  

 Folkeparti kan ikke tilslutte sig reglen om, at der sker en reduktion af  

 bloktilskuddet ved salg af andele eller aktier i de kommunale  

 virksomheder.
 Dansk Folkeparti tager i øvrigt afstand fra, at  

 lovforslaget fastholder de nuværende bestemmelser om de kommunale  

 tvangstilslutningsmuligheder.
Dansk Folkeparti finder det acceptabelt, at der kan  

 indgås frivillige aftaler om kontrolmyndighedens adgang til  

 anlæggenes lokaler.
Det er derimod uacceptabelt, at der kan ske  

 tvangsmæssig adgang uden retskendelse.
Af hensyn til retssikkerheden  

 finder Dansk Folkeparti, at der altid skal indhentes en retskendelse i disse  

 tilfælde.
Dansk Folkeparti har derfor stillet ændringsforslag om,  

 at lovforslaget ændres på dette område.
 Et andet mindretal (Enhedslistens medlem af  

 udvalget) indstiller lovforslaget til forkastelse ved 3. behandling.  

 Mindretallet vil stemme imod det stillede ændringsforslag.
Enhedslisten anser det for yderst påkrævet at  

 beskytte varmekunderne, som ellers vil blive de store tabere i  

 kølvandet på elliberaliseringen, ligesom det er vigtigt med en  

 fastholdelse af »hvile i sig selv-princippet«, som er indeholdt i  

 lovforslaget.
Når Enhedslisten alligevel ikke kan støtte  

 lovforslaget, skyldes det, at det også åbner for maksimal  

 udbygning af affaldsforbrændingsanlæg, idet staten slipper  

 styringen og overlader planlægningen og beslutningen til kommunerne.  

 Enhedslisten er endvidere klar modstander af den individuelle  

 pris-markedsføring over for kunderne på varmeområdet, idet  

 der hermed åbnes for generel indførelse af individuelle  

 leverancepriser.
Lovforslaget betyder således, at hvor fjernvarmekunder  

 i tiltro til faldende eller stabile priser, efterhånden som  

 fjernvarmenettet udbygges med flere kunder, nu risikerer at få en lang  

 næse, idet den økonomiske fordel ved flere kunder fremover kan  

 omsættes i rabat til udvalgte kunder.
Ændringsforslag Af	et mindretal (DF), tiltrådt af et mindretal  

 (FRI):
Til § 1 1) I det under nr. 10 foreslåede § 23 a, stk.  

 1, udgår »uden retskendelse«.
Bemærkninger Til nr. 1 I grundlovens § 72 om boligens ukrænkelighed er  

 udgangspunktet, at myndighederne skal indhente retskendelse forud for bl.a.  

 kontrol med virksomheder i henhold til lovgivningen.
 Dansk Folkeparti finder ikke, at der er behov for at  

 fravige denne almindelige regel og de dermed forbundne  

 retssikkerhedsgarantier, når det gælder Energitilsynets tilsyn.  

 Ændringsforslaget indebærer således, at der altid i  

 forbindelse med Energitilsynets kontrol på dette område skal  

 indhentes retskendelse, hvis ikke anlæggets ejer frivilligt vil give  

 adgang til de pågældende lokaler.
Martin Glerup (S) fmd.  

  Helge Mortensen (S)  Henning Gjellerod (S)  

  Lis Greibe (S)  Erik Mortensen (S)  

  Anni Svanholt (SF)  Ebbe Kalnæs (CD)  

 Dorit Myltoft (RV)  Søren Kolstrup (EL)  

  Peter Hansen-Nord (V)  Harald Kjøller (V)  

  Helga Moos (V)  Kim Andersen (V)  

  Gitte Seeberg (KF) Henriette Kjær (KF)  

  Aase D.
Madsen (DF) nfmd.  

  Kim Behnke (FRI) Kristeligt Folkeparti havde ikke medlemmer i udvalget.
