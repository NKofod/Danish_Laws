 Udtalt, at det må anses for en lovlig kommunal opgave, at en kommune  

 benytter sin status som kommune og sine udenlandske kontakter opnået herved,  

 først og fremmest gennem kommunens venskabsbyer i udlandet, til at være  

 kommunens erhvervsliv behjælpelig med at etablere kontakter til udenlandske  

 samhandelspartnere.
 Det er en betingelse for kommunens bistand, at denne står åben for  

 alle de virksomheder i kommunen, der naturligt vil kunne komme i betragtning  

 som samhandelspartnere.
Videre udtalt, at det må anses for lovligt, at kommunen søger at få  

 sine direkte udgifter ved formidlingen dækket.
Indenrigsministeriet lægger i  

 denne forbindelse vægt på, at kontaktformidling ikke er en opgave, som en  

 kommune er forpligtet til at påtage sig.
 Med skrivelse af 11. decemer 1987 har Aalborg Kommune bedt om  

 Indenrigsministeriets vurdering af kommunens muligheder for at formidle  

 kommercielle kontakter mellem danske virksomheder og eventuelle udenlandske  

 samhandelspartnere.
Ud over kontaktformidling skal kommunen ifølge det oplyste bistå ved  

 forhandlinger og kontraktudformninger.
Endelig skal kommunen efter konkret  

 aftale levere know-how på særlige områder, fx fjernvarme og  

 affaldsforbrænding.
 Kommunen har bedt Indenrigsministeriet vurdere, om der efter ministeriets  

 opfattelse gælder særlige begrænsninger for kommunens medvirken ved  

 kontraktforhandlinger og kommunens adgang til at betinge sig økonomisk  

 kompensation for kontraktformidling og salg af know-how.
 I den anledning skal Indenrigsministeriet udtale følgende:
 Det anses for en lovlig kommunal opgave at yde generel rådgivnings- og  

 servicevirksomhed over for erhvervslivet.
 I naturlig forlængelse heraf finder Indenrigsministeriet, at det må anses  

 for en lovlig kommunal opgave, at en kommune benytter sin status som kommune  

 og sine udenlandske kontakter opnået herved, først og fremmest gennem  

 kommunens venskabsbyer i udlandet, til at være kommunens erhvervsliv  

 behjælpelig med at etablere kontakter til udenlandske samhandelspartnere.
 Indenrigsministeriet lægger i denne forbindelse vægt på, at der ikke  

 opstår konkurrenceforvridning i forhold til det private erhvervsliv ved  

 kommunens medvirken.
 Det er en betingelse for kommunens bistand ved kontaktformidling, at  

 bistanden til virksomheder skal stå åben for alle de virksomheder i kommunen,  

 der naturligt vil kunne komme i betragtning.
Det er derimod ikke tilladt, at kommunen deltager aktivt i egentlige  

 kontraktforhandlinger.
En sådan bistand er forbeholdt det private  

 erhvervsliv, såsom virksomheder beskæftiget med eksportforretninger, private  

 konsulentfirmaer m.v.
 Indenrigsministeriet forudsætter, at Udenrigsministeriet ikke har  

 bemærkninger til kommunens initiativer med optagelse af udenlandske  

 kontakter.
Vedrørende kommunens adgang til at betinge sin medvirken ved  

 kontaktformidling af økonomisk kompensation skal Indenrigsministeriet udtale,  

 at det må anses for lovligt, at kommunen søger at få sine direkte  

 omkostninger ved formidlingen dækket.
Indenrigsministeriet lægger i denne  

 forbindelse vægt på, at kontaktformidlingen ikke er en opgave, som kommunen  

 er forpligtet til at påtage sig.
 Til spørgsmålet om levering af know-how på områder, hvor kommunen har  

 særlig ekspertise, skal Indenrigsministeriet udtale, at kommunen kan sælge  

 sin viden på konsulentbasis på samme måde som for øvrige biprodukters  

 vedkommende.
 Der henvises i denne forbindelse til Indenrigsministeriets skrivelse af  

 19. juni 1987 til Energiministeriet.
 Indenrigsministeriets afgørelser og udtalelser om kommunale forhold 1988  

 3.1.
