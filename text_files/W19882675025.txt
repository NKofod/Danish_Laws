Privat henvendelse vedrørerende utilfredshed over betingelserne for  

 tilslutning af enkelthusstande til hybridnettet.
KTAS har i den forbindelse  

 redegjort for de aktuelle omkostninger ved tilslutningen.
 Ministeren udtaler endvidere, at forholdene vedrørende hybridnettet  

 ikke kan sammenlignes med telefoni, fordi televirksomhederne ikke har en  

 generel forsyningspligt.
 KULTUR- OG KOMMUNIKATIONSMINISTERES SVAR:
 Tak for Deres brev af 28. juli 1988, hvori De på baggrund af en  

 henvendelse til KTAS' kabel-tv-division bl.a. anmoder mig om at drage omsorg  

 for, at enkelthusstande beliggende nær områder, som forsynes fra  

 hybridnettet, får mulighed for at blive tilkoblet dette net.
I den anledning skal jeg for det første oplyse, at hybridnettets  

 etablering er baseret på en programforsyning af fællesantenneanlæg og andre  

 kabelanlæg.
Det fremgår bl.a. af § 1 i bekendtgørelse nr. 678 af 23. oktober  

 1987. Dette forhold har i øvrigt været gældende helt fra begyndelsen, og jeg  

 kan i den forbindelse henvise til indledningen og pkt. 1 i aftale af 18.  

 december 1984 mellem regeringen og Socialdemokratiet vedrørende hybridnettet.
 Der er yderligere tale om, at hybridnettets forsyningsområde er begrænset  

 til fællesantenneanlæg beliggende i bymæssige områder med mere end 250  

 husstande.
Den således fastlagte afgrænsning af forsyningsområdet har især sammenhæng  

 med omkostningssiden, idet en forsyning af enkelthusstande i almindelighed  

 eller fællesantenneanlæg i områder med mindre befolkningstæthed end  

 ovennævnte grænse ville mangedoble etablerings- og driftsomkostningerne for  

 hybridnettet.
Derfor kan man ikke uden videre - som De selv gør - sammenligne  

 forholdene vedrørende hybridnettet med telefoniområdet.
Først og fremmest er  

 der den afgørende forskel, at televirksomhederne ikke, som det fx gælder  

 vedrørende telefontjenesten, har en generel forsyningspligt.
 På baggrund af ovenstående er det min vurdering, at det svar, De oplyser  

 at have fået fra KTAS' kabel-tv-division på Deres henvendelse, formelt set må  

 siges at være i overensstemmelse med grundlaget for hybridnettets etablering.
Deres brev har imidlertid af ministeriet været forelagt KTAS, som har  

 afgivet udtalelse af 30. august 1988. Det fremgår heraf, at KTAS i visse  

 situationer vil kunne tilbyde enkelthusstande tilslutning til hybridnettet  

 forudsat fuld omkostningsdækning.
På ministeriets forespørgsel har selskabet  

 supplerende oplyst pr. telefon, at en sådan løsning vil indebære, at KTAS'  

 kabel-tv-division etablerer og driver et lille fællesantenneanlæg i de  

 pågældende områder.
Fordelen for brugerne er herved først og fremmest, at de  

 individuelt får et tilbud fra KTAS' kabel-tv-division, og at de slipper for  

 selv at blive involveret i dannelsen af en antenneforening.
I tillæg til den af KTAS opstillede mulighed vil jeg føje en anden og i  

 mange tilfælde mere nærliggende løsning.
Den består i, at enkelthusstande  

 ofte med fordel vil kunne tilkobles bestående fællesantenneanlæg, som så igen  

 programforsynes fra hybridnettet.
 Hvorvidt den ene eller den anden muligvis bør foretrækkes, afhænger helt  

 af lokale forhold.
 Da det af Dem rejste problem således i praksis ser ud til at kunne blive  

 løst inden for de givne rammer for hybridnettets etablering, finder jeg ingen  

 anledning til at søge disse rammer ændret.
