Bilag 1 Beretning afgivet af Socialudvalget den 4. juni 2009 Beretning over Forslag til folketingsbeslutning om etablering af børnehuse [af Line Barfod (EL) m.fl.] 1. Udvalgsarbejdet Beslutningsforslaget blev fremsat den 2. april 2009 og var til 1. behandling den 4. maj 2009. Beslutningsforslaget blev efter 1. behandling henvist til behandling i Socialudvalget.
2. Politiske bemærkninger Udvalget opfordrer regeringen til at lade Nordisk Råds rekommandation (Rek. 19/2008 af 29. oktober 2008) til Nordisk Ministerråd om etablering af børnehuse og erfaringerne med børnehuse fra de øvrige nordiske lande indgå i regeringens overvejelser i forbindelse med arbejdet med at udarbejde en national strategi til bekæmpelse af seksuelt misbrug af børn.
I det videre arbejde med overvejelserne om at etablere børnehuse i Danmark skal der tages højde for, at et børnehus etableres i trygge og børnevenlige omgivelser, som det er børnevenligt at komme til og komme ind i og opholde sig i.
Børnehuset skal være et sted, hvor man med det samme kan tage barnet hen, når der er mistanke om, at det har været udsat for et overgreb, og det skal være muligt at foretage undersøgelser og afhøringer med videooptagelse, så barnet ikke udsættes for gentagne forhør, interview og undersøgelser m.v. af flere forskellige personer.
Indsatsen skal ske i et samarbejde mellem politi, retsvæsen, sociale myndigheder og sundhedsmyndigheder.
Et børnehus bør som udgangspunkt ikke etableres på et hospital eller en politistation, der kan give barnet negative associationer, men gerne i tilknytning til et hospital og skal så vidt muligt være samlet på ét sted, så barnet undgår at skulle søge hjælp ved flere forskellige instanser, og personalet skal have de nødvendige kompetencer til at arbejde med børn på dette område.
En eventuel behandling af barnet skal også kunne foretages i børnehuset eller med udgangspunkt i huset.
Børnehuse skal ikke erstatte, men etableres som en videreudvikling af de gode tilbud og initiativer og det tværfaglige samarbejde, der allerede findes flere steder i landet.
