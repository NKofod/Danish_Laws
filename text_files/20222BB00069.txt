Fremsat den 14. marts 2023 af Jacob Mark (SF) og Charlotte Broman Mølbæk (SF) Forslag til folketingsbeslutning om frihed til alle folkeskoler Folketinget pålægger regeringen at fremsætte lovforslag om at frisætte alle kommuner på folkeskoleområdet inden udgangen af 2023, så folkeskolerne er sat fri fra statslig og kommunal regulering ved skolestart i 2024 i et tidsbegrænset 3-årigt frihedsforsøg.
Bemærkninger til forslaget I 2021 startede frihedsforsøg på folkeskoleområdet i Holbæk og Esbjerg Kommune, hvilket konkret har betydet, at alle folkeskoler i de to kommuner fritages fra hovedparten af den statslige og kommunale regulering på folkeskoleområdet i en 3-årig forsøgsperiode (»Aftale om velfærdsaftaler på folkeskoleområdet«, uvm.dk, den 9. december 2020).
 I 2022 foreslog den socialdemokratiske regering at udvide de såkaldte velfærdsaftaler og give alle landets kommuner mulighed for at deltage i frihedsforsøg på en række forskellige velfærdsområder, dog sådan at kun en tredjedel af kommunerne kunne få mulighed for at sætte folkeskolerne fri (»Regeringen og KL vil styre fordeling af frihedsforsøg«, Altinget.dk, den 14. juni 2022).
På nuværende tidspunkt har landets folkeskoler fået forlænget de frihedsgrader, de har opnået på enkelte områder.
Det er frihedsgrader, som blev indført i juni 2021 og siden ad flere omgange er blevet forlænget: Skolerne må fravige kravet om fuld kompetencedækning, kravet om udarbejdelse af udviklingsplan er fjernet, og skolerne må fortsætte med at gøre skoledagen kortere og konvertere timerne til f.eks. flere timer med to lærere eller en lærer og en pædagog (»Bredt flertal forlænger udvidede frihedsgrader i folkeskolen«, uvm.dk, den 13. februar 2023). Det er ifølge forslagsstillerne godt, men slet ikke nok, og det går for langsomt.
 Med baggrund i de gode erfaringer fra frihedsforsøgene i Holbæk og Esbjerg Kommune mener forslagsstillerne, at alle landets kommuner skal have mulighed for at sætte folkeskolerne fri (»Skoler roser frihedsforsøg: - Alle er mere glade, friske og åbne for ny læring«, Tv2east.dk, den 23. maj 2022, og »Eleverne trives bedre i folkeskolens frihed«, Esbjerg Kommune, den 18. januar 2023).
Inden folketingsvalget i 2022 var der et bredt flertal blandt Folketingets partier, der ønskede at give frihed til folkeskolerne og lade alle kommuner blive en del af frihedsforsøget på folkeskoleområdet.
Forslagsstillerne håber, at der fortsat er bred opbakning til det, og at partierne derfor vil bakke op om, at regeringen skal fremsætte lovforslag om frisættelse af alle folkeskoler inden udgangen af 2023, således at alle folkeskoler i et tidsbegrænset 3-årigt frihedsforsøg frisættes fra hovedparten af den statslige og kommunale regulering på folkeskoleområdet fra starten af folkeskoleåret 2023/24. Holbæk og Esbjerg Kommune skal fortsætte deres frihedsforsøg i samme periode.
Frihedsforsøget skal evalueres løbende, og efter forsøgsperiodens udløb skal Folketingets partier beslutte, hvilke frihedsgrader der skal permanentgøres.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om frihed til alle folkeskoler.
(Beslutningsforslag nr.
B 69) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
