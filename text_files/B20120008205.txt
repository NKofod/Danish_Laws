Bekendtgørelse om uddannelsen til professionsbachelor i grafisk kommunikation I medfør af § 22 i lov om erhvervsakademiuddannelser og professionsbacheloruddannelser, jf. lovbekendtgørelse nr. 882 af 8. august 2011, fastsættes:
§ 1.  Formålet med uddannelsen til professionsbachelor i grafisk kommunikation er at kvalificere den uddannede til selvstændigt at kunne gennemføre professionel problemløsning og konceptudvikling af trykt og elektronisk kommunikation samt andre visuelle kommunikationsformer.
Uddannelsen retter sig mod beskæftigelse nationalt som internationalt inden for den grafiske og visuelle kommunikationsbranche eller oprettelse af egen virksomhed.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 180 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Uddannelsen giver den uddannede ret til at anvende titlen professionsbachelor i grafisk kommunikation.
Den engelske titel er Bachelor of Graphic Communication.
 Stk. 3. Uddannelsens engelske betegnelse er Bachelors Degree Programme in Graphic Communication.
 § 3. Uddannelsen består af:
 1) Obligatoriske uddannelseselementer med et samlet omfang på 130 ECTS-point.
 2) Praktik med et samlet omfang på 30 ECTS-point.
 3) Valgfri uddannelseselementer, der for den enkelte studerende har et samlet omfang på 5 ECTS-point.
 4) Bachelorprojekt på 15 ECTS-point.
 Stk. 2. Uddannelsens obligatoriske elementer tilrettelægges inden for følgende kerneområder:
 1) Grafisk design, formgivning og softwarekendskab.
 2) Kommunikationsteori og -modeller anvendt inden for visuel kommunikation.
 3) Medieforståelse, branding og markedsføring.
 4) Visuelt design i samspil med og mellem medier og målgrupper.
 5) Teknisk produktion, proces og økonomi i relation til visuel kommunikation.
 § 4. For uddannelsen gælder de regler om professionsbacheloruddannelser, der er fastsat i bekendtgørelse om erhvervsakademiuddannelser og professionsbacheloruddannelser, herunder regler om formål, niveau, videngrundlag, praktik, indhold og tilrettelæggelse, varighed og struktur, adgang, lærerkvalifikationer, prøver og eksamen, studieordning og merit.
§ 5. Ministeriet for Forskning, Innovation og Videregående Uddannelser kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 Stk. 2. Ministeriet kan dispensere fra bekendtgørelsen, når det findes begrundet i særlige forhold.
 § 6. Bekendtgørelsen træder i kraft den 1. februar 2012 og har virkning for studerende, der påbegynder uddannelsen den 1. august 2012 eller senere.
 Stk. 2. Samtidig ophæves bekendtgørelse nr. 736 af 20. august 2003 om uddannelsen til professionsbachelor i grafisk kommunikation.
 Stk. 3. Uddannelsesinstitutionen kan tilrettelægge overgangsordninger, således at studerende, der følger uddannelsen efter de tidligere regler, jf. stk. 2, kan fuldføre uddannelserne efter reglerne i denne bekendtgørelse.
Ministeriet for Forskning, Innovation og Videregående Uddannelser, den 27. januar 2012 Morten Østergaard / Sara Thomsen Bilag 1 Mål for læringsudbytte for uddannelsen til professionsbachelor i grafisk kommunikation Mål for læringsudbyttet omfatter den viden, de færdigheder og kompetencer, som en professionsbachelor i grafisk kommunikation skal opnå i uddannelsen.
Viden Den uddannede har viden om 1) grundlæggende teori og metode om visuel kommunikation og komplekse kommunikationsopgaver, 2) anvendt teori og praksis inden for analyse af målgrupper og medievalg, 3) anvendt teori inden for design, markedsføring og branding, 4) research, analyse, evaluering og argumentation, 5) processer, arbejdsmetoder og projektbeskrivelse, 6) teori og praksis i relation til kampagne, visuel identitet, redaktionel design og digital design, 7) kommunikation og tre-dimensionel, visuel påvirkning og 8) kan forstå og reflektere over professionens praksis og anvendelse af teori og metode.
Færdigheder Den uddannede kan 1) anvende metoder og redskaber inden for kreativitet, konceptudvikling, formgivning og teknologi på baggrund af research og analyse, 2) anvende teori og praksis inden for branding og markedsføring, 3) vurdere og formidle problemstillinger samt vælge og begrunde specifikke kommunikationsløsninger overfor kolleger, klienter, målgrupper og produktionsled, 4) udvikle, formgive og tilrettelægge komplekse visuelle kommunikationsopgaver, 5) vurdere, vælge og anvende relevant software, 6) beskrive og begrunde konceptuelle, kreative- og tekniske løsninger overfor kolleger og klienter.
Kompetencer Den uddannede kan 1) forstå og håndtere grundlæggende og komplekse visuelle virkemidler inden for rammerne af en professionel etik, 2) håndtere komplekse og udviklingsorienterede visuelle kommunikationsopgaver analytisk, konceptuelt, kreativt og innovativt, 3) indgå direkte og selvstændigt i relevante professionelle fagmiljøer og tværfagligt samarbejde, 4) håndtere designparametre i trykte og digitale medier, 5) identificere egne læringsbehov og udvikle egen viden, færdigheder og kompetencer inden for grafisk og visuel kommunikation.
