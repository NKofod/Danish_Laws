Nr BSF 85 Forslag til folketingsbeslutning om kvinders lige repræsentation i  

 bestyrelser for pensionskasser, pengeinstitutter, forsikringsselskaber, fonde  

 og aktieselskaber Fremsat af Helle Degn (S) Hanne Andersen (S) Jytte Andersen (S) Helen Beim  

 (S) Dorte Bennedsen (S) Ritt Bjerregaard (S) Pernille Forchhammer (S) Pia  

 Gjellerup (S) Anna-Marie Hansen (S) Jytte Hilden (S) Frank Jensen (S) Tove  

 Lindbo Larsen (S) Lykketoft (S) Lissa Mathiasen (S) Lone Møller (S) Ingrid  

 Rasmussen (S) Grete Schødts (S) Birte Weiss (S) den 24. maj 1989 Regeringen opfordres til straks i det nye folketingsår at fremsætte lovforslag, som sikrer kvinders lige repræsentation i bestyrelser for pensionskasser, pengeinstitutter, forsikringsselskaber, fonde og aktieselskaber.
Bemærkninger til forslaget På baggrund af det udredningsmateriale, Statsministeriet fremlagde i  

 Folketingets Politisk-Økonomiske Udvalg i 1988, var der fra et flertal i  

 Folketinget udtrykt ønske om et forslag, der skal sikre mere ligelig  

 repræsentation af kvinder og mænd i nævnte bestyrelser.
Da pensionskasser, pengeinstitutter og forsikringsselskaber, også kaldet  

 »de institutionelle investorer«, udgør og vil udgøre en betydelig  

 magt- og beslutningsfaktor i de kommende år, er det nødvendigt også her at  

 sikre, at kvinders og mænds interesser er ligeligt repræsenteret.
I de  

 kommende år vil beslutninger af stor rækkevidde for beskæftigelse og løn-,  

 investerings- og pensionsforhold blive truffet ved ovennævnte  

 bestyrelsesborde - afgørelser, som også har afgørende indflydelse på kvinders  

 økonomiske og sociale vilkår.
Den 21. maj 1987 vedtog Folketinget et beslutningsforslag om  

 kvinderepræsentation i visse bestyrelser, fonde og lign., jf.  

 Folketingstidende 1986-87, 1. samling, Forhandlingerne sp. 6658, 8417 og  

 12146, Tillæg A sp. 3717, Tillæg B sp. 2333 og tillæg C sp. 751. Ifølge  

 beslutningsforslaget skulle regeringen nedsætte et udvalg, som fik til opgave  

 at 1) kortlægge kvinderepræsentationen i bestyrelser for aktieselskaber,  

 erhvervsdrivende fonde, boligselskaber og offentlige virksomheder, hvor det  

 offentlige har indstillings- eller godkendelsesret ved bestyrelsernes  

 sammensætning, og 2) udarbejde forslag til retningslinjer, der sikrer mere ligelig  

 repræsentation af kvinder og mænd i sådanne bestyrelser.
Kvinderepræsentationsudvalget iværksatte en undersøgelse, der afslørede,  

 at omfanget af kvindelig repræsentation i virksomheder, hvor det offentlige  

 har indstillings- eller udpegningsret til en eller flere bestyrelsesposter,  

 er meget ringe.
Den totale kvindeandel var på kun 13 pct.
Kvindeandelen  

 blandt de offentligt indstillede eller udpegede var på kun 12 pct.
 Disse tal understreger, hvor nødvendigt det er at videreføre den udvikling  

 på ligestillingsområdet, der blev startet med lov nr. 157 af 24. april 1985  

 om ligestilling mellem kvinder og mænd ved udpegning af medlemmer til  

 offentlige udvalg, kommissioner og lign.
Resultatet af denne lov taler sit tydelige sprog og viser, at det er  

 lykkedes at skabe et grundlag for at give kvinder og mænd lige mulighed for  

 at deltage i beslutningsprocesser i udvalg og kommissioner af betydning for  

 samfundsudviklingen: Statsministeriets opgørelse, der omfatter nynedsatte og  

 nybeskikkede udvalg, kommissioner og lign., der er indberettet til  

 Statsministeriet i løbet af 1988, og som henhører under førnævnte lov, viser,  

 at kvinderepræsentationen er på ca. 38 pct.
Før 1985-lovens ikrafttrædelse  

 var kvindeandelen på ca. 12,7 pct.
 Som tidligere nævnt er kvinderepræsentationen i bestyrelser i  

 virksomheder, som det offentlige har indflydelse på, på kun ca. 13 pct. -  

 stort set den samme procentandel, som var tilfældet for offentlige udvalg,  

 kommissioner og lign. før 1985-lovens ikrafttrædelse.
Skal denne lave kvindelige repræsentation hæves til et rimeligt niveau, er  

 det nødvendigt at udarbejde forslag til regler, der vedrører hele  

 bestyrelsen.
Det vil sige såvel de bestyrelsesmedlemmer, hvis udpegning det  

 offentlige har indflydelse på, som de bestyrelsesmedlemmer, der f.eks. vælges  

 af generalforsamlingen eller arbejdstagerne.
1985-loven har vist, at lovgivningsinitiativer på dette område fremskynder  

 udviklingen mod en afbalanceret kønsmæssig sammensætning i offentlige udvalg,  

 kommissioner og lign.
At fremskynde udviklingen mod en mere afbalanceret  

 kønsmæssig sammensætning i bestyrelser for pensionskasser, pengeinstitutter,  

 forsikringsselskaber, fonde og aktieselskaber er nødvendigt og kræver derfor  

 et lovgivningsinitiativ.
Skriftlig fremsættelse Helle Degn (S):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kvinders lige repræsentation i  

 bestyrelser for pensionskasser, pengeinstitutter, forsikringsselskaber, fonde  

 og aktieselskaber.
(Beslutningsforslag nr.
B 85).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
