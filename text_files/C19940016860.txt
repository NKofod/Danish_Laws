(Til landets blodbanker) 1. Indledning I medfør af Sundhedsstyrelsens cirkulære nr. 167 af 12. september 1994 om  

 undersøgelse af donorblod for antistof mod HIV-1/-2 skal alt blod og  

 blodkomponenter, som anvendes til transfusion eller til fremstilling af  

 blodderiverede lægemidler, hidrøre fra bloddonorer, som gennem en samtidigt  

 med blodtapningen udtaget blodprøve, er fundet negative for antistof mod  

 HIV-1/-2.
2. Undersøgelse af donorblod Undersøgelsen omfatter undersøgelse for antistoffer mod HIV-1/-2.  

 Sundhedsstyrelsen anerkender herunder, at screeningen kan foretages med  

 kombinationskit, der indeholder såvel HIV-1 som HIV-2 specifikke  

 detektionsantigener, og som bygger på et enzym immuno-assay (EIA) princip.  

 Validiteten af de anvendte kit (herunder følsomhed og specificitet) skal være  

 dokumenteret.
 Findes donorblodprøven ikke-reaktiv, anses blodet for anti-HIV-1/-2  

 negativt og kan anvendes til transfusion.
Såfremt donorblodprøven findes reaktiv for anti-HIV-1/-2 foretages to nye  

 uafhængige undersøgelser (EIA) på samme blodprøve.
Er begge disse  

 undersøgelsesresultater ikke-reaktive, betragtes blodprøven som negativ, og  

 blod/blodkomponent fra donor kan anvendes.
 Er blot den ene af de to nye undersøgelser reaktiv, må blodet ikke  

 anvendes, og der skal foretages en konfirmatorisk test på blodprøven.
3. Konfirmatorisk test Som konfirmatorisk test kan anvendes undersøgelsesmetoder, der bygger på  

 individuel visualisering af reaktivitet med en række forskellige HIV  

 specifikke antigener, som det for eksempel kan opnås i en immunoblotting  

 metode.
Det kan herunder anerkendes, at fravær af reaktivitet med HIV-2  

 specifikt syntetisk envelope antigen (gp36) er tilstrækkeligt indicium for,  

 at der ikke kan påvises anti-HIV-2 antistoffer.
Såfremt den konfirmatoriske test er negativ , har den pågældende  

 med stor sandsynlighed ikke anti-HIV-1/-2 i blodet.
Ved undersøgelse af en  

 lavprævalenspopulation vil reaktionsmønstret: »EIA  

 positiv/konfirmatorisk test negativ« oftest være udtryk for falsk EIA  

 reaktivitet (i de gængse EIA metoder vil 0,1%-0,5% af undersøgte normale sera  

 være reaktive), men i exceptionelle tilfælde kan det være udtryk for en  

 tidlig serokonversion.
Blodet fra en donor med et sådant reaktionsmønster bør  

 derfor kasseres.
Ved næste fremmøde af pågældende donor bør der foretages to  

 uafhængige EIA-undersøgelser på blodprøven i en metode, med samme eller  

 højere følsomhed som den metode, hvori donor oprindeligt var reaktiv.
Er blot  

 den ene af de to undersøgelser reaktiv, må blodet ikke anvendes, og der skal  

 foretages konfirmatorisk test på blodprøven.
Såfremt den konfirmatoriske test er ikke-konklusiv , og herunder  

 ikke udviser reaktivitet med HIV-2 specifikke antigener, må blodet kasseres,  

 og vedkommende skal ved næste fremmøde undersøges med både EIA og  

 konfirmatorisk test.
Er disse undersøgelser negative, har den pågældende med  

 stor sandsynlighed ikke anti-HIV-1/-2 i blodet.
De serologiske fund udelukker  

 derfor ikke den pågældende person fra fremtidig bloddonorvirksomhed.
 Er den konfirmatoriske prøve ved det næste fremmøde igen ikke-konklusiv  

 handles på samme måde som første gang donor findes ikkekonklusiv i den  

 konfirmatoriske test.
Såfremt den konfirmatoriske test kan bekræfte forekomst af HIV-1  

 antistof, betragtes donor som inficeret med HIV-1 virus.
Er der reaktivitet  

 med det HIV-2 specifikke antigen samtidig med en konklusivt positiv  

 reaktion med de HIV-1 specifikke antigener, kan donor betragtes som HIV-1  

 inficeret, og det overlades til den infektionsmedicinske afdeling, hvortil  

 donor henvises at afklare betydningen af den samtidige reaktivitet med HIV-2  

 antigenet.
Påvises der reaktivitet med det HIV-2 specifikke detektionsantigen  

 samtidig med, at der er inkonklusiv eller ingen reaktivitet med HIV-1  

 deriverede antigener, skal prøven underkastes videregående konfirmatorisk  

 analyse med henblik på at be- eller afkræfte forekomst af HIV-2 antistoffer,  

 for eksempel ved anvendelse af en immunoblotting metode baseret på et HIV-2  

 lysat.
Kan tilstedeværelse af HIV-2 antistoffer bekræftes, betragtes donor  

 som HIV-2 inficeret.
Kan tilstedeværelse af HIV-2 antistoffer ikke bekræftes  

 i de videregående analyser, betragtes donors reaktionsmønster som  

 inkonklusivt.
4. Information til donor Den for blodbanken ansvarlige læge skal sikre, at hver bloddonor forud for  

 tapning er informeret svarende til indholdet af Sundhedsstyrelsens pjece:  

 »Det bør en bloddonor vide om AIDS« af januar 1991. Ved hver  

 tapning skriver bloddonoren under på at have læst »Vigtig meddelelse til  

 alle bloddonorer om AIDS« af januar 1991 (findes på bagsiden af  

 ovennævnte pjece), og at han/hun ikke har haft en adfærd, der indebærer  

 risiko for at være smittet.
Donorer, der er fundet positive for HIV-1 og/eller HIV-2 antistof i de  

 videregående konfirmatoriske analyser, skal orienteres herom.
Den for  

 blodbanken ansvarlige læge eller en af denne udpeget anden kvalificeret læge  

 bør telefonisk indkalde donor til samtale.
Forud herfor bør der træffes  

 aftale med ambulatoriet ved en infektionsmedicinsk afdeling om eventuel  

 rådgivning og supplerende undersøgelser.
Den tid, der afsættes til at  

 informere donor i blodbanken om undersøgelsesresultatet, bør være passende  

 lang med henblik på en vurdering af, hvorledes bloddonoren reagerer på  

 oplysningen.
Det vil ofte være hensigtsmæssigt, at donor efter konsultationen  

 i blodbanken, såfremt donoren ønsker dette, umiddelbart kan blive modtaget på  

 ambulatoriet ved en infektionsmedicinsk afdeling.
Blodbanken bør i denne  

 forbindelse have mulighed for at tilbyde transport til og fra det pågældende  

 ambulatorium.
Af rent screeningstekniske årsager er det uhensigtsmæssigt fortsat at  

 tappe en bloddonor, som ved successive fremmøder gentagne gange udviser  

 reaktionsmønstret EIA reaktiv/konfirmatorisk test negativ.
Noget tilsvarende  

 gælder donorer, som ved successive fremmøder udviser ikke-konklusivt resultat  

 i den konfirmatoriske test.
Såfremt der ved mindst to spontane fremmøder med mindst 1/2 år mellem  

 første og sidste fremmøde foreligger sådanne reaktionsmønstre, kan donor  

 efter blodbankens nærmere bestemmelser informeres om de screeningstekniske  

 problemer med henblik på at sætte vedkommende i ventekartotek og undlade  

 tapning indtil videre.
Ved informationen af donor må man på det stærkeste  

 understrege, at netop det forhold, at reaktionsmønstret ikke med tiden er  

 udviklet i retning af et positivt reaktionsmønster, utvetydigt viser, at  

 vedkommende ikke er smittet med HIV-1 eller HIV-2.
5. Udredning af eventuelle tranfusionsoverførte  

 tilfælde af HIV-infektion Såfremt blodbanken gennem egne undersøgelser eller efter meddelelse fra  

 anden lægelig instans erfarer, at en person, der er eller har været  

 bloddonor, nu er fundet (og konfirmeret) positiv for HIV-antistof, skal  

 blodbanken så vidt muligt kortlægge, hvorledes de blodportioner, der er  

 tappet efter at vedkommende må antages at være blevet smittet, er anvendt.  

 Kan smittetidspunktet ikke fastlægges, bør man gå tilbage til 1. januar 1978,  

 subsidiært til et år før sidste negative anti-HIV-undersøgelse.
Giver  

 kortlægningen anledning til en formodning om, at en recipient har modtaget  

 HIV-inficeret blod eller blodkomponenter, drøftes den videre udredning med  

 den transfusionsansvarlige kliniske afdeling, eventuelt i samarbejde med det  

 ambulatorium ved en infektionsmedicinsk afdeling, hvortil bloddonor er  

 henvist.
Der bør herunder lægges vægt på, om underretning af den pågældende  

 recipient kan tænkes at få betydning for denne med hensyn til begrænsning af  

 smittespredning til andre.
Hvis der skal foretages videregående undersøgelser  

 vedrørende recipienterne, skal disses samtykke hertil indhentes.
 Såfremt blodbanken har leveret blod/plasma til videre forarbejdning,  

 påhviler det blodbanken at informere modtageren herom.
Såfremt der ved den kliniske udredning af et tilfælde af HIV-infektion  

 eller AIDS konstateres stærke indicier for, at tilfældet kan være  

 transfusionsbetinget, skal blodbanken drage omsorg for, at tilfældet så vidt  

 muligt efterundersøges med henblik på at afsløre, om en af de transfusioner,  

 patienten tidligere har modtaget, har kunnet være ansvarlig for  

 HIV-infektionen.
Hvis der herunder skal foretages anti-HIV undersøgelse af  

 tidligere donorer, skal disses samtykke hertil indhentes.
Hvis der ved  

 udredningen findes stærke indicier for, at en given donor kan have afgivet  

 HIV-inficeret blod, udredes eventuelle andre bloddonationer fra denne donor  

 som beskrevet.
6. Indberetning Blodbanken skal månedligt på særligt skema sende indberetning om den  

 foretagne anti-HIV screening af bloddonorer.
Endvidere skal blodbanken  

 indberette de i punkt 5 nævnte tilfælde.
Indberetningerne skal ske til  

 Statens Seruminstitut, epidemiologisk afdeling, hvorfra indberetningsskemaer  

 kan rekvireres.
