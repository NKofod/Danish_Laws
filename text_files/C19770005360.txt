 Indledning.
 1. Den 6. maj 1976 blev der afsluttet en overenskomst  

 til undgåelse af dobbeltbeskatning m.m., mellem Danmark og Tanzania.
 Overenskomsten indeholder en række bestemmelser, der medfører afvigelser  

 fra skattelovgivningens almindelige regler i tilfælde, hvor en skatteyder  

 ellers ville blive udsat for dobbeltbeskatning på grund af sammenstødende  

 skattekrav fra Danmark og Tanzania.
 Overenskomsten følger i store træk den af OECD i 1963 udarbejdede  

 modelkonvention, som også er lagt til grund i de nyere aftaler, som Danmark  

 har indgået med andre lande.
 I det følgende vil der navnlig blive gjort bemærkninger til de artikler,  

 der afviger fra modelkonventionen, eller som har særlig betydning.
 Ikrafttræden.
(Artikel 30) 2. Overenskomsten trådte i kraft den 31. december 1976  

 og finder anvendelse for så vidt angår skatter af indkomst, der er oppebåret  

 fra og med den 1. januar 1977, og af formue, der ansættes for året 1977, og  

 af følgende år.
Samtidig ophører dobbeltbeskatningsoverenskomsten mellem  

 England (Storbritannien og Nordirland) og Danmark af 27. marts 1950, som med  

 visse ændringer har fundet anvendelse på Tanganyika og Zanzibar ved  

 notevekslinger af 17. januar 1959 og 31. oktober 1960 og på Tanzania ved  

 notevekslinger af 13. marts 1964 og 4. august 1964, at være gældende mellem  

 Danmark og Tanzania.
 Skatter.
 (Artikel 2).
3. De skatter, der omfattes af overenskomsten er i  

 Tanzania de indkomstskatter, der er omfattet af den tanzanianske  

 indkomstskattelov (Income Tax Act.). Der er ingen formueskat i Tanzania.
I  

 Danmark omfatter overenskomsten indkomstskatterne til staten (herunder  

 folkepensionsbidragene og bidraget til dagpengefonden), de kommunale og  

 amtskommunale indkomstskatter samt formueskatten til staten.
 Endvidere finder overenskomsten anvendelse på alle andre skatter af samme  

 eller væsentlig samme art, der fremtidigt måtte blive indført som tillæg til  

 eller i stedet for gældende skatter.
 Definitioner.
 (Artikel 3-5).
 4. Vedrørende definitionerne i art. 3 skal det  

 fremhæves, at overenskomsten for begge lande gælder kontinentalsoklen, medens  

 den - for så vidt angår Danmark - ikke gælder for Færøerne og Grønland, jfr.  

 art. 3, stk. 1, a) og b).
 5. Efter art. 5, stk. 2, g) vil stedet for et  

 bygnings-, anlægs- eller monteringsarbejde med en varighed af mere end 6  

 måneder udgøre et fast driftssted, medens der efter modelkonventionen kræves  

 12 måneder.
 Fordeling af beskatningsretten mellem kildestat og bopælsstat.
 (Artikel 6-23).
 6. Bestemmelserne følger i store træk  

 modelkonventionen, og afvigelserne fra denne skyldes hovedsagelig de særlige  

 forhold, der gør sig gældende i Tanzania som et udviklingsland.
7. Som en tilføjelse til modelkonventionen bestemmer  

 art. 7, stk. 3, at hvor et foretagende i en af staterne har fast driftssted i  

 den anden stat og sælger varer eller tilbyder tjenester af samme art som de,  

 der sælges fra det faste driftssted, kan foretagendets fortjeneste henføres  

 til det faste driftssted, medmindre foretagendet kan godtgøre, at, sådanne  

 salg eller tjenester ikke kan henføres til det faste driftssted.
Der er  

 således tale om en omvendt bevisbyrde.
 8. Art. 8, stk. 1, der alene omhandler luftfart, er  

 indholdsmæssigt i overensstemmelse med OECDs modelkonvention art. 8, stk. 1.
Art. 8, stk. 2 vedrørende skibsfart afviger derimod indholdsmæssigt i  

 betydelig grad fra den tilsvarende bestemmelse i modelkonventionen, idet det  

 bestemmes, at fortjeneste, oppebåret ved international skibsfart, kan  

 beskattes i begge de kontraherende stater i overensstemmelse med hvert lands  

 interne lovgivning.
Såfremt rederiet er hjemmehørende i en af de  

 kontraherende stater og oppebærer skibsfartsindtægter i den anden  

 kontraherende stat, beregnes skatten på grundlag af 5 pct. af  

 bruttofragtindtægten og nedsættes herefter med halvdelen.
Et dansk rederi,  

 der oppebærer fragtindtægter i Tanzania vil herefter blive beskattet med for  

 tiden 26 5/8 pct. af 5 pct. af bruttofragtindtægten i Tanzania.  

 Dobbeltbeskatningen ophæves under anvendelse af bestemmelserne i art. 24.
9. Beskatningsretten til aktieudbytter (art. 10) er,  

 som i modelkonventionen, tillagt bopælslandet, men kildelandet er berettiget  

 til en kildeskat på 15 pct.
Denne procentsats finder anvendelse, uanset om  

 udbyttemodtagerne er et selskab eller ikke.
 10. Også beskatningsretten til renter (art. 11) er,  

 som i modelkonventionen, tillagt bopælslandet, men kildelandet er berettiget  

 til en kildeskat på 12 1/2 pct.
11. Royalties (art. 12) kan ifølge modelkonventionen  

 alene beskattes i modtagerens bopælsstat, medens denne overenskomst giver  

 kildelandet ret til at beskatte royalties med 20 pct.
Det er derfor i stk. 5  

 - svarende til art. 11, stk. 5 om renter - bestemt, hvorfra royalties skal  

 anses at hidrøre.
12. Beskatningsretten til fortjeneste ved afståelse af  

 fast ejendom, erhvervsformue i faste driftssteder og aktiver, som hører til  

 et fast sted, tilkommer ifølge art. 13 i overensstemmelse med  

 modelkonventionens regler den stat, hvori aktivet befinder sig.
Fortjeneste  

 ved afståelse af skibe og luftfartøjer, der benyttes i international trafik,  

 jfr. art. 23, stk. 3, kan kun beskattes i den stat, hvori foretagendets  

 virkelige ledelse har sit sæde.
 Fortjeneste ved afståelse af alle andre aktiver end de nævnte kan kun  

 beskattes i afhænderens bopælsstat.
13. Eksperthonorarer (art. 14) er ikke omtalt i  

 modelkonventionen.
Bestemmelsen giver bopælslandet ret til at beskatte  

 sådanne honorarer, medens kildelandet maksimalt kan beskatte honorarerne med  

 20 pct.
Vederlag for tjenesteydelser af denne art er ikke undergivet  

 begrænset skattepligt i Danmark (som kildeland).
 Bestemmelsen i art. 14 gør det muligt for Tanzania at beskatte disse  

 eksperthonorarer, der nærmere defineres i artiklens stk. 3, som kildeland,  

 idet bestemmelserne i art. 7 og art. 15 ellers ville have haft til resultat,  

 at honorarerne normalt kun ville kunne beskattes i Danmark.
 Art. 14, stk. 5, indeholder - på samme måde som rente- og  

 royaltybestemmelserne - regler om, hvorfra eksperthonorarer skal anses at  

 hidrøre.
14. Artikel 15 om beskatning af indkomst ved frit  

 erhverv er i overensstemmelse med modelkonventionens art. 14.  

 Beskatningsretten tilkommer herefter bopælsstaten, medmindre den  

 skattepligtige har et fast sted i kildestaten.
I så fald kan kildestaten  

 beskatte den del af indkomsten, der kan henføres til det faste sted.
 15. Artikel 16 om beskatning af vederlag for  

 personlige tjenesteydelser svarer til modelkonventionens artikel 15, således  

 at hovedreglen er, at beskatningsretten tilkommer den stat, hvori arbejdet er  

 udført.
I artikel 16, stk. 2, findes den såkaldte "183-dages regel",  

 hvorefter vederlag som en person, der er hjemmehørende i den ene  

 kontraherende stat, oppebærer for tjenesteydelser udført i den anden  

 kontraherende stat, beskattes i bopælsstaten, når modtageren opholder sig i  

 den anden stat i en eller flere perioder, der tilsammen ikke overstiger 183  

 dage inden for vedkommende kalenderår.
Det er en betingelse, at vederlaget  

 betales af eller for en arbejdsgiver, der ikke er hjemmehørende i den anden  

 stat, og at det ikke udredes af et fast driftssted eller et fast sted, som  

 arbejdsgiveren har i den anden stat.
 Ifølge stk. 3 tilkommer beskatningsretten til vederlag for arbejde om bord  

 på skib eller luftfartøj i international trafik den stat, hvori virksomhedens  

 virkelige ledelse har sit sæde.
 Af stk. 3, sidste pkt. fremgår, at vederlag for arbejde om bord på et  

 luftfartøj, der benyttes i international trafik af SAS, til personer, der er  

 hjemmehørende i Danmark, kun kan beskattes i Danmark.
 16. Artikel 17 giver - i overensstemmelse med  

 modelkonventionen - beskatningsretten til bestyrelseshonorarer m.v. til den  

 stat, hvori selskabet er hjemmehørende.
17. Kunstnere og sportsfolks honorarer (artikel 18)  

 kan beskattes i den stat, hvori virksomheden udøves.
Dette gælder, selvom  

 indtægten ikke tilfalder de pågældende selv, men en anden person, jfr.  

 artiklens stk. 2. Ifølge stk. 3 kan sådanne indkomster dog kun beskattes i  

 udsendelsesstaten, såfremt der er tale om besøg, der helt eller i alt  

 væsentligt er støttet af offentlige midler fra denne stat.
 18. Private pensioner og lignende, der er vederlag for  

 tidligere tjenesteydelser, kan kun beskattes i modtagerens bopælsstat, jfr.  

 artikel 19, stk. 1.
 Ifølge artikel 19. stk. 2, kan udbetalinger efter  

 socialforsikringslovgivningen i en af staterne beskattes i denne stat.  

 Eksemplevis vil dansk folkepension være omfattet af denne bestemmelse,  

 således at den begrænsede skattepligt kan opretholdes.
 19. Artikel 20 indeholder bestemmelser om offentlige  

 lønninger og pensioner svarende til modelkonventionen.
20. Artikel 21 indeholder regler om beskatning af  

 studerende m.v.
Bestemmelsens stk. 1 svarer indholdsmæssigt til  

 modelkonventionens regler.
Bestemmelsens stk. 2 åbner dog mulighed for, at en studerende i et vist  

 omfang kan tage beskæftigelse i en af staterne, uden at der bliver tale om  

 beskatning i den stat, hvor arbejdet er udført.
Betingelserne herfor er, at  

 arbejdsperiodens eller -periodernes samlede længde inden for et kalenderår  

 ikke må overstige 183 dage, at arbejdet har direkte forbindelse med  

 uddannelsen, samt at den studerende ikke var hjemmehørende i den stat, hvor  

 arbejdet er udført, umiddelbart før uddannelsen blev påbegyndt.
 Opmærksomheden henledes på, at stipendiater fra Tanzania i  

 overensstemmelse med den bemyndigelse, der er tillagt ministeren for skatter  

 og afgifter i tekstanmærkningerne til de årlige finanslove, også kan fritages  

 for beskatning af stipendier modtaget fra Danmark.
 21. Ifølge artikel 22 kan indkomster, der ikke er  

 omtalt i andre artikler i overenskomsten, kun beskattes i bopælslandet.
 22. Artikel 23 om beskatning af formue er i  

 overensstemmelse med modelkonventionens artikel 22. Som nævnt finder der for  

 tiden ingen formuebeskatning sted i Tanzania.
 Metode til ophævelse af dobbeltbeskatning.
 (Artikel 24).
23. Begge lande skal som hovedregel benytte den  

 såkaldte "credit-metode" til ophævelse af dobbeltbeskatning.
Reglen  

 svarer til ligningslovens § 33.
Art. 24, stk. 4, omhandler de tilfælde, hvor bopælsstaten skal følge  

 "exemptionsmetoden". Metoden finder anvendelse, når indkomst eller  

 formue kun kan beskattes i kildestaten.
Nedslag beregnes efter samme  

 principper som i ligningslovens § 33A ("ny exemption"). Metoden  

 anvendes i forbindelse med artiklerne 8, stk. 1 (luftfart), 13, stk. 2, andet  

 afsnit (afståelse af skibe og fly i international trafik), 20 (offentligt  

 hverv) og 23, stk. 3 (formuebeskatning af skibe og fly i international  

 trafik).
 Stk. 5  indeholder specielle regler, hvorefter Danmark  

 skal give credit også for sådanne tanzanianske skatter, som i henhold til  

 tanzanianske lovbestemmelser er blevet eftergivet eller nedsat udfra  

 udviklingssynspunkter.
 Gensidig bistand.
24. I artikel 27 findes en bestemmelse om udveksling  

 af oplysninger.
Henvendelse til Tanzania om oplysninger skal ske gennem  

 skattedepartementet.
 Overenskomsten fastsætter derimod ikke pligt til bistand med hensyn til  

 inddrivelse af skatter.
 Forskellige bestemmelser.
25. Artikel 25 indeholder en  

 ikke-diskriminationsbestemmelse.
Artikel 26 giver regler for indgåelse af  

 gensidige aftaler, herunder i tilfælde, hvor en person anser sig beskattet i  

 strid med overenskomsten.
Endelig indeholder artikel 28 en regel om  

 privilegier for diplomater m.v.
 Overenskomstens praktisering.
26. Overenskomstens bestemmelser skal praktiseres ved  

 selve skatteligningen.
Forskudsregistreringen for indkomståret 1977 vil på  

 begæring kunne ændres, jfr. kildeskattelovens § 53, såfremt den er foretaget  

 i strid med overenskomsten.
 27. Tvivlsspørgsmål med hensyn til overenskomstens  

 praktisering skal forelægges for skattedepartementet.
 Skattedepartementet, den 3. marts 1977.
Hans P.
Gøtrik.
/ E.
Møller.
