Betænkning afgivet af Europaudvalget den 2. marts 2018 Betænkning over Forslag til folketingsbeslutning om indførelse af en social protokol til Lissabontraktaten [af Finn Sørensen (EL), Henning Hyllested (EL), Christian Juhl (EL) og Søren Søndergaard (EL)]:
1. Udvalgsarbejdet Beslutningsforslaget blev fremsat den 13. oktober 2017 og var til 1. behandling den 12. december 2017. Beslutningsforslaget blev efter 1. behandling henvist til behandling i Europaudvalget.
Møder Udvalget har behandlet beslutningsforslaget i 3 møder.
Deputationer Byggefagenes Samvirke har mundtligt over for udvalget redegjort for deres holdning til beslutningsforslaget.
Spørgsmål Udvalget har stillet 1 spørgsmål til beskæftigelsesministeren til skriftlig besvarelse, som forventes besvaret inden 2. behandling.
2. Indstillinger og politiske bemærkninger Et flertal i udvalget (DF, V, LA og KF) indstiller beslutningsforslaget til forkastelse.
Dansk Folkeparti, Venstre, Liberal Alliance og Det Konservative Folkeparti er enige i, at økonomiske rettigheder i EU ikke skal trumfe arbejdstagernes rettigheder.
Partierne finder det endvidere væsentligt, at der ikke sker social dumping i EU, og at medlemslandene og arbejdsmarkedets parter har det fornødne råderum til at bekæmpe social dumping nationalt.
Partierne finder imidlertid ikke, at en social protokol som foreslået af Enhedslisten er et hensigtsmæssigt middel.
Partierne finder, at rækkevidden af forslaget er uklar, og at man dermed overlader EU-Domstolen et stort fortolkningsansvar.
Da forslaget samtidig giver fagbevægelsen nogle rettigheder i tilfælde af en arbejdskonflikt, vil forslaget kunne berøre det danske arbejdsretlige system.
Partierne bemærker også, at forslaget fra den europæiske fagbevægelse, som nærværende beslutningsforslag er baseret på, indeholder en pligt for EU til ikke at sænke niveauet for allerede opnåede rettigheder.
Partierne finder, at en sådan bestemmelse kan være til hinder for f.eks. indeksering af børnechecken, adgang til sociale ydelser og indkomsterstattende ydelser såsom dagpenge og kontanthjælp, optjeningsprincipper til sociale ydelser og SU til såkaldt vandrende arbejdstagere og forhindre etableringen af en definition af, hvad en vandrende arbejdstager overhovedet er.
Endelig gør partierne opmærksom på, at der blandt andre lande i EU er ønsker om en styrket social dimension.
Partierne ønsker ikke at overføre nye kompetencer til EU på det sociale område, da det skal forblive nationale kompetencer, herunder  men ikke begrænset til  spørgsmålet om lønvilkår, arbejdsforhold og arbejdsmarkedets parters kompetence.
Såfremt Danmark fremsætter ønske om en social protokol, vil det styrke de kræfter i EU, der ønsker mere EU-regulering på det sociale område.
En social protokol er således udtryk for mere EU-regulering, og det er aftalepartierne imod.
 Et mindretal i udvalget (S, EL, ALT, RV og SF) indstiller beslutningsforslaget til vedtagelse uændret.
Socialdemokratiet, Enhedslisten, Alternativet, Radikale Venstre og Socialistisk Folkeparti mener, at en social protokol som foreslået af EFS (Den Europæiske Faglige Samarbejdsorganisation) vil beskytte de nationale regler om faglige og sociale rettigheder og forhindre, at disse bliver underordnet de økonomiske friheder  reglerne om fri bevægelighed af kapital, arbejdskraft, varer og tjenesteydelser.
En sådan protokol er nødvendig for at sikre, at de økonomiske friheder ikke får forrang på bekostning af lønmodtagerrettigheder, når Europa-Kommissionen kommer med nye forslag, når der vedtages lovgivning, og når EU-Domstolen træffer afgørelser.
Protokollen sikrer dermed, at lønmodtagerrettigheder ikke forringes med henvisning til reglerne om de økonomiske friheder.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Kenneth Kristensen Berth (DF) nfmd.
Peter Kofod Poulsen (DF) Claus Kvist Hansen (DF) Mikkel Dencker (DF) Hans Kristian Skibby (DF) Karina Due (DF) Jan E.
Jørgensen (V) Marcus Knuth (V) Erling Bonnesen (V) Jakob Ellemann-Jensen (V) Eva Kjer Hansen (V) Mads Fuglede (V) Christina Egelund (LA) Villum Christensen (LA) Rasmus Jarlov (KF) Jens Joel (S) Lars Aslan Rasmussen (S) Kaare Dybvad (S) Erik Christensen (S) fmd.
Mette Reissmann (S) Peter Hummelgaard Thomsen (S) Claus Larsen-Jensen (S) Søren Søndergaard (EL) Nikolaj Villumsen (EL) Finn Sørensen (EL) Rasmus Nordqvist (ALT) Christian Poll (ALT) Zenia Stampe (RV) Holger K.
Nielsen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
