 Der har overfor Momsnævnet været rejst spørgsmål om fradragsret for moms  

 af udgifter til ombygning af et lokale, hvor der blev etableret et  

 svømmebassin, og for køb af motionsredskaber til opstilling i lokalet.
I lokalet, der ligger i forlængelse af virksomhedens produktionslokaler,  

 blev etableret svømmebassin og opstillet et antal motionsredskaber, som kan  

 anvendes af personalet uden for arbejdstid.
I et tilstødende lokale blev  

 etableret bade- og omklædningsfaciliteter med sauna og solarier.
 Told- og Skattestyrelsen fandt ikke, at etablering af svømmebassing og køb  

 af motionsredskaber kunne anses som indkøb til brug for virksomheden, jf.  

 momslovens § 15, stk. 3.
 Told- og Skattestyrelsen nægtede derfor fradrag for moms af udgifter til  

 etablering af svømmebassin og indkøb af motionsredskaber, men godkendte  

 delvis fradragsret vedrørende bade og omklædningsfaciliteterne, herunder  

 sauna og solarier, og tog herved hensyn til, at faciliteterne dels benyttes i  

 forbindelse med anvendelse af svømmebassinet dels sideordnet med  

 virksomhedens eksisterende omklædnings- og vaskefaciliteter.
 Virksomheden gjorde gældende, at indretning af svømmebassin, sauna og  

 omklædningsfaciliteter m.v. i sin helhed er en integreret del af  

 virksomhedens normale omklædnings- og vaskefaciliteter, der er tilknyttet  

 produktionsvirksomheden, og at virksomheden derfor er berettiget til fuld  

 fradragsret for købsmomsen.
 Virksomheden anførte, at et svømmebassin i dag er at betragte som  

 tidssvarende facilitet i forbindelse med de øvrige bade- og  

 omklædningsfaciliteter, og at der derfor bør være fradragsret for købsmomsen.
 Det blev videre anført, at det ikke kan være afgørende for fradragsretten,  

 at faciliteterne benyttes af medarbejderne uden for arbejdstiden, idet  

 faciliteterne vanskeligt kan benyttes i arbejdstiden.
 Nævnet traf afgørelse om, at udgifterne til ombygning af lokale,  

 etablering af svømmebassin og køb af motionsredskaber, herunder sauna og  

 solarium, må anses for afholdt til brug for virksomheden efter momslovens §  

 15, stk. 3. jf. § 16, stk.1.
 Da nævnet ikke fandt, at udgifterne er omfattet af en af bestemmelserne i  

 lovens § 16, stk. 3, tiltrådte nævnet, at der er fuld fradragsret for de  

 momsbelagte indkøb.
