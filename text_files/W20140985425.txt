SU - ansøgningstidspunkt - tilbagevirkende Udelukkelsen af at søge SU med tilbagevirkende kraft gjaldt også en ansøgning om regulering af SU med tilbagevirkende kraft, når reguleringen skulle ske på baggrund af ændringer i forældrenes indkomst.
Din klage vedrørende beregningen af SU til [navn] I brev af 19. april 2013 har du klaget over Styrelsen for Videregående Uddannelsers (herefter: styrelsen) afgørelse af 25. marts 2013 om, at [navn] i 2012 først fra maj 2012 har ret til forhøjet sats for SU, idet du ønsker, at [navn] skal modtage den forhøjede sats fra og med januar 2012.
 Styrelsen har senere ændret afgørelsen således, at [navn] har ret til forhøjet sats for SU fra april 2012.
Ankenævnets afgørelse Nævnet tiltræder styrelsens afgørelse af 25. marts 2013, som ændret ved afgørelse af 15. august 2014, hvorefter [navn] først fra april 2012 kan modtage forhøjet sats for SU.
Retsgrundlag SU-loven (dagældende lovbekendtgørelse nr. 661 af 29. juni 2009, nu lovbekendtgørelse nr. 39 af 15. januar 2014) indeholder bl.a. følgende bestemmelser (uddrag):
§ 38 b. (. . .) Stk. 2. Uddannelsesstøtte udbetales forud i månedlige rater, jf. dog §§ 38 c og 38 d, og kan tidligst udbetales fra begyndelsen af den måned, hvor ansøgning om støtte er modtaget 1) i styrelsens elektroniske selvbetjeningssystem, jf. § 38 a, stk. 1, (. . .) SU-bekendtgørelsen (dagældende bekendtgørelse nr. 455 af 08. juni 2009, nu bekendtgørelse nr. 792 af 25. juni 2014) indeholder bl.a. følgende bestemmelser (uddrag):
§ 28. Styrelsen kan efter ansøgning fra den uddannelsessøgende fastsætte et andet beregningsgrundlag end forældrenes indkomstgrundlag, hvis forældrenes indkomst er faldet væsentligt i forhold til den bruttoindkomst, der indgår i indkomstgrundlaget, på grund af 1) længerevarende arbejdsløshed efter afskedigelse, 2) langvarig sygdom, 3) konkurs, 4) betalingsstandsning, 5) overgang til pension eller 6) overgang til efterløn.
Stk. 2. Det nye beregningsgrundlag fastsættes for den del af støtteperioden, det vil sige de måneder i støtteåret, hvor den uddannelsessøgende efter lovens § 2 har ret til uddannelsesstøtte, der ligger efter tidspunktet for indkomstnedgangen.
Beregningsgrundlaget fastsættes på grundlag af forældrenes forventede bruttoindkomst i denne del af støtteperioden omregnet til årsbasis.
(. . .) § 34. Den uddannelsessøgende kan søge om ændring af foreløbigt tildelt uddannelsesstøtte, hvis (. . .) 2) der sker en væsentlig ændring af forholdene for forældrene til en uddannelsessøgende, jf. § 27 og § 28, stk. 2, (. . .) Stk. 3. I det tilfælde, der er nævnt i stk. 1, nr. 2, sker reguleringen tidligst fra begyndelsen af den måned, hvor ansøgningen er modtaget i styrelsens selvbetjeningssystem og tidligst fra begyndelsen af den måned, hvor ændringen er sket.
(. . .) § 35. (. . .) Stk. 5. Undladelse af at søge om uddannelsesstøtte sidestilles med fravalg.
Begrundelse Tilbagevirkende kraft Ifølge lovens § 38 b, stk. 2, har ansøgningstidspunktet betydning for retten til SU på den måde, at det er en betingelse for at opnå ret til SU fra og med en given måned, at den studerende indgiver sin ansøgning senest i den samme måned.
Udelukkelsen af at søge SU med tilbagevirkende kraft gælder også reguleringen af SU på baggrund af ændringer i forældrenes forhold, jf.
SU-bekendtgørelsens § 34, stk. 3.
 [Navn] søgte om ændring af satsen i minSU i april 2012. Ankenævnet er derfor enig med styrelsen i, at [navn] ikke kan modtage den forhøjede sats i månederne før april 2012.
Sagsfremstilling På sagen foreligger en kvitteringsside hentet 21. marts 2011, som er rettet til 14. marts 2012 og dateret som modtaget 14. maj 2012 på [uddannelsessted].
 Det fremgår af ansøgning om SU modtaget 17. april 2012 på [uddannelsessted], at [navn[ søger bruttoindkomsten i støtteperioden lagt til grund (rubrik 22).
 Styrelsen har i brev af 23. april 2012 meddelt [navn], at hun skal dokumentere, at hendes forældre i 2010 eller senere er gået væsentligt ned i indtægt.
 Styrelsen har i brev af 27. juni 2012 meddelt [navn], at hun skal indsende dokumentation for årsagen til, at hun ønsker en aktuel beregning, og at hendes ansøgning ellers ikke kan behandles.
Du har i brev af 15. november 2012 spurgt til sagen og oplyst, at du mistede job i 2010 og gik markant ned i løn.
Du har beskrevet, at I forventer, at den ændrede SU-takst bliver med tilbagevirkende kraft fra januar 2012.
 Styrelsen har i brev af 28. november 2012 meddelt [navn], at hun skal indsende dokumentation for årsagen til, at hun ønsker en aktuel beregning, for at styrelsen kan behandle hendes ansøgning.
 På sagen foreligger en kvitteringsside udskrevet 30. november 2012. Det fremgår ikke, hvornår kvitteringssiden har været modtaget.
 Styrelsen har i brev af 10. december 2012 oplyst [navn] om, at hun skal indsende dokumentation for årsagen til, at hun ønsker en aktuel beregning.
Styrelsen har ved brev af 25. marts 2013 henvist til [navn]' ansøgning af 1. januar 2013 (ansøgningen findes ikke på sagen). Da den beregnede forventede forældreindkomst er større end indkomstgrundlaget for 2013, har styrelsen ikke mulighed for at beregne et større stipendium.
Styrelsen har godkendt aktuel forældreindkomst pr. maj 2012.
 Du har i brev af 19. april 2013 klaget til Ankenævnet for Statens Uddannelsesstøtteordninger og bl.a. anført, at [navn] var SU-berettiget pr. januar 2012.
Styrelsen har i brev af 19. marts 2014 videresendt sagen sammen med en udtalelse til ankenævnet.
Styrelsen har henvist til, at reguleringen tidligst kan ske fra begyndelsen af den måned, hvor ansøgningen er modtaget i styrelsens selvbetjeningssystem, og tidligst fra begyndelsen af den måned, hvor ændringen er sket. [Navn] har søgt om ny beregning af SU den 17. april 2012. Da kvitteringssiden afleveres den 14. maj 2012, betragtes ansøgningen som modtaget den 14. maj 2012.
 Styrelsen har den 15. august 2014 ændret afgørelsen således, at [navn] har ret til forhøjet sats for SU fra april 2012. Styrelsen fastholder, at [navn] ikke kan modtage forhøjet sats fra januar 2012, og har henvist til, at ansøgningen er modtaget i styrelsens selvbetjeningssystem i april 2012.
Ankenævnet har ved breve af 25. marts 2014 og 3. september 2014 fremsendt sagens akter til dig, således at du havde lejlighed til at fremkomme med bemærkninger hertil.
Ankenævnet har ikke modtaget bemærkninger fra dig i den anledning.
