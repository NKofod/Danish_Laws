Ankestyrelsens principafgørelse D-8-99 om fleksjob - uarbejdsdygtighed - dagpenge Resume:
Kommunen var berettiget til at standse dagpengeudbetalingen i et tilfælde, hvor lønmodtageren ventede på etablering af fleksjob, da helbredstilstanden var stationær, og kommunen havde skønnet, at der ikke var mulighed for revalidering eller pension.
Fleksjob kunne således ikke sidestilles med revalidering, og lønmodtageren ansås derfor ikke længere for uarbejdsdygtig.
 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 5, stk. 1 Lov om sygedagpenge - lov nr. 563 af 9. juni 2006 - § 7 Sagsfremstilling:
En lønmodtager blev sygemeldt den 20. marts 1998 på grund af rygsmerter.
Lønmodtageren var i 1995 forsøgt revalideret, hvilket blev opgivet grundet manglende ressourcer.
Der blev derefter indgivet pensionsansøgning den 7. april 1995, som kommunen gav afslag på.
 Lønmodtageren henvendte sig til kommunen den 30. oktober 1997 for at få en beskyttet stilling, hvilket førte til, at kommunen den 12. februar 1998 henviste lønmodtageren til et fleksjob.
 Kommunen standsede dagpengeudbetalingen den 31. juli 1998 med henvisning til at helbredstilstanden var stationær, og at man havde skønnet, at der ikke var mulighed for revalidering eller pension.
 Det Sociale Nævn traf den 28. oktober 1998 afgørelse om, at lønmodtageren fortsat havde ret til dagpenge, da hun ventede på etablering af et fleksjob.
 Sagen blev behandlet i principielt møde med henblik på afklaring af, om fleksjob kan sidestilles med revalidering i henhold til § 53, stk. 2 i Socialministeriets dagældende bekendtgørelse om dagpenge ved sygdom eller fødsel.
-------------------------------------------------------------------- |*) Note: Dagældende retsforskrift var § 53, stk. 2 i               | |Socialministeriets bekendtgørelse nr. 701 af 22. juli 1994. |-------------------------------------------------------------------- Afgørelse:
 Kommunen var berettiget til at standse dagpengeudbetalingen den 31. juli 1998 med henvisning til § 53, stk. 2 i Socialministeriets dagældende bekendtgørelse nr. 701 af 22. juli 1994, idet helbredstilstanden var stationær, og kommunen havde skønnet, at lønmodtageren ikke var berettiget til pension eller revalidering.
 Ankestyrelsen lagde ved afgørelsen vægt på, at lønmodtageren ventede på et fleksjob, hvilket ikke kan sidestilles med, at lønmodtageren er revalideringsberettiget.
 Ankestyrelsen lagde herved vægt på, at kommunens revalideringsskøn i henhold til bekendtgørelsens § 53, stk. 2, ifølge praksis forudsætter, at der er tale om en revalidering, herunder arbejdsprøvning, med sigte på at vende tilbage til arbejdsmarkedet på normale vilkår.
 Ankestyrelsen lagde endvidere vægt på, at det af aktivlovens § 71 fremgår, at mulighederne for revalidering til beskæftigelse på normale vilkår skal være udtømte, før der kan tilbydes fleksjob.
 Ankestyrelsen henviste endelig til Dagpengeudvalgets praksis, som udtrykt i SM D-6-99, hvoraf det fremgår, at dagpengeperioden ikke kunne forlænges under ventetid på etablering af et fleksjob, idet fleksjob ikke kan sidestilles med revalidering.
 Ankestyrelsen ændrede således Det Sociale Nævns afgørelse.
