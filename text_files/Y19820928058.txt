 Udtalt, at et kommunalbestyrelsesmedlem som led i en  

 kommunalbestyrelses pligt til at føre tilsyn med kommunens institutioner har  

 ret til at aflægge besøg på de institutioner m.v., der hører under et udvalgs  

 forvaltningsområde, også selv om kommunalbestyrelsesmedlemmet ikke måtte være  

 medlem af vedkommende udvalg.
Der kan fastsættes nærmere regler for, hvorledes sådanne besøg  

 gennemføres.
Det kan herunder bestemmes, at borgmesteren skal underrettes,  

 forinden besøget gennemføres, og at også lederen af vedkommende institution  

 kan fastsætte regler for besøgets gennemførelse.
Det kan endvidere bestemmes,  

 at borgmesteren og vedkommende udvalgsformand eller i hvert fald  

 institutionslederen kan forlange at ledsage medlemmet under besøget.  

 Medlemmet kan endvidere forlange på egen hånd at tale med eventuelle klienter  

 på institutionen, medmindre de pågældende tilkendegiver, at de ikke ønsker at  

 tale med medlemmet.
 Det kan endelig bestemmes, at vedkommende institutiosleder skal  

 underrette det stående udvalg om besøget og de drøftelser m.v., der måtte  

 være foregået under dette.
 I påtegningsskrivelse af 2. november 1981 (2.kt.j.nr. 4420-67) har  

 socialministeriet udbedt sig en udtalelse fra indenrigsministeriet i  

 forbindelse med spørgsmålet om, i hvilket omfang et medlem af en  

 kommunalbestyrelse kan fordre at aflægge besøg på en institution, der hører  

 under et stående udvalgs forvaltningsområde.
I denne anledning skal man meddele, at det i henhold til den kommunale  

 styrelseslovgivning påhviler kommunalbestyrelsen - eventuelt i samarbejde med  

 udvalget - at føre tilsyn med forvaltningen og institutioner under de enkelte  

 udvalgs områder.
Dette indebærer efter indenrigsministeriets opfattelse, at  

 både de stående udvalg og kommunalbestyrelsens enkelte medlemmer som  

 udgangspunkt må have ret til at aflægge besøg på de institutioner m.v., der  

 hører under et udvalgs forvaltningsområde.
Dette gælder også i tilfælde, hvor  

 et kommunalbestyrelsesmedlem ønsker at aflægge besøg på institutioner, der  

 hører under et udvalg, af hvilket kommunalbestyrelsesmedlemmet ikke måtte  

 være medlem.
 Hvad angår spørgsmålet om de besøg, som det enkelte medlem af  

 kommunalbestyrelsen ønsker at aflægge på institutioner under et udvalgs  

 forvaltningsområde, bemærkes, at udvalget - eventuelt i samarbejde med  

 kommunalbestyrelsen - må have adgang til i et vist omfang at fastsætte regler  

 for, hvorledes sådanne besøg gennemføres.
Da borgmesteren i henhold til § 31,stk. 2, i lov om kommunernes styrelse  

 har den øverste daglige ledelse af kommunens administration, kan det i  

 sådanne forskrifter fastsættes, at borgmesteren skal underrettes om det  

 påtænkte besøg, forinden dette gennemføres, og at han eventuelt kan eller  

 skal underette formanden for vedkommende stående udvalg.
Det kan også i  

 reglerne fastsættes, at medlemmet bør underrette vedkommende institution,  

 forinden besøget gennemføres.
Besøget skal i det hele taget gennemføres på en  

 sådan måde, at det kan indpasses i institutionens daglige arbejdsgang,  

 hvorfor lederen af institutionen også må kunne fastsætte regler for,  

 hvorledes et besøg skal gennemføres.
Det kan ikke udelukkes, at et besøg gennemføres som uanmeldt, men  

 borgmesteren skal underrettes om besøget så betids, at han selv eller den,  

 som han måtte bemyndige hertil, kan ledsage medlemmet.
Medlemmet må endvidere  

 acceptere de vilkår for besøget, som institutionslederen måtte opstille.
Hvis  

 et besøg kommer ubelejligt af hensyn til institutionens daglige rutiner og  

 funktionsdygtighed i øvrigt, må det være muligt at meddele medlemmet, at  

 besøget må finde sted på et senere tidspunkt.
I de nævnte generelle regler for besøg på institutionen kan det være  

 anført, at borgmesteren eller udvalgsformanden kan forlange at ledsage  

 medlemmet på besøget på institutionen, medmindre medlemmet tilkendegiver, at  

 det ønsker at aflægge besøget alene.
Medlemmet kan i så fald ikke forlange at  

 foretage besøget ganske på egen hånd, men medlemmet må acceptere, at  

 vedkommende leder af institutionen ledsager medlemmet på besøget, ikke mindst  

 bl.a. af hensyn til medlemmets personlige sikkerhed, f.eks. ved besøg på  

 værker eller værksteder.
Medlemmet må dog kunne forlange på egen hånd at tale  

 med eventuelle klienter på institutionen, uden at institutionslederen  

 overværer sådanne samtaler, medmindre de pågældende tilkendegiver, at de ikke  

 ønsker at tale med udvalgsmedlemmet.
Medlemmet kan ikke forlange på  

 institutionen at tale med medarbejdere, uden at lederen overværer disse  

 samtaler.
 Det kan endelig i de generelle regler fastsættes, at vedkommende  

 institutionsleder efterfølgende skal underrette det stående udvalg om det  

 gennemførte besøg og de drøftelser m.v., der måtte være foregået under  

 besøget.
De fremsendte bilag følger hoslagt tilbage.
Man skal beklage den sene  

 besvarelse af socialministeriets forespørgsel.
 P.M.V.
 E.B.
Johan Erichsen (* 1) Indenrigsministeriets afgørelser og udtalelser om kommunale forhold  

 1982 1.11.
