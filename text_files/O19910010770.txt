Resumé Justitsministeriet afslog i  

 1991 A  

 's anmodning om aktindsigt i  

 lister med navnene på de personer, som i årene 1988, 1989 og 1990 var  

 beskikket  

 til at møde som medhjælper for Statsadvokaten for Sjælland.  

 Justitsministeriet  

 meddelte A, at listerne - der ikke længere var aktuelle og derfor ikke blev  

 opbevaret af ministeriet - var interne arbejdsdokumenter, der efter lov nr.  

 572  

 af 19. december 1985 om offentlighed i forvaltningen var undtaget fra retten  

 til aktindsigt.
Justitsministeriet lagde til grund, at A's interesse i at  

 modtage listerne bl.a. udsprang af en straffesag.
Ministeriet fandt på denne  

 baggrund ikke at kunne tillægge A's oplysning om at have retlig interesse i  

 at  

 kunne modtage de nævnte lister særlig vægt.
 Ombudsmanden udtalte, at spørgsmålet om meddelelse om aktindsigt  

 i henhold til offentlighedslovens § 4, stk. 1, 1. pkt., bortfaldt, da  

 navnelisterne ikke eksisterede på det tidspunkt, da A anmodede om aktindsigt,  

 og da Justitsministeriet ikke havde pligt til at opbevare listerne,  

 efterhånden  

 som de forældedes.
 Ombudsmanden fandt ikke, at det kunne give anledning til kritik,  

 dersom myndigheden inddrager spørgsmålet om, hvorvidt den aktindsigtssøgende  

 har en særlig interesse i at få de ønskede oplysninger, i vurderingen af, om  

 en  

 begæring om aktindsigt bør imødekommes efter reglerne om meroffentlighed  

 (offentlighedslovens § 4, stk. 1, 2. pkt.) eller på ulovbestemt grundlag.
 Derimod fandt ombudsmanden, at spørgsmålet om den  

 aktindsigtssøgendes eventuelle retlige interesse i at opnå de pågældende  

 oplysninger ikke kunne inddrages i afvejningen af, hvorvidt aktindsigt i  

 henhold til lovens § 11 skulle meddeles i (dele af) interne  

 arbejdsdokumenter. (J.  

 nr. 1991-650-619).
 Aktindsigt i ikke længere eksisterende lister over  

 medhjælpere for statsadvokat.
 A klagede over Justitsministeriets  

 afslag på hans begæring om aktindsigt i lister med navnene på de personer,  

 som  

 i årene 1988, 1989 og 1990 var beskikket til at møde som medhjælper for  

 Statsadvokaten  

 for Sjælland.
 Justitsministeriet anførte i  

 afgørelsen til A bl.a. følgende:
 "...
 De har oplyst, at De har en  

 retlig interesse i sagen, uden at De dog har oplyst nærmere om, hvori denne  

 retlige interesse består.
I den anledning skal  

 Justitsministeriet meddele, at ministeriet ca. hvert halve år udarbejder en  

 liste med navnene på de personer, som er beskikket til at møde som medhjælper  

 for Statsadvokaten for Sjælland.
Ministeriet opbevarer ikke lister, som ikke  

 længere er aktuelle.
De nævnte lister er interne arbejdsdokumenter, der i  

 medfør af lov nr. 572 af 19. december 1985 om offentlighed i forvaltningen, §  

 7, er undtaget fra retten til aktindsigt." Fra Justitsministeriet modtog  

 jeg i anledning af A's klage til mig en udtalelse, hvoraf bl.a. fremgik  

 følgende:
"I den anledning kan  

 Justitsministeriet oplyse, at ministeriet ca. hvert halve år udarbejder  

 ajourførte personalelister, herunder en liste med navnene på de personer, som  

 er beskikket til at møde som medhjælper for Statsadvokaten for Sjælland.  

 Listerne udarbejdes af personalefuldmægtigen i ministeriets 3. kontor og til  

 brug for denne ved den daglige administration af politiets og  

 anklagemyndighedens personale.
Listen indeholder oplysning om navn og  

 tjenestested for de pågældende medhjælpere, om det antal medhjælpersager, den  

 pågældende  

 er forpligtet til at modtage, samt datoen for beskikkelsen.
Listen bliver  

 ikke  

 sendt til andre myndigheder.
Justitsministeriet arkiverer ikke lister, som  

 ikke  

 længere er aktuelle, og de lister, som klageren ønsker aktindsigt i, er  

 derfor  

 ikke længere tilgængelige.
Listerne kan imidlertid rekonstrueres ved en  

 gennemgang af personalesagerne.
Den aktuelle liste, som er udarbejdet i april  

 1991, vedlægges til orientering i kopi.
Klageren har i sin anmodning  

 om aktindsigt anført, at han har en retlig interesse i sagen.
Han har  

 imidlertid ikke ønsket nærmere at oplyse, hvori denne interesse består.  

 Justitsministeriet har på den baggrund lagt til grund, at interessen i at  

 modtage de ovennævnte lister udspringer af en straffesag, som blev afgjort  

 ved  

 Østre Landsrets dom...
 ...
Justitsministeriet har på  

 denne baggrund ikke fundet at kunne tillægge klagerens oplysning om at have  

 retlig interesse i at modtage de  

 nævnte lister særlig vægt.
..." A bemærkede over for mig, at  

 straffesagen mod ham efter hans opfattelse måtte være uden betydning for  

 behandlingen og udfaldet af hans begæring om aktindsigt.
 ...
 I en skrivelse til A udtalte  

 jeg følgende:
 "1) Efter bestemmelsen i  

 § 4, stk. 1,  

  

 1. pkt.  

  

 , i lov nr. 572  

 af 19. december 1985 om offentlighed i forvaltningen kan enhver med de  

 undtagelser, der er nævnt i lovens §§ 7-14, forlange at blive gjort bekendt  

 med  

 dokumenter, der er indgået til eller oprettet af en forvaltningsmyndighed som  

 led i administrativ sagsbehandling i forbindelse med dens virksomhed.
Som det fremgår af  

 bestemmelsens ordlyd, er det en forudsætning for meddelelse af aktindsigt, at  

 begæringen herom vedrører eksisterende dokumenter.
Har en myndighed således  

 tilintetgjort et dokument, vil spørgsmålet om aktindsigt normalt bortfalde.  

 Havde myndigheden været forpligtet til at bevare et dokument - eller bestemte  

 oplysninger i et dokument - som nu er bortskaffet, vil det efter  

 omstændighederne  

 kunne udløse en påtale over for myndigheden; men om aktindsigt vil der efter  

 sagens natur normalt ikke kunne blive tale, medmindre dokumentets indhold  

 lader  

 sig rekonstruere, f. eks. ved uddrag af oplysninger fra andre sager - og de  

 almindelige betingelser for aktindsigt er opfyldt.
De navnelister, der er  

 omfattet af Deres begæring om aktindsigt, eksisterede efter det oplyste ikke  

 længere på det tidspunkt, da anmodningen om aktindsigt blev fremsat.  

 Justitsministeriet har ej heller haft pligt til at opbevare listerne,  

 efterhånden som de forældedes.
Allerede af denne grund bortfalder spørgsmålet  

 om aktindsigt i henhold til offentlighedslovens § 4, stk. 1, 1. pkt. - også  

 uanset muligheden for at rekonstruere listernes indhold ved uddrag af  

 personalesagerne for de medhjælpere, der har været ansat i anklagemyndigheden  

 på de givne tidspunkter.
Jeg har overvejet, om Deres  

 aktindsigtsbegæring af Justitsministeriet burde have været opfattet som en  

 begæring om indsigt i (bestemte dele af) de eksisterende personalesager, og  

 om  

 ministeriet på dette grundlag burde have vurderet, om Deres begæring i så  

 henseende skulle imødekommes efter § 4, stk. 1, 1. pkt.
Jeg finder imidlertid  

 ikke, at dette er tilfældet, idet De - i forhold til personalesagerne - ikke  

 kan siges at have opfyldt den særlige betingelse for at opnå aktindsigt,  

 hvorefter begæringen "skal angive de dokumenter eller den sag, som den  

 pågældende ønsker at blive gjort bekendt med" (jf. offentlighedslovens §  

 4, stk. 3.).
 Sammenfattende er det  

 herefter min opfattelse, at Deres begæring om aktindsigt i de ikke længere  

 eksisterende lister ikke er omfattet af hovedreglen i § 4, stk. 1, 1. pkt.
 2) Spørgsmålet om, hvorvidt  

 Justitsministeriet bør meddele Dem de ønskede oplysninger, må herefter bero  

 på  

 reglerne om den såkaldte "meroffentlighed" eller på en eventuel  

 ulovbestemt pligt til at meddele oplysninger om myndighedens virksomhed,  

 bemanding mv.
 Om meroffentlighed indeholder  

 offentlighedslovens § 4, stk. 1, 2. pkt., følgende bestemmelse:
 "En  

 forvaltningsmyndighed kan give aktindsigt i videre omfang, medmindre andet  

 følger af regler om tavshedspligt mv.".
 I et tilfælde som det  

 foreliggende kan det ikke give mig anledning til kritik, dersom myndigheden  

 inddrager spørgsmålet om, hvorvidt den aktindsigtssøgende har en særlig  

 interesse i at få de ønskede oplysninger, i vurderingen af, om begæringen bør  

 imødekommes efter reglerne om meroffentlighed (eller på ulovbestemt  

 grundlag).
De har over for  

 Justitsministeriet oplyst, at De har en retlig interesse i, at begæringen om  

 aktindsigt imødekommes.
De har dog ikke oplyst nærmere om, hvori denne  

 retlige  

 interesse består.
 Af Justitsministeriets  

 udtalelse...fremgår det, at ministeriet har lagt til grund, at Deres  

 interesse  

 i at modtage de nævnte lister udspringer af en straffesag mod Dem.  

 Justitsministeriet  

 fandt imidlertid ikke at kunne tillægge Deres ikke nærmere præciserede  

 oplysning om, at De havde retlig interesse i at modtage de nævnte lister,  

 særlig vægt.
Afgørelsen af, hvorvidt en  

 anmodning om aktindsigt bør imødekommes efter § 4, stk. 1, 2. pkt. - eller på  

 ulovbestemt grundlag - beror i vidt omfang på en skønsmæssigt præget  

 vurdering.  

 En sådan vurdering kan jeg efter de regler, der gælder for min virksomhed,  

 ikke kritisere, medmindre der foreligger særlige omstændigheder.
Efter min  

 gennemgang af sagen har jeg ikke fundet, at der foreligger sådanne særlige  

 omstændigheder.
 3) Selv om jeg - som det er  

 fremgået - ikke kan kritisere selve dette, at Justitsministeriet har afslået  

 Deres begæring om aktindsigt, giver ministeriets afgørelse mig anledning til  

 følgende bemærkning:
 Justitsministeriet begrundede  

 afgørelsen...med, at de nævnte lister efter bestemmelsen i  

 offentlighedslovens  

 § 7 er undtaget fra retten til aktindsigt, da listerne anses for interne  

 arbejdsdokumenter.
 Jeg har ikke fundet anledning  

 til at tage stilling til, hvorvidt de nævnte lister kan antages at være  

 interne  

 arbejdsdokumenter efter offentlighedslovens § 7. Men dersom det antages, at  

 der  

 er tale om internt arbejdsmateriale, bemærker jeg følgende om  

 Justitsministeriets  

 begrundelse for sin afgørelse:
Justitsministeriet har ikke i  

 sin begrundelse taget stilling til, hvorvidt dokumenterne eller dele heraf  

 alligevel måtte være omfattet af retten til aktindsigt.
Særligt bestemmelsen  

 i  

 offentlighedslovens § 11, stk. 1, om oplysninger i dokumenter, der er  

 omfattet  

 af § 7 og § 10, nr. 1-5, om faktiske omstændigheder, der er af væsentlig  

 betydning for sagsforholdet, kunne herved komme i betragtning.
Ved  

 afvejningen  

 af, hvorvidt aktindsigt i henhold til § 11 skal meddeles i (dele af) interne  

 arbejdsdokumenter, kan spørgsmålet om den aktindsigtssøgendes eventuelle  

 retlige interesse i at opnå de pågældende oplysninger ikke inddrages.
 Jeg har samtidig hermed gjort  

 Justitsministeriet bekendt med min opfattelse under punkt 1, 2 og 3.
