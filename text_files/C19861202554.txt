 Skrivelse om at en samtale med en præst om private familiemæssige  

 forhold er omfattet af bestemmelsen i DL 2-5-20 om, at en præst ikke må  

 åbenbare, hvad præsten er blevet bekendt med i lønligt skriftemål.
 Kirkeministeriets skrivelse af 5. februar 1986 til biskoppen over Y stift.
I skrivelse af 9. september 1985 har H klaget over provst N.N, fordi denne  

 i forbindelse med en verserende sag mellem klageren og dennes tidligere  

 ægtefælle om ændring af samkvemsret havde udfærdiget en erklæring til brug  

 ved sagens behandling i familieretsdirektoratet.
Erklæringen var ifølge  

 klageren udfærdiget på grundlag af en samtale, som klageren havde haft med  

 provsten.
 I erklæringen siges det bl.a.:
»Jeg har i sin tid viet H og M.
Og jeg havde, inden skilsmissen, en  

 samtale med H.
Jeg fik under denne samtale det indtryk, at den dybeste årsag  

 til den forestående skilsmisse, var M's gamle, nu afdøde, fader, som boede  

 hos dem.
H ville ikke dele sin mand med den gamle far - hun ville være ene om  

 sin mands kærlighed.
Jeg mener, at det samme gentager sig nu i forholdet mellem M, B og H.
H  

 vil ikke dele sønnen B med B's far.« Provst N.N. har erklæret sig om klagen i skrivelse af 4. oktober 1985 Ministeriet skal i anledning heraf udtale, at efter bestemmelsen i Danske  

 Lov 2-5-20 må en præst ikke åbenbare, hvad præsten er blevet bekendt med i  

 »lønligt skriftemål«.
Hvornår skriftemål foreligger, er vanskeligt entydigt at afgrænse.
Den her  

 omtalte samtale fandt sted under fire øjne, og klageren har opfattet den som  

 fortrolig.
Ministeriet må på det foreliggende grundlag anse samtalen for at  

 være af sjælesørgerisk natur og dermed omfattet af Danske Lovs bestemmelse.
En præst har iøvrigt tavshedspligt efter tjenestemandslovens § 10, stk. 2,  

 med hensyn til de forhold, som præsten i medfør af sin stilling bliver  

 bekendt med, og hvis hemmeligholdelse ifølge sagens natur er påkrævet eller  

 bliver ham foreskrevet.
Yderligere omtales tjenestemænds tavshedsforpligtelse  

 i straffelovens § 152 og § 264 b.
Den meget væsentlige interesse, som det offentlige tillægger en præsts  

 pligt til at bevare tavshed om de forhold, der betros ham, eller som han  

 bliver bekendt med i kraft af sin tjeneste, har fundet udtryk i den  

 enestående stilling, som retsplejelovens § 170 tillægger præster i  

 folkekirken eller anerkendte trossamfund.
Efter denne bestemmelse kan  

 vidneforklaring ikke afkræves præster om det, som er kommet til deres  

 kundskab ved udøvelsen af deres virksomhed.
Som det følger af foranstående er der tale om en fundamental forpligtelse  

 for en præst, uden hvilken præstestillingens varetagelse ville være  

 udelukket.
Der bør derfor udvises den største påpasselighed med hensyn til  

 iagttagelse af grænserne for tavshedspligten, da en overskridelse ikke blot  

 vil være skadelig for den private, men tillige have en generel skadevirkning  

 for præstestillingen som sådan.
I denne forbindelse henviser man tillige til  

 tjenestemandslovens § 10, stk. 1, hvorefter en tjenestemand  

 samvittighedsfuldt skal overholde de regler, der gælder for hans stilling, og  

 såvel i som udenfor tjenesten vise sig værdig til den agtelse og tillid, som  

 stillingen kræver.
Det er ministeriets opfattelse, at provst N.N. har overskredet sin  

 tavshedsforpligtelse overfor klageren ved at udtale sig om, hvad han under en  

 samtale med klageren har fået som indtryk.
Erklæringen fremtræder således, at  

 man må tro, at samtalens indhold har bibragt provsten dette indtryk, men selv  

 om dette ikke er tilfældet - hvad provsten hævder - synes der at være tale om  

 brug af viden (eller formodning), som provsten har opnået i sin  

 præstetjeneste.
 I betragtning af at provsten har været i god tro med hensyn til, at der  

 ikke forelå overskridelse af tavshedspligten, finder ministeriet ikke  

 anledning til at foretage videre.
 Klageren og provst N.N. har modtaget kopi af denne skrivelse.
