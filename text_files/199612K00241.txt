Nr LSF 241 Forslag til Lov om ændring af lov om Arbejdsmarkedets Tillægspension Fremsat af Aage Frandsen (SF) Anne Baastrup (SF) Steen Gade (SF) Holger K.  

 Nielsen (SF) den 23. april 1997 § 1 I lov om Arbejdsmarkedets Tillægspension, jf. lovbekendtgørelse nr. 4 af  

 8. januar 1996, foretages følgende ændringer:
 1. § 20 affattes således:
»§ 20. Arbejdsmarkedets Tillægspension ledes af et  

 repræsentantskab og en bestyrelse.« 2. § 21 affattes således:
 »§ 21. Repræsentantskabet, der består af 109 medlemmer,  

 vælges af alle, der er medlem af Arbejdsmarkedets Tillægspension senest 3  

 månder, før valget finder sted, og som på valgdagen er fyldt 18 år.
 Stk. 2. Valgbare er de i stk. 1 nævnte personer.
 Stk. 3. Repræsentantskabet vælges i 8 regioner:
 a) Region 1: Hovedstaden (Københavns og Frederiksberg Kommuner,  

 Københavns, Frederiksborg og Roskilde Amtskommuner) der vælger 33  

 repræsentanter.
 b) Region 2: Øerne (Vestsjællands og Storstrøms Amtskommuner), der vælger  

 11 repræsentanter.
 c) Region 3: Bornholm (Bornholms Amtskommune), der vælger 2  

 repræsentanter.
 d) Region 4: (Fyns Amtskommune), der vælger 11 repræsentanter.
 e) Region 5: Sydjylland (Sønderjyllands, Ribe og Vejle Amtskommuner), der  

 vælger 17 repræsentanter.
 f) Region 6: Østjylland (Århus Amtskommune), der vælger 13 repræsentanter.
 g) Region 7: Vest-Midtjylland (Ringkøbing og Viborg Amtskommuner), der  

 vælger 11 repræsentanter.
 h) Region 8: Nordjylland (Nordjyllands Amtskommune), der vælger 11  

 repræsentanter.
 Stk. 4. Repræsentantskabets formand er sammenfaldende med  

 bestyrelsens formand.
Stk. 5. Reglerne for valg til repræsentantskabet skal svare til  

 reglerne i lov om kommunale valg, idet der dog anvendes kønskvotering ved  

 valg af kandidater på de enkelte lister.
Genvalg kan finde sted.  

 Arbejdsministeren fastsætter ved bekendtgørelse de nærmere regler for valg  

 til repræsentantskabet.« 3. § 22, stk. 2, ophæves, og i stedet indsættes efter stk.  

 1 som nye stykker:
 »Stk. 2. Repræsentantskabet afholder møde mindst tre gange  

 årligt samt i øvrigt, når bestyrelsen, mindst 6 bestyrelsesmedlemmer eller  

 mindst 25 medlemmer af repræsentanskabet ønsker det.
Stk. 3. Repræsentantskabet skal senest 6 måneder efter valget på  

 baggrund af udkast fra bestyrelsen vedtage skriftlige og offentligt  

 tilgængelige retningslinjer for den overordnede placeringspolitik for  

 Arbejdsmarkedets Tillægspension.
Disse retningslinjer skal udsendes til alle,  

 der er medlem af Arbejdsmarkedets Tillægspension.
Eventuelle  

 mindretalssynspunkter skal optrykkes sammen med planen.« 4. § 23, stk. 1 og 2, ophæves, og i stedet  

 indsættes som stk. 1-3:
 »Bestyrelsen består af 15 medlemmer, der vælges af og blandt  

 repræsentantskabets medlemmer.
Stk. 2. Valg til bestyrelsen sker ved forholdstalsvalg efter  

 regler, som svarer til reglerne i § 24, stk. 3, i lov om kommunernes  

 styrelse, idet der dog anvendes kønskvotering ved udvælgelsen af kandidater  

 på de enkelte lister.
Genvalg kan finde sted.
Arbejdsministeren fastsætter  

 ved bekendtgørelsen de nærmere regler for valg til bestyrelsen.
Stk. 3. Bestyrelsen vælger en formand af sin midte.« Stk. 3-5 bliver herefter stk. 4-6.
 5. § 25 ophæves.
 6. Overskriften til kapitel 8 affattes således:
 »Fondsanbringelse og demokratisering«.
 7. Efter § 25 d indsættes i kapitel 8 som nye paragraffer:
»§ 25 e.
De otte regioner, der er defineret i § 21, stk. 3,  

 udgør samtidig 8 regioner, som Arbejdsmarkedets Tillægspension er inddelt i.
Stk. 2. De valgte repræsentanter i de otte regioner er  

 regionsbestyrelse for Arbejdsmarkedets Tillægspension i de pågældende otte  

 regioner.
For Bornholm vælges dog en regionsbestyrelse på 7 medlemmer, hvoraf  

 de to førstvalgte er medlemmer af repræsentantskabet.
 Stk. 3. Regionsbestyrelserne udarbejder selv deres  

 forretningsorden, som skal forelægges repræsentantskabet til godkendelse.
 Stk. 4. En regionsbestyrelse kan nedsætte et forretningsudvalg  

 efter samme regler, som gælder ved valg af regionsbestyrelserne, jf. § 21,  

 som mellem regionsbestyrelsernes møder kan varetage de opgaver, der er  

 tillagt regionsbestyrelsen.
 Stk. 5. Regionerne ansætter en administrativ ledelse, der forestår  

 den daglige ledelse.
§ 25 f.
Forvaltningen af 50 pct. af de midler, der indbetales til  

 Arbejdsmarkedets Tillægspension, udøves automatisk af regionsbestyrelserne i  

 de regioner, hvor de pågældende medlemmer bor.
Herudover forvaltes 25 pct. af  

 de midler, der indbetales til Arbejdsmarkedes Tillægspension, også af  

 regionerne, efter at bestyrelsen for Arbejdsmarkedets Tillægspension har  

 besluttet, i hvilke regioner forvaltningen skal foregå.
De sidste 25 pct.  

 forvaltes alene af bestyrelsen for Arbejdsmarkedets Tillægspension.
Stk. 2. De midler, der allerede er indbetalt til Arbejdsmarkedets  

 Tillægspension, forvaltes i princippet efter samme fordeling som i stk.  

 1.« 8. § 26, stk. 1, affattes således:
»Bestyrelsen og regionsbestyrelserne skal forvalte fondsmidlerne, så  

 de bliver til størst mulig gavn for lønmodtagerne.
Det betyder, at  

 pensionskasserne skal forvalte deres midler, således at de inden for rammerne  

 af en social, økonomisk og økologisk bæredygtig udvikling bliver til størst  

 mulig gavn for pensionsordningen.
Det indebærer blandt andet, at en del af  

 midlerne placeres risikovilligt på kapitalmarkedet til gavn for dansk  

 produktion og beskæftigelse og en økologisk bæredygtig udvikling.
De i § 22,  

 stk. 3, nævnte retningslinjer for den overordnede placeringspolitik skal  

 eksplicit give vurderinger af, hvorledes disse retningslinjer bidrager til en  

 bæredygtig samfundsudvikling.« 9. I § 26, stk. 3, indsættes efter 2. pkt. som nye  

 punktummer:
»Endvidere kan op til 1/4 pct. af fondsmidlerne anvendes som udlån  

 til medarbejderejede virksomheder på særlig gunstige vilkår.
Betingelsen for  

 udlån skal dog være, at alle, der arbejder i virksomheden, er ejere, og at  

 enhver af dem har en stemme, når fællesbeslutninger træffes.« 10. § 26, stk. 4, affattes således:
 »Stk. 4. Endvidere kan midlerne anvendes således:
a) til erhvervelse af fast ejendom, b) til aktiviteter vedrørende efterforskning og udvinding i den danske  

 undergrund samt til forskning og udvikling, c) på anden måde, idet der ved produktion m.v. bl.a. lægges vægt på  

 anvendelse af renere teknologi, holdbarhed, ressourcebesparelse, genbrug og  

 genanvendelse.« 11. I § 26, stk. 5, indsættes efter 2. pkt. som nyt  

 punktum:
»Finanstilsynet kan dog efter ansøgning i særlige tilfælde dispensere  

 fra 2 pct.s-grænsen.« 12. § 26 a, stk. 7 og 8, ophæves.
 13. Efter § 26 a indsættes i kapitel 8 som nye paragraffer:
»§ 26 b.
I aktieselskaber, hvor Arbejdsmarkedets  

 Tillægspension alene eller sammen med Lønmodtagernes Dyrtidsfond har aktier,  

 men ikke bestemmende indflydelse, kan stemmeretten på aktierne overlades til  

 de ansatte eller deres repræsentanter, såfremt disse efter forespørgsel  

 erklærer sig indforstået hermed.
§ 26 c.
I aktieselskaber, hvor Arbejdsmarkedets Tillægspension  

 alene eller sammen med Lønmodtagernes Dyrtidsfond har bestemmende  

 indflydelse, kan bestyrelsen for Arbejdsmarkedets Tillægspension overlade det  

 til de ansatte at drive virksomheden på nærmere aftalte vilkår.
Stk. 2. Repræsentantskabet skal senest i år 2000 fremlægge  

 modeller til offentlig diskussion af de vilkår, hvorunder de ansatte kan  

 forestå driften af virksomheden.
Senest med udgangen af 2001 skal  

 repræsentantskabet vedtage en eller flere modeller i en form, der er egnet  

 til at arbejde efter i praksis i en forsøgsperiode.« § 2 Stk. 1. Loven træder i kraft den 1. juli 1997.
 Stk. 2. Arbejdsministeren fastsætter nærmere regler for de  

 nødvendige overgangsordninger.
Bemærkninger til lovforslaget Almindelige bemærkninger SF har tidligere fremsat forslag til demokratisering af og ændringer af  

 formålet med lov om Arbejdsmarkedets Tillægspension.
Dette skete med fremsættelsen af lovforslag nr.
L 66 i Folketingsåret  

 1990-91 (1. samling) om en ændring af lov om Arbejdsmarkedets Tillægspension  

 og lov om ændring af Lønmodtagernes Dyrtidsfond.
Se Folketingstidende 1990-91  

 (1. samling), forhandlingerne sp. 1675 og Tillæg A, sp. 1913. Lovforslaget  

 kom på grund af folketingsvalget den 12. december 1990 ikke til 1.  

 behandling.
Lovforslag nr.
L 66 omhandlede både lov om Arbejdsmarkedets Tillægspension  

 og lov om Lønmodtagernes Dyrtidsfond, idet forslaget indebar en reel  

 sammenlægning af de to organisationer, når det gjaldt styringen.
 SF fremsatte også i folketingsåret 1992-93 et forslag til lov om ændring  

 af lov om Arbejdsmarkedets Tillægspension (L 221). Se Folketingstidende  

 1992-93, forhandlingerne sp. 6268 og 6853 og Tillæg A sp. 7617. Dette  

 lovforslag er en videreudbygning af L 221.
Dette lovforslag vedrører som L 221 alene Arbejdsmarkedets Tillægspension,  

 men skal ses i sammenhæng med det samtidig fremsatte forslag om ændring af  

 lov om Lønmodtagernes Dyrtidsfond, nr.
L 242, og beslutningsforslaget om  

 demokratiske og samfundsmæssigt bæredygtige pensionsinvesteringer, nr.
B 128.
Overordnet har dette lovforslag på linje med lovforslag nr.
L 242 om  

 ændring af lov om Lønmodtagernes Dyrtidsfond og forslag til  

 folketingsbeslutning nr.
B 128 om demokratiske og samfundsmæssigt bæredygtige  

 pensionsinvesteringer til formål at demokratisere økonomien ved, at  

 lønmodtagerne får større indflydelse og dermed også større ansvar.
 Lovforslaget har til formål:
1. At investeringerne sker ud fra social, økonomisk og økologisk  

 bæredygtighed.
Det forudsætter, at produktionen i fremtidens samfund giver  

 mulighed for at omsætte pensionsopsparingen til forbrug i den forventede takt  

 på en miljømæssigt forsvarlig måde, og uden at det i øvrigt belaster  

 samfundsøkonomien på en måde, som nødvendiggør uønskede økonomiske og  

 politiske indgreb og kursændringer.
Dette sikres ikke af kravet om, at ATP  

 skal investere efter størst muligt forrentning.
Derfor betyder dette krav  

 heller ikke, at pensionsopsparernes interesser varetages bedst muligt.  

 Sagt på en anden måde er den samfundsmæssige hensigtsmæssighed ikke identisk  

 med maksimalt afkast.
Der kan f.eks. være hensyn til miljøet, der afgørende  

 taler imod investeringer uanset disses rentabilitet.
Der kan være f.eks.  

 sociale hensyn, der afgørende taler for investeringer, der ikke er økonomisk  

 fuldt rentable.
Derfor bør eksisterende lovgivning erstattes med en  

 lovgivning, hvor samfundsmæssig bæredygtighed bliver den overordnede  

 målsætning.
ATP's medlemmer har selvfølgelig også en interesse i afkastet, og  

 det skal sikres gennem en målsætning om, at investeringerne samlet set  

 skal give et rimeligt afkast.
Uden disse ændringer i målsætningen  

 forsvinder ikke blot bæredygtigheden, men paradoksalt også den sikkerhed for  

 fremtidigt forbrug hos ATP's medlemmer, som bruges som begrundelse for det  

 nuværende krav om størst muligt afkast.
Investeringer i virksomheder, der  

 ikke er miljømæssigt forsvarlige eller ikke har et godt arbejdsmiljø, kan  

 medføre betydelige samfundsmæssige udgifter, når ATP's medlemmer skal have  

 udbetalt deres pension.
En yderligere grund til ændringen er, at man faktisk  

 ikke kan beregne en optimal »forrentning« af investeringerne, og  

 slet ikke, når det gælder langsigtede investeringer.
Den optimale forrentning  

 rummer både et kvalitativt bæredygtighedsaspekt og et kvantitativt økonomisk  

 gevinstaspekt, og begge dele afhænger af skøn, vurderinger og holdninger.  

 Derfor bør vi droppe forestillingen om den iskolde, rationelle kalkule og  

 erkende, at det drejer sig om, at investeringerne skal både bære og betale  

 sig.
2. At der bliver direkte valg af den politiske ledelse af Arbejdsmarkedets  

 Tillæspension, dvs. repræsentantskabet.
Det sker ud fra et ønske om at skabe  

 større interesse og engagement omkring de dispositioner i form af  

 kapitalanbringelser, der foretages af Arbejdsmarkedets Tillægspension.
Da det  

 er meget vidtgående dispositioner, der foretages, og da de sker på  

 medlemmernes vegne, er det vigtigt, at medlemmerne bliver mere inddraget i  

 beslutningsprocesserne.
Det vil et direkte valg kunne bidrage til.
Da det  

 samtidig ikke er entydigt, hvilke dispositioner der er de rigtige, lægger  

 forslaget også op til, at valgene skal ske ved listevalg efter samme regler,  

 som gælder ved de kommunale valg.
Det sker bl.a. ud fra en erkendelse af, at  

 medlemmerne af Arbejdsmarkedets Tillægspension inden for lovens generelle  

 rammer kan lægge forskellig vægt på, hvad der skal prioriteres.
 3. At der også lægges op til medlemmernes større indflydelse og dermed  

 ansvarlighed for, hvordan Arbejdsmarkedets Tillægspensions midler forvaltes,  

 ved at lønmodtagere, der er ansat i virksomheder, hvor Arbejdsmarkedets  

 Tillægspension har aktiviteter, kan få reel indflydelse på de  

 lønmodtagermidler, der er investeret i deres virksomhed.
4. At det kun er medlemmer af Arbejdsmarkedets Tillægspension, der kan  

 stemme ved valg til repræsentantskabet, som vælger bestyrelsen.
Det sker med  

 den begrundelse, at det er medlemmernes penge.
Derfor er der ingen mening i,  

 at der skal være arbejdsgiverrepræsentanter i styrelsen for Arbejdsmarkedets  

 Tillægspension.
5. At Arbejdsmarkedets Tillægspension decentraliseres, ved at fonden  

 opdeles i 8 regioner.
Derved bliver afstanden mellem medlemmerne og  

 fondsledelsen mindre, hvorved medlemmernes interesse og engagement for  

 Arbejdsmarkedets Tillægspension vil kunne øges, ikke mindst når det tages i  

 betragtning, hvor mange midler Arbejdsmarkedets Tillægspension råder over.  

 Ifølge årsrapport 1993 fra Arbejdsmarkedets Tillægspension havde fonden ved  

 udgangen af 1993 en formue på 126,6 mia. kr.
Ved at inddele Arbejdsmarkedets Tillægspension i 8 regioner må det også  

 kunne forventes, at de beslutninger om kapitalanbringelser, som skal  

 foretages, kan ske med større kendskab til de lokale forhold.
Ved at lade den  

 centrale fondsledelse bevare 1/4 af midlerne centralt og ved at lade 1/4 af  

 midlerne blive placeret regionalt efter den centrale fondsledelses beslutning  

 sikres også en hensyntagen til de landsdækkende interesser, som  

 Arbejdsmarkedets Tillægspension skal varetage.
En decentral struktur, hvor en  

 del af midlerne overlades til regional forvaltning, giver gode muligheder  

 for, at beslutningerne kan træffes ud fra lokalt kendskab.
6. At der sikres mulighed for en ligelig fordeling mellem kønnene ved valg  

 til repræsentantskab og bestyrelse.
Dette forslag er vigtigt, fordi der er  

 klare tendenser til, at mændene er meget dominerende i bestyrelser m.v. inden  

 for erhvervslivet, fondsbestyrelser m.v.
Pr. 31. december 1992 bestod  

 repræsentantskabet for Arbejdsmarkedets Tillægspension af 20 mænd og 7  

 kvinder og bestyrelsen af 10 mænd og 3 kvinder.
 At det trods alt ikke står så galt til som tidligere hænger givetvis  

 sammen med den nuværende § 25, der skal sikre en vis ligestilling af kønnene.  

 Når valgreglerne ændres, er der givetvis behov for en kønskvotering, hvis  

 ikke vi vil risikere en meget ulig fordeling.
 7. At der ved kapitalanbringelser i langt højere grad tages hensyn til,  

 hvad det er for en produktion, der bliver fremmet ved investeringen, idet der  

 bl.a. skal lægges vægt på anvendelse af renere teknologi, holdbarhed,  

 ressourcebesparelse, genbrug og genanvendelse.
 8. At Arbejdsmarkedets Tillægspension får lidt større frihed til at  

 disponere end i dag og derved udøve større indflydelse, samtidig med at det  

 sker inden for rammen af »bæredygtig samfundsudvikling« og ikke  

 »højst mulig forrentning«.
Bemærkninger til lovforslagets enkelte bestemmelser Til § 1 Til nr. 1 Den egentlige valgte ledelse er repræsentantskab og bestyrelse.
Til nr. 2 Repræsentantskabet foreslås udvidet, således at regionerne kan få en  

 rimelig stor repræsentation og således, at de valgte i regionerne kan fungere  

 som regionsbestyrelse.
Forslaget indebærer, at der ved valg anvendes regler svarende til regler  

 for de kommunale valg.
Antallet af stillere, der fastsættes i en  

 bekendtgørelse af arbejdsministeren, skal være forholdsmæssig i forhold til  

 antal vælgere, sådan som det er tilfældet i dag i den kommunale valglov.
Det  

 er derfor en forudsætning, at der kan etableres listevalg.
Den valgmetode  

 giver det bedste grundlag for en omfattende debat forud for valget.  

 Konsekvensen af, at kommunalvalgsreglerne skal gælde, er, at der kommer  

 listevalg, at der både kan anvendes sideordnet opstilling og partiliste, at  

 d'Hondts metode bruges ved mandatfordeling, at der er mindretalsbeskyttelse,  

 at der kan indgås liste- og valgforbund, og at hver vælger har en stemme  

 uanset formue i Arbejdsmarkedets Tillægspension.
Antallet af stillere for den  

 enkelte liste skal være lavt (i forhold til antallet af stemmeberettigede)  

 ligesom ved kommunalvalgene.
Valgretten er udformet, så også arbejdsløse  

 m.fl., der er medlemmer af Arbejdsmarkedets Tillægspension, har stemmeret.
Bestemmelserne om kønskvotering bryder på dette punkt klart med reglerne i  

 den kommunale valglov.
Det sker ud fra et ønske om en rimelig forholdsmæssig  

 repræsentation af begge køn i repræsentantskabet og bestyrelsen.
Kønskvoteringen indebærer, at udvælgelsen sker på følgende måde: Den  

 førstvalgte er den kandidat på en liste, der umiddelbart er valgt i henhold  

 til reglerne om kommunale valg.
Den næstvalgte er den kandidat, der tilhører  

 det andet køn, og som er den førstvalgte kandidat blandt det andet køn i  

 forhold til reglerne om kommunale valg.
Den tredje valgte kandidat er den  

 kandidat blandt de tilbageblevne kandidater, der herefter umiddelbart er  

 valgt i henhold til reglerne om kommunale valg.
Den fjerde valgte kandidat er  

 den kandidat blandt de tilbageblevne kandidater, der tilhører det andet køn  

 end den tredje valgte i henhold til lov om kommunale valg osv.
Det betyder,  

 at førstvalgte kandidat kan være af begge køn, at den kandidat, der er valgt  

 som nr. 2, skal være af det andet køn end den person, der er valgt som nr. 1,  

 og at den tredje valgte kan være af begge køn osv.
En forudsætning for, at  

 kønskvoteringen kan træde i kraft, er, at der er kandidater af begge køn.
I det tidligere fremsatte forslag L 221 i folketingssamlingen 1992-93  

 foreslog SF, at valgdagen skulle ligge sammen med kommunalvalget.
Det  

 foreslås ikke her.
Men det må være op til ATP, evt. sammen med andre  

 lønmodtagerfonde, at finde en valgdato.
Den kan falde sammen med  

 kommunalvalget.
Men det behøver ikke at være tilfældet.
Til nr. 3 Formålet er at sikre mindretalsbeskyttelse, samtidig med at udvidelsen af  

 repræsentantskabets størrelse tages i betragtning.
Til nr. 4 Der henvises til bemærkningerne til nr. 2 og 3.
Til nr. 5 Paragraffen foreslås ophævet som en konsekvens af forslaget om  

 kønskvotering.
Til nr. 6 Ændringen er en konsekvens af kapitles ændrede indhold.
Til nr. 7 Ad § 25 e Når Arbejdsmarkedets Tillægspension ønskes opdelt i regioner, er det også  

 logisk at lade de valgte til repræsentantskaberne i de enkelte regioner  

 fungere som regionsbestyrelser for regionerne.
Det giver den nødvendige  

 forbindelse mellem regionerne og Arbejdsmarkedets Tillægspension centralt.
Ad § 25 f Fordelingsnøglen er valgt ud fra et ønske om både at tage hensyn til  

 Arbejdsmarkedets Tillægspensions landsdækkende interesser og forpligtelser  

 samt sikring af medlemmernes pensionsopsparinger og om at tage hensyn til de  

 regionale ønsker og behov.
For regionerne kan det være naturligt at  

 samarbejde og bruge det centrale Arbejdsmarkedets Tillægspension til bestemte  

 formål, f.eks. i forbindelse med obligationsopkøb.
Ved placeringen af de 25  

 pct., som centralt skal uddeles til regionerne, skal bl.a. høj arbejdsløshed  

 og behov for egnsudvikling indgå som kriterium for tildeling.
Til nr. 8-12 Da Arbejdsmarkedets Tillægspension er lønmodtagernes penge, må det være  

 nærliggende, at denne fond i højere grad lader hensynet til beskæftigelsen  

 indgå som en del af formålet, når investeringer skal foretages, ligesom det  

 må være nærliggende at lægge en social og økologisk vinkel ind i  

 formålsbestemmelsen for investeringspolitikken.
Der skal med andre ord i  

 langt højere grad foretages grønne investeringer.
I dag adskiller  

 Arbejdsmarkedets Tillægspensions investeringspolitik sig reelt ikke fra andre  

 kapitalinvestorer, hvilket forekommer urimeligt, når det tages i betragtning,  

 at det er lønmodtagernes penge.
Det er klart, at der fortsat skal tages afgørende hensyn til medlemmernes  

 pensionsopsparing.
Men der skal også tages henyn til, at medlemmerne og deres  

 efterkommere har en ren og sund verden at leve i.
Og der burde ikke være  

 uoverensstemmelse mellem disse to formål.
Under alle omstændigheder er det et  

 helt centralt formål med ændringer af formålsbestemmelserne, at antallet af  

 de såkaldte grønne investeringer øges kraftigt.
Forslaget indebærer også, at der bliver mulighed for at investere i  

 medarbejderejede virksomheder, som i dag har det problem, at traditionelle  

 långivere er skeptiske over for denne virksomhedsform.
For at hjælpe med  

 fremmedfinansiering foreslås det derfor, at der skal kunne ydes lån på  

 gunstige vilkår, f.eks. med lang løbetid og/eller ydelsesfrihed den første  

 tid efter långivningen.
For at sikre, at en eventuelt ekspanderende  

 medarbejderejet virksomhed ikke skal degenerere til en virksomhed bestående  

 af f.eks. de oprindelige ejere og nyansatte lønarbejdere, foreslås det, at en  

 betingelse for at yde gunstige lån skal være, at alle, der arbejder i  

 virksomheden, skal være ejere, og at alle har en stemme, når fælles  

 beslutninger træffes.
Der kan dog være behov for at dispensere i en kort  

 periode fra bestemmelsen om, at alle skal være medejere i medarbejderejede  

 virksomheder i perioden indtil det tidspunkt, hvor en ansat er blevet  

 medejer.
Forslaget indebærer også, at det hidtil gældende loft på 35 pct. for  

 erhvervsaktive placeringer fjernes, ligesom der indføres en mulighed for at  

 dispensere i forhold til loftet på de to procent.
Endelig får  

 Arbejdsmarkedets Tillægspension mulighed for at få bestemmende indflydelse.
Til nr. 13 For at kunne administrere disse bestemmelser skal Arbejdsmarkedets  

 Tillægspension tage kontakt til de ansatte i de virksomheder, hvori fonden  

 allerede har aktier, og ved alle fremtidige førstegangserhvervelser.
Såfremt  

 de ansatte ønsker at overtage stemmeretten, skal aktierne noteres på navn.  

 Bestemmelsen forhindrer ikke, at der indgås aktionæroverenskomster.
Til § 2 Det foreslås, at loven træder i kraft den 1. juli 1997. Med hensyn til  

 lovens administration i øvrigt vil der være brug for overgangsbestemmelser.
Skriftlig fremsættelse Aage Frandsen (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om Arbejdsmarkedets  

 Tillægspension.
(Lovforslag nr.
L 241).
Indflydelse, ansvarlighed og bæredygtighed er de helt centrale begreber i  

 SF's forslg om ændringer i lov om henholdsvis ATP og LD.
Spørgsmålet om ATP's  

 og LD's investeringer er ikke kun et spørgsmål om, hvordan henholdsvis  

 medlemmerne og kontohaverne kan få et afkast af opsparingen.
Det drejer sig  

 også om, hvordan ATP og LD kan bidrage til en bæredygtig samfundsudvikling.
I  

 den forbindelse er det afgørende, at det er henholdsvis medlemmerne og  

 kontohaverne, der på demokratisk vis kan øve indflydelse på  

 investeringspolitikken. Øget indflydelse vil efter SF's opfattelse bidrage  

 til øget ansvarlighed hos medlemmerne.
Indflydelse og ansvarlighed følges ad.
Derfor foreslås det, at den politiske ledelse af både Arbejdsmarkedets  

 Tillægspension og Lønmodtagernes Dyrtidsfond vælges direkte.
Det sker ud fra  

 et ønske om at skabe større interesse og engagement omkring de dispositioner  

 i form af kapitalanbringelser, der foretages af både Arbejdsmarkedets  

 Tillægspension og Lønmodtagernes Dyrtidsfond.
Da det er meget vidtgående  

 dispositioner, der foretages, og da de sker på medlemmernes vegne, er det  

 vigtigt, at medlemmerne bliver mere inddraget i beslutningsprocesserne.
Det  

 vil et direkte valg kunne bidrage til.
En større ansvarlighed er ikke kun et resultat af, at henholdsvis  

 medlemmerne og kontohaverne får øget indflydelse.
Der lægges også op til en  

 større ansvarlighed ved, at investeringerne ikke kun skal foretages ud fra  

 størst mulig forrentning, men ud fra en social, økonomisk og økologisk  

 bæredygtighed.
Naturligvis skal der tages hensyn til økonomisk afkast.
Men der kan være  

 miljømæssige hensyn og sociale hensyn, der taler imod investeringer, der  

 ellers ser ud til at være økonomisk fuldt rentable.
Lovene om ATP og LD bør ændres, så samfundsmæssig bæredygtighed bliver den  

 overordnede målsætning, hvilket reelt også er forudsætningen for fremtidigt  

 forbrug hos pensionsopsparerne.
Investeringer i virksomheder, der ikke er  

 miljømæssigt forsvarlige eller ikke har et godt arbejdsmiljø, kan medføre  

 betydelige samfundsmæssige udgifter, når pensionsopsparerne skal have  

 udbetalt deres pension.
 En yderligere grund til ændringen er, at man faktisk ikke kan beregne en  

 optimal »forrentning« af pensionsopsparernes investeringer, og slet  

 ikke, når det gælder langsigtede investeringer.
Lovforslagene om ATP og LD skal ses i sammenhæng.
Men disse to forslag  

 skal også ses i sammenhæng med beslutningsforslaget om demokratiske og  

 samfundsmæssigt bæredygtige pensionsinvesteringer (B 128).
