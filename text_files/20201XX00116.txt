Skriftlig fremsættelse (8. oktober 2020) Udlænding- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af udlændingeloven (Serviceeftersyn af reglerne for ulønnet frivilligt arbejde) (Lovforslag nr.
L 46) Der er tale om genfremsættelse af et lovforslag, der pga. situationen med corona/COVID-19 er udskudt til folketingsåret 2020/21.
I dag afhænger retten til at udføre ulønnet frivilligt arbejde af den enkelte udlændings opholdsgrundlag.
Det kan derfor være vanskeligt for frivillige organisationer at gennemskue, om en udlænding har ret til at udføre ulønnet frivilligt arbejde.
 Regeringen ønsker, at udlændinge nemt og ubureaukratisk skal kunne udføre ulønnet frivilligt arbejde i Danmark.
Med lovforslaget ønsker regeringen derfor at ensrette reglerne, så alle udlændinge, der allerede har ret til ophold i Danmark, får samme ret til at udføre ulønnet frivilligt arbejde.
Der lægges således ikke op til at lempe adgangen til Danmark, men til at give en ekstra ret til at udføre ulønnet frivilligt arbejde for de udlændinge, der allerede har ret til ophold her i landet.
 Det ulønnede frivillige arbejde må ikke erstatte lønnet arbejdskraft, og det er en forudsætning, at det er sædvanligt, at det pågældende arbejde udføres ulønnet og frivilligt.
 Det foreslås, at lovforslaget træder i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
