(vandforsyningen) INDLEDNING I medfør af § 22 nr. 1 i lov nr. 122 af 1. april 1962 om civilforsvaret  

 påhviler det civilforsvarskommisionen efter nærmere af indenrigsministeren  

 givne retningslinier i fredstid at organisere og opretholde en teknisk  

 tjeneste og en beskyttelse af kommunale, livsvigtige virksomheder som led i  

 den kommunale hjælpetjeneste.
 I henhold hertil vil det blandt andet være nødvendigt at træffe  

 foranstaltninger med hensyn til vandforsyning, særlig med henblik på  

 befolkningens forsyning med drikkevand, der er af afgørende betydning.
 Det er desuden nødvendigt, at der oprettes en egenbeskyttelse efter  

 principperne for bedriftsværn på samtlige vandværker.
 Endvidere er det nødvendigt at træffe særlige foranstaltninger til  

 imødegåelse af skader på ledningsnettet.
 Det påhviler i henhold til civilforsvarslovens § 25, stk. 2, vedkommende  

 kommune at afholde udgifterne ved organisering og opretholdelse af den  

 tekniske tjeneste, vandforsyningen.
 De opgaver, teknisk tjeneste, vandforsyningen, vil blive stillet over for  

 som følge af krigshandlinger, vil være:
a.
Beskyttelse mod og afhjælpning af eventuelle skader på vandværket og  

 ledningsnettet.
b.
Beskyttelse af vandforsyningen mod følgerne af forurening med kemiske  

 og bakteriologiske eller radioaktive våben.
c.
Etablering af nøddrikkevandsforsyning.
Det har under udbredte og volsomme luftangreb vist sig at være uheldigt,  

 at den væsentligste del af vandforsyningen er knyttet til et enkelt  

 vandværksanlæg med herfra udgrenende hovedledningsnet, navnlig når vandværket  

 er beliggende i eller i nærheden af bykærnen.
Hvor vandforsyninger er baseret  

 på indvinding af grundvand, og hvor forsyningen er knyttet til flere  

 vandindvindingsanlæg beliggende uden for byområdet, må risikoen for samtidig  

 total eller overvejende ødelæggelse af selve vandværkerne derimod antages at  

 være ringe, med mindre vandværkerne udvælges som direkte krigsmål.
En meget væsentlig del af de skader, der må ventes at opstå på  

 vandværksanlæggene under større bombeangreb, vil derfor bestå af brud og  

 lækage på hovedledningsnettet, hvorved vandet løber ud, og vandtrykket  

 forsvinder.
Det er derfor af afgørende betydning, at de ledningsstrækninger,  

 der beskadiges på denne måde, hurtigt kan aflukkes fra det øvrige  

 ledningsnet.
I det efterfølgende er der for sikring af vandforsyningen angivet visse  

 principper, der nødvendigvis må afpasses efter de lokale forhold, da det ikke  

 er muligt at opstille faste, almengyldige regler.
Man understreger  

 betydningen af en vandforsyning baseret på flere spredte værker, der forsyner  

 et fælles ledningsnet.
A.
OPBYGNING AF CIVILFORSVARET FOR VANDVÆRKER 1. BYGNINGSMÆSSIGE CIVILFORSVARSFORANSTALTNINGER.
 Det vil ikke være muligt at beskytte vandværker og pumpestationer mod  

 bombefuldtræffere, hvorfor man kan indskrænke sig til at sprængstyksikre  

 anlægget i det omfang, dette er påkrævet af hensyn til vandværkets  

 beliggenhed (udsathedsgrad) og i det omfang, det skønnes gennemførligt under  

 hensyn til de hermed forbundne omkostninger.
 2. DRIFTSMÆSSIGE CIVILFORSVARSANSTALTNINGER.
A.
OPRETHOLDELSE AF PUMPEKAPACITET.
 Da oppumpning fra grundvandsanlægget og udpumpning til forbrugerne for de  

 fleste værkers vedkommende er afhængig af tilførelsen af elektricitet, vil  

 det være nødvendigt. at der på vandværkerne findes reservedrivkraft i et  

 sådant omfang, at der hermed af såvel råvand som rent-vand kan oppumpes fra  

 30 til 50% af det gennemsnitlige døgnforbrug.
Som reservedrivkraft for elektrisk drevne anlæg kan der i visse tilfælde  

 anvendes benzin- eller oliedrevne motorer til direkte drift af pumperne,  

 medens det i andre tilfælde vil være hensigtsmæssigt at opstille oliedrevne  

 generatorer til produktion af den fornødne elektriske strøm.
De lokale  

 værkers indretning vil i hvert enkelt tilfælde være afgørende for, hvilken  

 metode der mest praktisk kan anvendes.
Nødvendig beholdervolumen for 3 ugers  

 drift for benzin- eller oliereserve må tilvejebringes.
Efter denne periode må  

 nødvendigt brændstof rekvireres gennem beredskabslagrene.
B.
PRØVETAGNING.
 Under hensyn til, at forurening af drikkevand på vandværkerne må betragtes  

 som en mulighed i den totale krigsførelse, vil det være nødvendigt, at der i  

 givet tilfælde foretages de nødvendige undersøgelser af drikkevandet, fx.  

 efter »Dansk standard«, ligesom værkerne må være forberedt på i det  

 omfang, det er muligt, at uskadeliggøre sådan forurening.
C.
FORHOLDSREGLER MOD RADIOAKTIV FORURENING.
 Vandforsyningsanlæg, der helt eller delvis er baseret på overfladevand, må  

 såvidt muligt standse driften af overfladevandsanlægget ved alarm for  

 radioaktivt nedfald over værkets område.
Da vandforsyningen her i landet næsten udelukkende er baseret på det  

 grundvand, der findes i jordlagene, og som normalt indtages i dybder fra ca.  

 20-100 m, må det antages, at selve forsyningskilden almindeligvis er ret  

 beskyttet mod forurening med radioaktivitet, hvorfor værkerne bør indrettes  

 således, at iltnings- og filteranlæg enten forsynes med luftfiltre eller  

 frakobles, således at råvand kan udpumpes direkte til forbrugerne.  

 Højdebeholdere og rentvandsbeholdere med åbent vandspejl skal kunne forsynes  

 med luftfiltre.
Beholdere, der måtte være forurenet, fralukkes  

 forsyningsnettet.
Der bør ved større værkers afgangsledninger installeres  

 måleapparater til løbende kontrol med vandets radioaktivitet i  

 overensstemmelse med de herom gældende regler.
D.
FORHOLDSREGLER MOD BAKTERIOLOGISKE OG ANDRE MIKROBIOLOGISKE  

 FORURENINGER.
Tilsætning af bakterie- og viruskulturer anses for mulig.
Til beskyttelse  

 mod infektion bør der anvendes tilsætning af klor i så store mængder, at  

 vandet ved tapstederne så vidt muligt kommer til at indeholde 0,5-1 mg/l frit  

 aktivt klor.
Det vil være nødvendigt, at der på værkerne forefindes apparater  

 til måling af nævnte klorrest.
 Klortilsætning kan enten foretages ved brug af færdigindkøbte  

 transportable apparater, der anvender klorgas fra flasker, eller med mere  

 primitive anordninger, hvorved natriumhypochlorit eller koncentreret  

 kalciumhypochlorit opløses i kar og tilsættes i vandig opløsning.
 De angivne stoffer bør forefindes på lager til 3-4 ugers drift.
 Udover den her nævnte desinfektionsmulighed med klor, som så vidt muligt  

 bør foretrækkes, kan man med de nedenstående forbehold påpege muligheden af i  

 katastrofesituationer at anvende jod eller i sjældnere tilfælde sølvion.
 Ved anvendelse af jod som desinfektionsmiddel skal der benyttes  

 præparater, hvor jodet er bundet som micellært jod, hvorved jodet har ringe  

 tendens til sublimering.
Desinfektion med jod kan således gennemføres ved tilsætning af præparatet  

 Jodosan i en mængde af 55 mg til en liter vand.
En sikring af god opblanding  

 af præparatet i vandet er nødvendigt, og blandingen skal antage en svag  

 sherryfarvning.
Virkningen indtræder på 2 1/2 minut.
Ved tilstedeværelse af  

 større mængder urenheder i vandet affarves blandingen totalt, og der kan evt.  

 i sådant meget dårligt vand suppleres med Jodosan, til sherryfarven holdes.
 Anvendelsen af sølvion bør kun anvendes, når andre metoder er slået fejl,  

 og da kun når desinfektionseffektiviteten kan kontrolleres af et kvalificeret  

 laboratorium.
Som en praktisk metode for anvendelse af sølvion kan anvises tilsætning af  

 sølvnitrat.
Sølvnitrat kan leveres af apoteket i en fortyndet opløsning  

 svarende til 1/10 normal opløsning.
Denne opløsning tilsættes i en mængde af  

 2 1/2 ml pr. kubikmeter vand, svarende til ca. 25 myg Ag-ion pr. liter.
Forurening af vand med bakterier og andre mikroorganismer vil kunne ske i  

 alle faser af vandbehandlinger i brønde, rentvandsbeholdere eller  

 højdebeholdere (vandtårne) og gennem ledningsnettet.
Det vil derfor være  

 rigtigt, at anlæggene indrettes således, at forurenede dele af anlægget kan  

 fralukkes.
 Det bør i givet fald bringes til forbrugernes kundskab, at kogning af  

 vandet giver effektiv beskyttelse mod bakteriologiske forureninger, ligesom  

 botulinusgiften ødelægges ved kogning.
E.
FORHOLDSREGLER MOD FORURENING MED KRIGSGAS.
Forurening med krigsgas vil kunne forårsages af gasregn  

 (»spray«), hvorfor forholdsreglerne nævnt foran under pkt. c  

 »overfladevandværker« må gennemføres ved konstatering af angreb med  

 krigsgas.
Forurening af vandet kan ligeledes opstå, hvis luften i de rum, der  

 indeholder værkernes iltnings- og filteranlæg bliver blandet med krigsgas  

 eller andre giftige luftarter, hvorfor filtrene for luftindtag til disse rum  

 og til beholdere også bør kunne forsynes med aktivt kul som filtermateriale.
 Vandværkerne bør ved omløbsledninger indrettes således, at vandet fra  

 boringer og brønde kan udpumpes uden iltnings- og filteranlæggene.
 3. ORGANISATION AF VANDVÆRKERNES EGENBESKYTTELSE.
 Egenbeskyttelsen, som på vandværket bør opbygges efter principperne for  

 bedriftsværn, omfatter følgende:
 Vedrørende de nærmere enkeltheder om egenbeskyttelsens organisation og om  

 det fornødne materiel og den personlige udrustning henvises til  

 Civilforsvarsstyrelsens »Vejledning om bedriftsværn«.
 Hvor det skønnes forsvarligt, kan løsning af de under egenbeskyttelsen  

 henhørende pågaver overlades til frivillige under ledelse af værkets  

 personale.
 Der skal på værket indrettes beskyttelsesrum i fornødent omfang for  

 personalet i henhold til gældende bestemmelser herom.
B.
OPBYGNING AF CIVILFORSVARET FOR LEDNINGSNETTET 1. LEDNINGSNETTETS OPBYGNING.
For at undgå, at brud på ledningsnettet medfører store oversvømmelser,  

 hvilket kan medføre fare for personer, der opholder sig i lavt liggende  

 beskyttelsesrum og kældre, og for i det hele taget at forhindre vandets  

 udstrømning, er det af største vigtighed, at der findes passende inddeling af  

 ledningsnettet i småsektioner.
Dette kan ske ved anbringelse af  

 afspærringsventiler, som under normale forhold er åbne, men som hurtigt kan  

 lukkes i tilfælde af ledningsbrud.
 Placeringen og antallet af ventiler må afhænge af ledningsnettets  

 almindelige opbygning og de byplanmæssige forhold, hvorfor der ikke kan gives  

 generelle retningslinier herfor.
 For at undgå unødig udstrømning vil det endvidere være af væsentlig  

 betydning, at højdebeholdere kan fralukkes meget hurtigt, fx ved  

 rørbrudsventil.
Det bemærkes, at opretholdelse af værkernes pumpning og udeladelse af  

 aflukning af en ledningsstrækning uanset relativt store ledningsbrud kan være  

 afgørende for slukningsarbejdet, ligesom opretholdelse af tryk i  

 vandledningerne modvirker forurening.
Det må derfor i hvert tilfælde  

 overvejes, om forhindring af vandtab og oversvømmelse er vigtigere end  

 fremskaffelse af vand til brandslukning og modvirkning af forurening.
 2. ORGANISATION AF LUKKETJENESTEN.
 Lukketjenestens mandskab bør være sammensat af værkets sædvanlige  

 »ledningspersonel« suppleret med frivilligt mandskab og organiseres  

 i »lukkehold«.
 Et »lukkehold« bør almindeligvis bestå af 2 mand, hvoraf den ene  

 skal være kendt med ledningsnettets opbygning.
 Foruden med almindelig personlig udrustning for hjælpetjenestens personel  

 (arbejdsdragt, stålhjelm m.v.) udstyres et hold med fornødent lukkeværktøj  

 m.v. (kortmateriale, ventilnøgle, stophanenøgle, båndmål, let håndværktøj  

 samt håndlygte evt. minelygte).
 Lukkeholdene bør have bedst mulige transportmuligheder.
Ledningernes beliggenhed i gaderne skal være nøje kendt, og kortmateriale  

 herover skal forefindes.
Specielt må dækslerne for afspærringsventilerne være  

 indmålt og angivet på særlige kort (»lukkebøger«), hvoraf ekstra  

 eksemplarer bør være fremstillede og tilgængelige for lukkeholdene.
 3. REPARATION AF SKADER På LEDNINGSNETTET.
 Egentlige reparationsarbejder på vandledninger kan i reglen ikke finde  

 sted under et angreb, men må iværksættes snarest muligt efter angrebet.
Reparationsholdenes størrelse afhænger af den konkrete opgave.
Vandværkets  

 lager af rør og formstykker bør stå i rimeligt forhold til ledningsnettets  

 udstrækning.
Til orientering kan anføres, at der pr. 1000 m ledning af en  

 bestemt dimension til enhver tid bør haves et reservelager på mindst 1 stk.  

 rør, 1 stk. skydemuffe, 1 stk. bandagemuffe, og 1/2 stk. slutmuffe, dog  

 mindst for hver dimension henholdsvis 4, 4, 4 og 2 stk. samt en efter de  

 lokale forhold rimelig mængde af T-stykker, spidsstykker, bøjninger,  

 afspærringsventiler, stikledningsrør og stophaner m.v.
 Materiel (pumper, treben, taljer evt. nødbelysningsanlæg m.v.) og værktøj  

 (grave- og rørlægningsværktøj m.v.) bør forefindes i så stort omfang, at der  

 kan foretages flere reprationer samtidig.
 Vandværket bør kunne disponere over mindst 2 stk. personvogne/kassevogne  

 samt 1 stk. 1 1/2-2 tons lastvogne for hvert dobbelt sæt materiel og værktøj.
 4. REKVISITION AF MOTORKØRETØJER.
 De for lukke- og reprationsholdene nødvendige motorkøretøjer rekvireres  

 gennem vedkommende civilforsvarskommisson i overensstemmelse med de af  

 Civilforsvarsstyrelsen udgivne bestemmelser herom.
 Det vil være hensigtsmæssigt, om vandværkets personale lader deres  

 motorkøretøjer registrere til brug for det lokale civilforsvar,  

 vandforsyningen.
C.
NØDDRIKKEVANDSFORSYNING Sikring af befolkningens drikkevandsforsyning, når den normale  

 forsyningsmåde ikke kan benyttes, er af den største vigtighed.
Som ovenfor nævnt vil det ved vandforureneng i visse tilfælde være  

 tilstrækkeligt at foretage en kloring af vandet.
For de tilfælde, hvor dette  

 ikke kan anses for tilstrækkeligt, må der være truffet foranstaltninger til  

 en nøddrikkevandsforsyning.
I denne forbindelse må der regnes med et  

 vandbehov til drikkebrug og madlavning på mindst 5 l pr. person pr. døgn i  

 kortere perioder.
 En sådan nødforsyning må etableres, såvel når normalforsyning er afbrudt,  

 som når forurening af vandet er konstateret og ikke kan afhjælpes.
Hvor afhentning af nøddrikkevand påregnes, må fornødne rørarrangementer  

 med taphaner til påfyldning af vogne eller reservoirer deponeres i tildannet  

 og afpasset stand, således at de kan tages i brug med kort varsel.
De  

 nødvendige håndpumper og lignende må være anskaffet og tilpasset.
 Fordeling af nøddrikkevand på udleveringsstederne varetages af  

 indkvarterings- og forplejningstjenesten, og tilrettelægningen af  

 nøddrikkevandsforsyning må derfor ske i samråd med denne tjenestegren.
 1. ANVENDELSE AF PRIVATE VANDFORSYNINGER OG  

 RESERVOIRER.
Der bør foretages undersøgelse af, i hvilket omfang der inden for området  

 forefindes private boringer og brønde, fx tilhørende industrianlæg.
I det  

 omfang, vandet i disse brønde eller reservoirer efter en undersøgelse viser  

 sig anvendeligt som drikkevand, bør de pågældende brønde optages på en  

 fortegnelse vedlagt kort med angivelse af beliggenhed.
I visse tilfælde vil private vandforsyninger med tilstrækkelig  

 pumpekapacitet eventuelt kunne tilsluttes det offentlige ledningsnet.
I det  

 omfang, disse pumper er afhængige af ude fra kommende drivkraft, bør der så  

 vidt muligt tilvejebringes reservedrivkraft.
 For egnede private vandforsyningsanlægs vedkommende bør der foretages  

 sådanne arrangementer, at de vil kunne anvendes ved påfyldning af vandvogne.
 I områder, hvor det kan forudses, at drikkevandsforsyningen i en  

 katastrofesitution vil være særlig vanskelig, kan det være tilrådeligt at  

 udføre enkelte boringer, hvori håndpumper kan anbringes.
 2. VANDFORSYNING FRA TRANSPORTABLE BEHOLDERE M.V.
Der bør foretages en undersøgelse af, hvilke antal køretøjer af egnet  

 type, der findes inden for det enkelte område. samt hvilket personel der  

 kræves til deres betjening.
Foruden de egentlige vandvogne, som måtte tilhøre  

 kommunens tekniske tjeneste, vil køretøjer med egnede beholdere af forskellig  

 art kunne anvendes.
 Forinden brugen og med regelmæssigt mellemrum bør der foretages  

 desinfektion af tankene.
På egnede steder, der ligger for langt fra andet udleveringssted (ca. 1  

 km), bør der placeres mindre beholdere, der kan fyldes af tankvogne og  

 lignende.
Med henblik på, at befolkningen skal afhente vandet herfra, bør  

 beholderne indrettes med et passende antal (helst selvlukkende) taphaner.
3. KONTROL M.V.
AF NØDDRIKKEVAND.
 Nøddrikkevand skal så vidt muligt holdes under bakteriologisk kontrol.
 Det bør i givet fald bringes til forbrugernes kundskab, at der til  

 desinfektion og konservering af nøddrikkevand vil kunne anvendes  

 kloramintabletter.
 Vand fra søer, vandløb og havet kan anvendes til WC-skylning o.l.
 Er man nødsaget til at bruge vand fra søer og vandløb til drikkevand og  

 madlavning, må dette altid koges, evt. efter forudgående filtrering gennem et  

 stykke lærred.
D.
KOMMANDOFORHOLD 1. KOMMANDOSTATIONER M.V.
 De taktiske dispositioner vedrørende teknisk tjeneste træffes af Teknisk  

 Sektion eller, såfremt en sådan ikke er oprettet, af Operationssektionen jfr.  

 »Retningslinier for indsats af civilforsvarets styrker i skaderamte  

 områder«, afsnit II.1.
 Afhængig af de lokale forhold kan Teknisk Sektion være placeret i eller  

 uden for kommandocentralen, men uanset sektionens placering skal alle  

 meldinger om opståede skader på vandledningsnettet indgå direkte til Teknisk  

 Sektion, der på grundlag heraf i samråd med Operationssektionen vil træffe  

 afgørelse om udsendelsen af lukke- og reparationshold.
 I teknisk Sektion skal forefindes planer over ledningsnettet m.v., således  

 at der i sektionen kan træffes bestemmelse om, hvorledes indtrufne skader  

 afbødes bedst muligt under hensyn til den foreliggende situation.
 I forsyningsområder, eventuelt på et eller flere af værkerne, oprettes der  

 udrykningsstationer for »lukkehold« og reparationshold.
 Størrelsen af det på udrykningsstationerne placerede mandskab kan  

 fastlægges ud fra den forudsætning, at alt rydningsarbejde foretages af  

 rydningstjenesten, hvorfor et snævert samarbejde med denne tjenestegren  

 forudsættes iværksat i påkomne tilfælde.
 Antallet af udrykningsstationer bør fastsættes i rimeligt forhold til det  

 af værket betjente område.
 Der bør tilstræbes 2-holdsvagt.
 2. SIGNALTJENESTEN.
 Til formidling af ordrer og meldinger kan Teknisk Sektion disponere over  

 de i kommandocentralen etablerede signalmidler, telefon, radio og  

 ordonnanser, herunder de direkte telefonforbindelser til de tekniske værker.
 Vedrørende melding om opståede skader etc. gælder følgende regler:
 skader på et vandværk meldes omgående af vandværkets leder til Teknisk  

 Sektion.
 Lederen af et reparationshold holder løbende Teknisk Sektion orienteret om  

 arbejdets gang, og lederen af et lukkehold underretter Teknisk Sektion, så  

 snart de befalede lukninger er foretaget.
E.
TILVEJEBRINGELSE OG UDDANNELSE AF PERSONEL Det mandskab, der vil være til rådighed for opbygning af teknisk tjeneste,  

 vandforsyningen, er dels værkets og ledningsafdelingens personale, dels et  

 antal frivillige, hvor sådanne måtte være til rådighed.
 Det vil næppe være muligt ved hjælp af eget mandskab af formere alle de  

 nødvendige tekniske hold, og det kan i almindelighed ikke påregnes, at der  

 blandt de frivillige er et tilstrækkeligt antal uddannede teknikere og  

 håndværkere, hvorfor det tilrådes at søge nærmere samarbejde med lokale  

 V.V.S. virksomheder.
 Alt frivilligt personel i teknisk tjeneste skal gennemgå den herfor  

 fastsatte uddannelse, ligesom det personel, der er tilknyttet værkernes  

 egenbeskyttelse, skal uddannes efter de for bedriftsværn fastsatte  

 retningslinier.
