 1. Indledning.
I medfør af § 8, stk. 2, i lov nr. 292 af 10. juni 1981 om visse haveanlæg  

 kan energiministeren træffe bestemmelse om eller fastsætte regler om  

 beredskab på haveanlæg, herunder hvilket mandskab eller materiel ejeren eller  

 brugeren skal have til rådighed i tilfælde af uheld på anlægget.
De nærmere  

 krav til beredskabsorganisationen forudsættes i loven fastlagt i en af ejeren  

 eller brugeren udarbejdet og af myndighederne godkendt beredskabsplan og  

 herudover eventuelt ved konkret bestemmelse i forbindelse med udførelse af  

 aktiviteterne.
Ejeren eller brugeren skal i den anledning forud for påbegyndelse af  

 boreaktiviteter til havs bl.a. udarbejde en beredskabsplan for uhelds- og  

 faresituationer på det enkelte haveanlæg.
Planen indsendes til  

 energistyrelsen, og skal være godkendt af styrelsen forinden boringen kan  

 påbegyndes.
 2. Energistyrelsens krav til beredskabsplanens  

 indhold.
 Det er et vilkår for styrelsens godkendelse af planen, at denne dækker  

 alle for anlægget relevante uheldssituationer, og udførligt beskriver  

 følgende emner:
a.
Alarm- og kommunikationssystemer, herunder varsling af myndighederne.  

 Alarmering af og samarbejde med den af energiministeren nedsatte  

 aktionskomite (AKK) skal herunder beskrives.
Der henvises til vedlagte  

 særskilte orientering om aktionskomiteen og de krav, der i den forbindelse  

 stilles til beredskabsorganisationen.
b.
Organisation med angivelse af beredskabsledelse, bemanding,  

 ansvarsfordeling og iværksættelsesprocedure for bekæmpelse.
c.
Oversigt over rednings- og bekæmpelsesmateriel med beskrivelse af type  

 samt angivelse af kapacitet og placering, herunder særligt  

 brandbekæmpelsesudstyr.
I denne sammenhæng skal der redegøres for beredskab  

 for aflastningsboringer i tilfælde af ukontrolleret udblæsning, samt evt.  

 samarbejde med andre ejere eller brugere af haveanlæg herom.
d.
Rednings- og evakueringsberedskab, i form af hjælpefartøjer og  

 helikopterassistance og disses kapacitet og udstyr.
 e. Øvelsesvirksomhed. Øvelser til afprøvning af kommunikations- og  

 kommandoveje samt redningsberedskab, herunder hyppigheden og omfanget af  

 sådanne øvelser, skal beskrives.
f.
Samarbejde med andre ejere eller brugere af haveanlæg i området om  

 bekæmpelse af ulykkes- og faresituationer.
 3. Miljøstyrelsens krav til beredskabsplanens indhold.
 Ovennævnte krav til beredskabsplaner stilles af energistyrelsen i henhold  

 til haveanlægslovens § 8. For så vidt angår beredskab i tilfælde af  

 forurening af havet, henvises til miljøstyrelsens bekendtgørelse nr. 375 af  

 17. juli 1984. Bekendtgørelsen vedlægges til orientering.
 4. Andre myndighedskrav.
 For så vidt angår konkrete supplerende krav til beredskab stillet af andre  

 myndigheder (Statens Skibstilsyn, Luftfartsdirektoratet,  

 Farvandsdirektoratet, Post- og telegrafvæsenet, Fredningsstyrelsen m.fl.)  

 henvises til disse myndigheder.
 5. Procedure for indsendelse af beredskabsplanen.
 Beredskabsplanen skal, medmindre særlige omstændigheder gør sig gældende,  

 foreligge til godkendelse i Miljøstyrelsen og energistyrelsen senest 1 måned  

 før boreaktiviteter påbegyndes.
Det understreges afsluttende, at beredskabsplanen skal holdes ajour og  

 væsentlige ændringer heri fremsendes til godkendelse.
Energistyrelsen og  

 miljøstyrelsen kan til enhver tid kræve ændringer i planen.
 P.D.V.
Peter Schrøder ORIENTERING TIL RETTIGHEDSHAVERE I 1. RUNDE OM ENERGIADMINISTRATIONENS  

 BEREDSKABS- OG ALARMERINGSPROCEDURER I TILFÆLDE AF STØRRE UHELD PÅ HAVEANLÆG.
 1. Indledning:
I medfør af § 8, pkt. 4 i lov nr. 292 af 10.6.81 om visse haveanlæg er der  

 nedsat en Aktionskomite vedrørende større uheld på haveanlæg.
Komiteens  

 opgave er ifølge loven at overvåge de forholdsregler, som ejeren eller  

 brugeren af et haveanlæg træffer i tilfælde af et større uheld samt at  

 samordne myndighedernes rednings- og bekæmpelsesforanstaltninger i sådanne  

 tilfælde.
 Haveanlægsloven lovfæster hermed den Aktionskomite der blev nedsat af  

 Handelsministeren i 1979 på baggrund af den ukontrollerede udblæsning på  

 »Vagn« i 1977, og komiteen har været etableret lige siden.
Komiteen består af repræsentanter for Energistyrelsen, Miljøstyrelsen,  

 Politiet i Esbjerg, DGU samt Søværnet operative kommando.
Energistyrelsen  

 varetager formandskabet og sekretariatsforretninger for komiteen.
Såfremt der  

 i alt væsentligt er tale om en forureningsulykke, vil Miljøstyrelsen dog lede  

 komiteens arbejde.
Komiteen svarer stort set til det i Norge nedsatte Aksjonsutvalg og dens  

 virksomhed er reguleret af retningslinier vedrørende komiteens  

 forretningsgang, alarmeringsprocedurer, kontakt med rettighedshavere, pressen  

 m.v.
En forretningsorden forventes snarest udsendt af Energiministeriet i  

 form af en bekendtgørelse.
Blandt de opgaver, komiteen i en uheldssituation desuden skal varetage,  

 kan nævnes rådgivning og information af et ad hoc ministerudvalg bestående af  

 Energiministeren, Forsvars-. Justits- og Miljøministeren.
I tilknytning til  

 ministerudvalget er der et stedfortræderudvalg på departementschefniveau.  

 Energiministeriets departementschef er formand herfor.
Komiteen har som en væsentlig opgave en løbende ajourføring af  

 beredskabsfunktionerne og vedligeholdelse af kontakter med de relevante  

 afdelinger hos operatørerne til brug i en uheldssituation.
Med henblik på at  

 afprøve disse funktioner har Aktionskomiteen afholdt øvelser med Mærsk Olie  

 og Gas A/S, Hvorunder der blev simuleret en alvorlig ulykke i Nordsøen.  

 Lignende øvelser forventes afholdt fremover også med andre operatører.
 2. Samordning af myndighedernes og rettighedshavernes  

 beredskabsplaner.
Det er væsentligt for Aktionskomiteens virke, at der er etableret et  

 samarbejde med operatører på dansk område vedr. alarmering af aktionskomiteen  

 i tilfælde af et større offshore-uheld.
Aktionskomiteen skal derfor forud for  

 iværksættelse af boreaktiviteter særskilt modtage et eksemplar af  

 beredskabsplanen for uheldsbekæmpelse, jfr. haveanlægsloven § 8.
I beredskabsplanen er afsnittene om kontaktpersoner hos operatøren,  

 herunder evt. vagtlister, alarmeringsprocedure og myndighedernes indplacering  

 i denne, af særlig betydning for Aktionskomiteen.
Komiteen vil for sit  

 vedkommende udlevere to eksemplarer til operatøren af den håndbog der  

 omhandler alarmering af Aktionskomiteen i en uheldssituation.
Håndbogen skal  

 altid være tilgængelig for relevante personer hos operatøren, og dens  

 procedure om alarmering og kontakt med myndighederne skal følges.
 Et eksemplar af Aktionskomiteens håndbog vil snarest blive fremsendt, og  

 der forventes derefter holdt et kontaktmøde hvorunder de relevante personer i  

 Aktionskomiteen og hos operatøren kan drøfte procedurerne.
 Det kan endvidere forventes, at de enkelte myndigheder, som er  

 repræsenteret i Aktionskomiteen, kan have behov for særskilte møder med  

 operatøren.
