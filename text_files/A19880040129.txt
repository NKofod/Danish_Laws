 Herved bekendtgøres lov om Arbejdsgivernes Elevrefusion,  

 jf. lovbekendtgørelse nr. 179 af 2. april 1987, med de ændringer, der følger  

 af lov nr. 883 af 23. december 1987.
Den selvejende institution Arbejdsgivernes Elevrefusion § 1.  Arbejdsgivernes Elevrefusion er en selvejende  

 institution med det formål helt eller delvis at refundere arbejdsgivere den  

 løn, som de udbetaler til elever under 2. del af erhvervsfaglig  

 grunduddannelse og til lærlinge under elevernes og lærlingenes skoleophold,  

 og at yde tilskud til oprettelse af lære- og praktikpladser.
Stk. 2.  Arbejdsgivernes Elevrefusion kan endvidere  

 beslutte at yde tilskud til arbejdsgivere til hel eller delvis dækning af  

 udgifter i forbindelse med lærlinges og 2. dels EFG-elevers befordring samt  

 andre udgifter som arbejdsgivere har afholdt i forbindelse med uddannelse af  

 disse, jf. stk. 3 og § 8 a.
Den samlede udgift til sådanne tilskud må ikke  

 overstige 10 pct. af refusionsudbetalingerne i det forudgående år.
Stk. 3.  I fag eller dele af et fag vil der kunne indgås  

 kollektive overenskomster mellem fagets arbejdsgiver- og  

 arbejdstagerorganisationer vedrørende lærlinges og EFG-elevers  

 befordringsgodtgørelse samt andre udgifter, som arbejdsgiveren har afholdt i  

 forbindelse med uddannelse af disse lærlinge og EFG-elever.
Hvis sådanne  

 overenskomster findes inden for faget eller dele af faget, skal de heri  

 fastsatte ydelser udredes af samtlige arbejdsgivere inden for området,  

 såfremt de er omfattet af § 2.
 § 2.  Ret til refusion og til tilskud efter § 1, stk.  

 1 og stk. 2, har samtlige arbejdsgivere, der er omfattet af lov om  

 Arbejdsmarkedets Tillægspension, bortset fra offentlige myndigheder og  

 private institutioner, hvis udgifter overvejende dækkes af offentlige midler.  

 Undtaget er endvidere de selskaber i tilknytning til folkekirken eller andre  

 kristne trossamfund, hvis eneste formål er at drive missionsvirksomhed uden  

 for landet.
 Stk. 2.  Undervisnings- og forskningsministeren  

 fastsætter nærmere bestemmelser om, hvilke private tilskudsberettigede  

 institutioner og øvrige selskaber der efter stk. 1 ikke skal være omfattet af  

 loven.
§ 3.  Arbejdsgivernes Elevrefusion ledes af en  

 bestyrelse, der består af en formand og 8 andre medlemmer.
Heraf udpeger  

 Dansk Arbejdsgiverforening og Landsorganisationen i Danmark hver 4 medlemmer.  

 Bestyrelsen udpeger formanden, som ikke må have tilknytning til nogen  

 arbejdsgiver- eller arbejdstagerorganisation.
Stk. 2.  Bestyrelsens formand og øvrige medlemmer  

 udpeges for 3 år.
Genvalg kan finde sted.
 Stk. 3.  Bestyrelsen er ansvarlig for institutionens  

 administration.
§ 4.  Regnskab for Arbejdsgivernes Elevrefusion  

 udarbejdes for et kalenderår ad gangen.
Regnskabet skal revideres af mindst  

 to regnskabskyndige personer, hvoraf mindst een skal være statsautoriseret  

 eller registreret revisor.
Bestyrelsen udnævner revisorerne for 3 år ad  

 gangen, men kan til enhver tid trække udnævnelsen tilbage.
 § 5.  Offentlige myndigheder, skoler, arbejdsgivere,  

 elever, lærlinge og arbejdsmarkedets organisationer skal efter anmodning give  

 Arbejdsgivernes Elevrefusion oplysninger, der har betydning for afgørelser om  

 udbetaling af refusion.
Finansieringen af Arbejdsgivernes  

 Elevrefusion § 6.  Til udbetaling af refusion og tilskud i henhold  

 til § 1, stk. 1 og 2, samt til dækning af de administrationsomkostninger, der  

 er forbundet med refusionsordningen, betaler staten hvert kvartal et beløb  

 til Arbejdsgivernes Elevrefusion.
Stk. 2.  Den del af beløbet, der ikke viderebetales til  

 dækning af refusionskrav eller af tilskud, skal anbringes som indestående i  

 danske banker eller sparekasser eller eventuelt i obligationer udstedt eller  

 garanteret af den danske stat eller af danske kommuner, i obligationer  

 udstedt af danske realkreditinstitutter, der er godkendt af staten, eller i  

 værdipapirer, som i øvrigt efter deres art og sikkerhed kan stilles i klasse  

 hermed.
Beløb til udbetaling af refusion, af tilskud efter § 1, stk. 1, og af  

 tilskud efter § 1, stk. 2, holdes adskilt.
 Stk. 3.  Overskydende midler fra et regnskabsår kan  

 anvendes i det følgende regnskabsår.
 § 7.  Bevillingen til Arbejdsgivernes Elevrefusion  

 fastsættes for et år ad gangen af undervisnings- og forskningsministeren  

 efter indstilling fra bestyrelsen for Arbejdsgivernes Elevrefusion.
 Stk. 2.  Arbejdsgivernes Elevrefusion skal efter  

 anmodning give undervisnings- og forskningsministeren oplysninger, der har  

 betydning for fastsættelsen af bevillingen til Arbejdsgivernes Elevrefusion.
 § 8.  (Ophævet).
Kapitel 2 a Tilskud til befordringsudgifter og andre udgifter i forbindelse med  

 uddannelse af elever og lærlinge § 8 a.  Bestyrelsen for Arbejdsgivernes Elevrefusion  

 træffer beslutning om, hvorvidt og med hvilke beløb der inden for den i § 1,  

 stk. 2, nævnte udgiftsramme skal ydes tilskud som nævnt i § 1, stk. 2.  

 Bestyrelsen fastsætter nærmere regler om udbetaling af tilskuddene.
Refusion af udbetalt løn § 9.  Arbejdsgivernes Elevrefusion yder refusion til  

 de i § 2 nævnte arbejdsgivere, der har udbetalt løn til elever under 2. del  

 af erhvervsfaglig grunduddannelse, til elever under uddannelser, der kan  

 sidestilles hermed, eller til lærlinge under elevernes og lærlingenes  

 skoleophold.
Det er en forudsætning for udbetaling af refusion, at der  

 foreligger en uddannelsesaftale eller lærekontrakt, der både omfatter  

 praktikophold og skoleophold.
 Stk. 2.  Refusion ydes ikke, såfremt der for  

 arbejdsgiveren udføres produktivt arbejde som led i skoleopholdene af et  

 omfang svarende til den udbetalte løn.
 § 10.  Bestyrelsen for Arbejdsgivernes Elevrefusion  

 fastsætter hvert år det beløb, der kan refunderes arbejdsgiverne for hver  

 uge, en elev eller en lærling har opholdt sig på skole.
§ 11.  Bestyrelsen for Arbejdsgivernes Elevrefusion  

 fastsætter de nærmere regler om udbetaling af refusionsbeløb.
Endvidere kan  

 undervisnings- og forskningsministeren efter anmodning fra bestyrelsen  

 fastsætte sådanne regler.
Kapitel 3 a Tilskud til lære- og praktikpladser 11 a.
Arbejdsgivernes Elevrefusion yder tilskud til virksomheder, der er  

 bidragspligtige til Arbejdsgivernes Elevrefusion, og som opretholder eller  

 forøger deres samlede antal lære- og praktikpladser til uddannelsessøgende  

 efter lov om lærlingeforhold og lov om erhvervsfaglige grunduddannelser og  

 til uddannelsessøgende under uddannelser, der kan sidestilles hermed.  

 Undervisnings- og forskningsministeren fastsætter regler om, at tilskud ikke  

 kan ydes, hvis eleven eller lærlingen tidligere har gennemført en offentligt  

 anerkendt ungdomsuddannelse.
Stk. 2.  Tilskuddet udgør 15.000 kr. for pladser, hvor  

 praktikopholdets samlede varighed overstiger 11/2 år, og 9.000 kr. for andre  

 pladser.
Undervisnings- og forskningsministeren kan dog fastsætte regler om,  

 at tilskuddet inden for visse hovederhvervsområder kan forhøjes til  

 henholdsvis 30.000 kr. og 18.000 kr. for ansættelse af kvinder og om  

 tilsvarende forhøjelser til virksomheder, der ansætter ledige over 25 år, der  

 har ret til en uddannelsesydelse efter § 9 i lov om arbejdstilbud til ledige,  

 samt til virksomheder, der i de forudgående 5 år før ansættelse af eleven  

 eller lærlingen ikke har beskæftiget elever eller lærlinge.
Stk. 3.  Afgørelsen af, om antallet af pladser er  

 opretholdt eller forøget, træffes på grundlag af et beregnet gennemsnit af  

 det antal pladser, virksomheden har haft i de foregående to år.
Eventuelle  

 brøker på 0,5 eller derover forhøjes til nærmeste hele tal, andre brøker  

 bortkastes.
Undervisnings- og forskningsministeren fastsætter nærmere regler  

 om beregningen af gennemsnittet.
 Stk. 4.  Undervisnings- og forskningsministeren  

 fastsætter med tilslutning fra arbejdsministeren og efter forelæggelse for  

 erhvervsuddannelsesrådet nærmere regler om tilskuddenes beregning, deres  

 udbetaling og tilbagebetaling ved lære- og praktikforholdets ophør.
 § 11 b.  Til virksomheder, der i løbet af et  

 kalenderår opretter en eller flere lære- og praktikpladser og herved får et  

 antal pladser, der svarer til det beregnede gennemsnit, jf. § 11 a, stk. 3,  

 ydes der et tilskud.
 Stk. 2.  Til virksomheder, der har et antal lære- og  

 praktikpladser, der er mindst lige så stort som det beregnede gennemsnit, jf.  

 § 11 a, stk. 3, ydes der et tilskud for hver plads, der oprettes.
 Stk. 3.  Tilskud er betinget af, at uddannelsesaftalen  

 er indgået i overensstemmelse med reglerne herom, og at uddannelsesaftalen  

 ikke er ophævet inden for prøvetiden.
 Stk. 4.  Såfremt virksomhedens antal af pladser, hvortil  

 der ikke ydes tilskud, nedsættes til under det beregnede gennemsnit med  

 fradrag af een plads, før hele tilskuddet er udbetalt, kan undervisnings- og  

 forskningsministeren efter indstilling af arbejdsformidlingskontoret  

 bestemme, at ikke udbetalte dele af tilskuddet helt eller delvis bortfalder.
 Stk. 5.  Den, der søger tilskud, skal meddele alle  

 oplysninger om forhold, der har betydning for tilskud, og om senere ændringer  

 i disse forhold.
 Stk. 6.  Har den, der oppebærer tilskud, givet urigtige  

 oplysninger om forhold, der er nævnt i stk. 5, eller undladt at meddele  

 oplysninger om ændringer heri, kan undervisnings- og forskningsministeren  

 bestemme, at tilskud bortfalder helt eller delvis, og at udbetalt tilskud  

 skal tilbagebetales.
 § 11 c.  Ansøgning om tilskud indgives til  

 arbejdsformidlingskontoret, der afgør, om betingelserne for tilskud er  

 opfyldt, og giver meddelelse om beløbets størrelse til Arbejdsgivernes  

 Elevrefusion, der forestår udbetalingen til virksomhederne.
 Stk. 2.  Undervisnings- og forskningsministeren  

 fastsætter efter forhandling med arbejdsministeren nærmere regler for  

 ordningens administration.
 § 11 d.  Arbejdsformidlingens afgørelser om tilskud  

 efter reglerne i §§ 11 a-c kan indbringes for undervisnings- og  

 forskningsministeren.
 § 11 e.  Undervisnings- og forskningsministeren  

 fastsætter nærmere regler om betingelserne for ydelse af tilskud til  

 praktikpladser i andre uddannelser end lærlingeuddannelser og erhvervsfaglige  

 grunduddannelser.
Forskellige bestemmelser § 11 f.  Til dækning af udgifter til uddannelses- og  

 forskningsinitiativer i 1986 indbetaler Arbejdsgivernes Elevrefusion til  

 Undervisnings- og Forskningsministeriet et bidrag.
Bidraget udgør beløb, der  

 for perioden 1. juli 1984-31. december 1986 er indbetalt til dækning af  

 udgifter til tilskud til lære- og praktikpladser og renter heraf med fradrag  

 af udgifter, der er afholdt til tilskud til lære- og praktikpladser i 1986,  

 herunder administrationsudgifter.
Undervisnings- og forskningsministeren  

 fastsætter regler om bidragets beregning og dets betaling.
§ 12.  Afslag fra Arbejdsgivernes Elevrefusion om  

 udbetaling af refusion og af tilskud efter § 1, stk. 2, kan indbringes for et  

 nævn bestående af 2 medlemmer, der udpeges af henholdsvis Dansk  

 Arbejdsgiverforening og Landsorganisationen i Danmark.
Nævnet kan vælge en  

 opmand.
Nævnets afgørelser kan ikke indbringes for domstolene.
 § 13.  Medmindre højere straf er forskyldt efter den  

 øvrige lovgivning, straffes med bøde den, der undlader at efterkomme en  

 anmodning fra Arbejdsgivernes Elevrefusion om oplysninger eller afgiver  

 urigtige eller vildledende oplysninger, jf. § 5.
 Stk. 2.  Er overtrædelsen begået af et aktieselskab,  

 andelsselskab eller lignende, kan der pålægges selskabet som sådant  

 bødeansvar.
 § 13 a.  Undervisnings- og forskningsministeren kan  

 bemyndige et af ministeriets direktorater til at udøve de beføjelser, der i  

 denne lov er tillagt ministeren.
 Stk. 2.  Undervisnings- og forskningsministeren kan  

 fastsætte bestemmelser om adgangen til at klage over afgørelser, der er  

 truffet i henhold til bemyndigelse efter stk. 1, herunder om at afgørelser  

 ikke skal kunne indbringes for ministeren.
 Ikrafttræden m.v.
 § 14.  Loven træder i kraft den 1. juli 1977.  

 Nedsættelse af bestyrelsen for Arbejdsgivernes Elevrefusion samt etablering  

 af ordningens administration kan dog finde sted, så snart loven er vedtaget.
 § 15.  Loven omfatter alene refusion i forbindelse med  

 uddannelsesaftaler eller lærekontrakter, der indgås med henblik på  

 påbegyndelse den 1. juli 1977 eller senere.
 § 16.  Loven gælder ikke for Færøerne og Grønland, men  

 kan ved kgl. anordning sættes i kraft for disse landsdele med de afvigelser,  

 som de særlige færøske og grønlandske forhold tilsiger.
---------- Lov nr. 248 af 23. maj 1984 indeholder i § 2 følgende bestemmelse:
§ 2 Stk. 1.  Loven træder i kraft den 1. juli 1984. Der ydes  

 tilskud efter kapitel 3 a til lærekontrakter og uddannelsesaftaler, der  

 indgås efter den 30. juni 1984.
 Stk. 2.  Tilskudsordningen efter kapitel 3 a ophører  

 senest den 31. december 1987 med virkning for lærekontrakter og  

 uddannelsesaftaler, der indgås efter denne dato.
---------- Lov nr. 586 af 19. december 1985, hvis § 1 har ændret § 2, § 6, stk. 7, §  

 7, stk. 3, § 11 a, stk. 1 og 2, samt medført indsættelse af § 11 f og § 13 a,  

 indeholder i § 2 følgende bestemmelse:
§ 2 Stk. 1.  Loven træder i kraft den 1. januar 1986.
 Stk. 2.  § 1, nr. 4 og 5, finder anvendelse, hvis  

 lærekontrakten eller uddannelsesaftalen er indgået efter 31. december 1985.
 Stk. 3.  De hidtidige regler finder anvendelse, hvis  

 lærekontrakten eller uddannelsesaftalen er indgået før denne dato.
 Stk. 4.  Ansøgning om tilskud efter de regler, der er  

 nævnt i stk. 2, skal være indgivet inden den 1. april 1988, og ansøgning om  

 tilskud efter de regler, der er nævnt i stk. 3, skal være indgivet inden den  

 1. juni 1986.
 Lov nr. 269 af 22. maj 1986, hvis § 1 har ændret § 6, stk. 1 og 2,  

 indeholder i § 2 følgende bestemmelse:
§ 2 Loven træder i kraft den 1. januar 1987.
---------- Lov nr. 353 af 4. juni 1986 (Arbejdsgiverfinansieret  

 befordringsgodtgørelse for EFG-elever og lærlinge) indeholder i § 2 følgende  

 bestemmelse:
§ 2 Loven træder i kraft den 1. juli 1986.
---------- Lov nr. 883 af 23. december 1987, hvis § 1 har ændret § 1, § 2, § 5,  

 kapitel 2, § 8 a, § 10 og § 13, indeholder i § 2 følgende bestemmelse:
§ 2 Stk. 1.  Loven træder i kraft den 1. januar 1988.
 Stk. 2.  § 6, stk. 3-7, § 8, stk. 1, og § 13, stk. 1, i  

 den hidtidige affattelse har dog virkning indtil 1. januar 1989.
 Stk. 3.  I 1988 udbetales der i henhold til § 6, stk. 1,  

 alene beløb pr. 1. april, 1. juli og 1. oktober.
 Stk. 4.  Arbejdsgiverbidrag efter de hidtil gældende  

 regler opkræves sidste gang med forfaldsdag 1. januar 1988 på grundlag af  

 ATP-bidrag, der er eller skulle have været indbetalt inden 15. december 1987.
