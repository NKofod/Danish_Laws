Fremsat den 18. november 2020 af kulturministeren (Joy Mogensen) Forslag til Lov om ændring af lov om radio- og fjernsynsvirksomhed m.v.
(Ændring af Radio- og tv-nævnets kompetencesammensætning og hjemmel til forlængelse af beskikkelsesperiode) § 1 I lov om radio- og fjernsynsvirksomhed m.v., jf. lovbekendtgørelse nr. 1350 af 4. september 2020, som ændret ved § 1 i lov nr. 1548 af 18. december 2018, foretages følgende ændringer:
 1. § 39, stk. 1, ophæves, og i stedet indsættes:
»§ 39. Kulturministeren nedsætter Radio- og tv-nævnet, der består af 11 medlemmer, som beskikkes af ministeren.
Ministeren udpeger 9 medlemmer, herunder formand og næstformand, Samarbejdsforum for Danske Lytter- og Seerorganisationer udpeger 1 medlem og Den Danske Dommerforening udpeger 1 medlem.
Danske Medier og Dansk Journalistforbund indstiller hver to kandidater, der repræsenterer praktisk mediefaglighed, og ministeren udpeger en af de indstillede kandidater fra hver af de to indstillende parter.
De enkelte medlemmer kan genudpeges.
Stk. 2. De medlemmer, ministeren udpeger, skal repræsentere juridiske og økonomisk/administrative kompetencer, medieforskningskompetencer samt praktisk mediefaglighed.
Formanden skal være jurist.
Et medlem skal have særlig strafferetlig indsigt.
Stk. 3. Nævnet nedsættes for 4 år ad gangen.
Beskikkelsen af nævnet kan forlænges med en periode på op til 1 år.
Forlængelse af beskikkelsesperioden kan kun finde sted én gang.« Stk. 2-4 bliver herefter stk. 4-6.
 2. I § 93, stk. 1, nr. 4, ændres »§ 39, stk. 4« til: »§ 39, stk. 6«.
§ 2 Loven træder i kraft den 1. januar 2021.
Bemærkninger til lovforslaget Almindelige bemærkninger 1. Indledning Radio- og tv-nævnet åbnede for et udbud af en ny digital public service-radiokanal med fokus på kultur den 26. juli 2019. Udbuddet affødte en diskussion af Radio- og tv-nævnets kompetencesammensætning, herunder om nævnet havde tilstrækkelige kompetencer repræsenteret med praktisk indsigt i medieproduktion.
Lovforslaget tilsigter at ændre Radio- og tv-nævnets kompetencesammensætning således, at nævnet har praktiske mediefaglige kompetencer repræsenteret, samt udvide nævnet med et medlem.
Derudover tilsigter lovforslaget at indføre en ny udpegningsprocedure for så vidt angår to af de medlemmer, som repræsenterer den praktiske mediefaglighed, således at ministeren udpeger to medlemmer til nævnet på baggrund af indstilling fra Danske Medier og Dansk Journalistforbund.
Lovforslaget tilsigter endvidere at indføre en mulighed for forlængelse af det til enhver tid siddende Radio- og tv-nævns beskikkelsesperiode.
Formålet med ændringen af Radio- og tv-nævnets kompetencesammensætning samt udvidelsen af nævnet med et medlem er at sikre, at nævnet har den nødvendige indsigt i og viden om medieproduktion.
Formålet med indførelsen af en ny udpegningsprocedure er at sikre, at de udpegede medlemmer med praktisk mediefaglige kompetencer repræsenterer den nødvendige viden om medieproduktion, både vedrørende radio, tv og nye medier.
Formålet med indførelsen af mulighed for forlængelse af beskikkelsesperioden er at give kulturministeren mulighed for at forlænge beskikkelsesperioden for det til enhver tid siddende nævn eller enkelte medlemmer af nævnet, eksempelvis i tilfælde af, at det viser sig umuligt at beskikke et nyt nævn inden udløbet af beskikkelsesperioden.
2. Ændring af nævnets kompetencesammensætning og indførelse af mulighed for forlængelse af beskikkelsesperiode 2.1. Gældende ret 2.1.1. Radio- og tv-nævnets sammensætning og beskikkelsesperiode Det følger af § 39, stk. 1, i lov om radio- og fjernsynsvirksomhed (radio- og fjernsynsloven), jf. lovbekendtgørelse nr. 1350 af 4. september 2020, at kulturministeren nedsætter Radio- og tv-nævnet, som består af ti medlemmer, der beskikkes af ministeren.
De otte af medlemmerne, herunder formand og næstformand, udpeges af kulturministeren, mens ét medlem udpeges af Samarbejdsforum for Danske Lytter- og Seerorganisationer, og ét medlem udpeges af Den Danske Dommerforening.
 Det følger af bestemmelsens 3. pkt., at de af ministeren udpegede medlemmer tilsammen skal repræsentere juridisk, økonomisk/administrativ, erhvervsmæssig og mediemæssig/kulturel sagkundskab, herunder at ét medlem skal have særlig strafferetlig indsigt.
Det følger af radio- og fjernsynslovens § 39, stk. 2, at det medlem, som er udpeget af Den Danske Dommerforening og det medlem med særlig strafferetlig indsigt udpeget af ministeren, alene deltager ved behandlingen af sager, hvor der vil kunne træffes afgørelse efter regler, der forbyder tilskyndelse til had på grund af race, køn, religion, nationalitet og fremme af terrorisme.
Ved behandlingen af sager herom indtræder det medlem, der er udpeget af Den Danske Dommerforening, som formand, mens den af ministeren udpegede formand fungerer som næstformand.
Det følger af radio- og fjernsynslovens § 39, stk. 1, 5. pkt., at Radio- og tv-nævnet nedsættes for en periode på 4 år ad gangen.
Det er gældende praksis, at genudpegning kan finde sted.
 Det nuværende Radio- og tv-nævns beskikkelsesperiode udløber den 31. december 2020.
2.1.2. Radio- og tv-nævnets opgaver Radio- og tv-nævnet varetager i medfør af radio- og fjernsynslovens §§ 40-44b en række opgaver på radio- og tv-området.
 Radio- og tv-nævnet afgiver udtalelser om radio- og tv-foretagenders opfyldelse af deres public service kontrakter og tilladelser til at drive public service-programvirksomhed.
 Radio- og tv-nævnet udsteder efter udbud tilladelse til distribution af danske og udenlandske lyd- og billedprogrammer ved hjælp af jordbaserede, digitale tv-sendenet og fører tilsyn med virksomheden.
 Radio- og tv-nævnet udsteder efter udbud tilladelse til landsdækkende og lokal radiovirksomhed og til ikkekommerciel tv-virksomhed ved hjælp af jordbaserede sendemuligheder og fører tilsyn med programvirksomheden.
Radio- og tv-nævnet registrerer foretagender, som udøver programvirksomhed ved hjælp af satellit, fællesantenneanlæg, jordbaserede digitale tv-sendemuligheder (bortset fra ikkekommerciel tv-virksomhed i MUX 1), kortbølgesendemuligheder eller øvrige elektroniske kommunikationsnet, og medietjenesteudbydere, der udbyder on demand audiovisuel programvirksomhed.
Nævnet fører desuden tilsyn med programvirksomheden.
 Radio- og tv-nævnet bevilger driftstilskud til ikke-kommercielle, lokale radiostationer og til ikke-kommercielle tv-stationer i MUX 1.
Radio- og tv-nævnet registrerer og fører tilsyn med udbydere af videodelingsplatformstjenester.
Derudover træffer Radio- og tv-nævnet afgørelser om videodelingsplatformstjenesters foranstaltninger vedrørende beskyttelse af mindreårige og offentligheden mod indhold, der tilskynder til vold eller had eller til at begå terrorhandlinger eller mod indhold med børnepornografi, racisme eller fremmedhad.
 Radio- og tv-nævnet træffer afgørelse om identifikation, placering og omfang af reklamer, samt i sager om sponsorering og produktplacering m.v.
 Desuden rådgiver Radio- og tv-nævnet kulturministeren i radio- og tv-spørgsmål.
2.2. Kulturministeriets overvejelser og lovforslagets indhold 2.2.1. Ændring af Radio- og tv-nævnets kompetencesammensætning Radio- og tv-nævnet varetager, som nævnt i afsnit 2.1.2., en række forskelligartede opgaver på radio- og tv-området.
Dette forudsætter, at nævnet besidder kompetencer inden for flere områder, hvilket er afspejlet i sammensætningen af nævnet, der efter gældende ret består af både juridisk, økonomisk/administrativ, erhvervsmæssig og mediemæssig/kulturel sagkundskab.
Særligt henset til bredden i Radio- og tv-nævnets opgaveportefølje, har Kulturministeriet overvejet behovet for at styrke nævnets kompetencer i forhold til den praktiske medieerfaring.
Kulturministeriet vurderer, at nævnets varetagelse af opgaveporteføljen kræver, at der i nævnet er repræsenteret mindst tre medlemmer med praktisk erfaring med medieproduktion, både for så vidt angår radio, tv og nye medier.
Kulturministeriet finder på den baggrund, at nævnet skal udvides med et medlem.
Ved udpegningen af to af medlemmerne med praktisk mediefaglighed har Kulturministeriet overvejet en ny udpegningsprocedure, hvor Danske Medier og Dansk Journalistforbund hver indstiller to kandidater, hvoraf kulturministeren udpeger en af de indstillede kandidater fra hver af de to indstillende parter.
Ved indførelsen af et kompetencekrav om praktisk mediefaglighed finder Kulturministeriet, at der ikke er behov for et krav om erhvervsmæssig sagkundskab, idet de medlemmer, som repræsenterer kompetencen vedr. f.eks. praktisk mediefaglighed, også har en relevant erhvervsmæssig indsigt i forhold til medieverdenen.
Derudover er det Kulturministeriets vurdering, at de kulturelle kompetencer, der efter gældende ret indgår i nævnet, med fordel kan erstattes af en bredere repræsentation af de øvrige tilbageværende og nye kompetencer.
Det er Kulturministeriets vurdering, at der ved udpegning af mediefaglige- og medieforskningskompetencer også vil være en vis repræsentation af kulturelle kompetencer.
Omvendt er det Kulturministeriets vurdering, at nævnets opgaveportefølje ikke tilsiger et behov for egentlige kunstneriske kompetencer.
Det foreslås derfor, at radio- og fjernsynslovens § 39, stk. 1, om udpegningen af medlemmer til Radio- og tv-nævnet ændres således, at nævnet består af 11 medlemmer, hvoraf ministeren udpeger 9, samt at de medlemmer, ministeren udpeger skal repræsentere juridiske og økonomisk/administrative kompetencer, medieforskningskompetencer samt praktisk mediefaglighed.
Formanden skal være jurist, og et medlem skal have særlig strafferetlig indsigt.
 Derudover foreslås der en ny udpegningsprocedure for to af de medlemmer, der skal repræsentere den praktiske mediefaglighed, hvor Danske Medier og Dansk Journalistforbund hver indstiller to kandidater, hvoraf kulturministeren udpeger ét medlem fra hver af de to indstillende parter.
Radio- og tv-nævnet har, som nævnt i afsnit 2.1.2., en bred opgaveportefølje i relation til det danske medielandskab, hvorfor det forudsættes, at der ved udpegningen af medlemmer med praktisk erfaring med medieproduktion i særlig grad skal iagttages et habilitetshensyn.
Dette skal bl.a. sikre, at enkelte nævnsmedlemmer ikke udelukkes fra nævnets konkrete sagsbehandling i et omfattende antal sager.
Dette hensyn kan f.eks. iagttages ved at udpege medlemmer fra de nordiske lande.
 Det forudsættes endvidere, at medlemmer med praktisk mediefaglighed tilsammen skal repræsentere viden inden for henholdsvis radio, tv og nye medier, ligesom det bør tilstræbes, at mindst et af disse medlemmer har praktisk medieerfaring på ledelsesniveau.
 Under henvisning til nævnets brede opgaveportefølje vurderer Kulturministeriet, at det ved udpegning af nævnets medlemmer endvidere skal tilstræbes, at kompetencer inden for forretningsforståelse, markedsførings- og konkurrenceret og viden om lokal radio- og tv-virksomhed er repræsenteret.
Det er gældende praksis, at nævnets medlemmer kan genudpeges af hensyn til kontinuiteten i nævnet.
Kulturministeriet vurderer, at denne praksis er værdifuld, og at det vil være gavnligt  for at undgå fortolkningstvivl  at dette præciseres i lovteksten.
 Det foreslås derfor, at det præciseres i radio- og fjernsynslovens § 39, stk. 1, at genudpegning kan finde sted.
2.2.2. Indførelse af mulighed for forlængelse af beskikkelsesperiode Den gældende § 39, stk. 1, indeholder ikke mulighed for, at Radio- og tv-nævnets beskikkelsesperiode kan forlænges.
Det er gældende praksis, at nævnets medlemmer kan genudpeges.
Det foreslås, jf. pkt. 2.2.1., at dette præciseres i lovteksten.
Genudpegning af medlemmer kræver, at der iværksættes en ny udpegningsrunde, som blandt andet indebærer, at Samarbejdsforum for Danske Lytter- og Seerorganisationer og Den Danske Dommerforening udpeger medlemmer på ny.
En forlængelse af beskikkelsesperioden vil ikke kræve, at der iværksættes en ny udpegningsrunde.
Kulturministeriet har overvejet, om beskikkelsesperioden bør kunne forlænges.
En for hyppig og langvarig forlængelse kan medføre, at nævnet fastlåses i sin praksis og arbejdsformer.
Såfremt der derimod ikke er hjemmel til forlængelse af beskikkelsesperioden, kan der, i tilfælde af, at det skulle vise sig umuligt at nedsætte et nyt nævn inden beskikkelsesperiodens udløb, opstå en periode uden et beskikket Radio- og tv-nævn.
 Det foreslås derfor, at der tilføjes hjemmel til, at Radio- og tv-nævnets beskikkelsesperiode kan forlænges, men at forlængelsen kun kan finde sted én gang, og at beskikkelsen alene kan forlænges med en periode på op til 1 år.
3. Økonomiske konsekvenser og implementeringskonsekvenser for det offentlige Lovforslaget vil ikke have økonomiske og administrative konsekvenser for staten.
 Lovforslaget vil ikke have økonomiske eller administrative konsekvenser for kommuner eller regioner.
 4. Økonomiske og administrative konsekvenser for erhvervslivet m.v.
 Lovforslaget vil ikke have økonomiske eller administrative konsekvenser for erhvervslivet af betydning.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Forslaget vurderes ikke at have miljømæssige konsekvenser.
7. Forholdet til EU-retten Forslaget vurderes ikke at have EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 14. september 2020 til den 2. oktober 2020 været sendt i høring hos følgende myndigheder, organisationer m.v.:
 24Nordjyske, Advokatrådet, Altibox Film og serier, Altinget.dk TV, Antennesammenslutningen af 2012, Arbejderbevægelsens Erhvervsråd, b.dk, Billedbladet Play, Bispebjerg Lokal-tv, Blockbuster, Boxer Play, Boxer TV ApS, Brancheforum Digitale Medier c/o BFE, Broadcast Partners, Bryggeriforeningen, Bt.dk, Business.dk, Børsen Play, Canal Digital Danmark A/S, Canal6000, Christiania TV, Copy-Dan, Danish Dox, DanmarkC TV, Dansk Annoncørforening (DAF), Dansk Blindesamfund, Dansk Energi, Dansk Erhverv, Dansk Filmskat, Dansk Industri, Dansk IT, Dansk Journalistforbund, Dansk Student TV Forening, Danske Advokater, Danske Døves Landsforbund, Danske Filminstruktører, Danske Handicaporganisationer, Danske Mediedistributører, Danske Medier, Datatilsynet, Den Kristne Producentkomité, Det Centrale Handicapråd, Det Danske Filminstitut, DI Digital, DILEM (Danske Idebaserede Lokale Elektroniske Medier), Discovery Networks, DJBFA/Komponister og sangskrivere, DK 4, DR/ DR TV, Egmont International Holding A/S, Ekstra Bladet TV, Erhvervsstyrelsen, Forbrugerombudsmanden, Forbrugerrådet, Forenede Danske Antenneanlæg, Foreningen for Platformsøkonomi i Danmark (FPD), Frederiksberg Lokal TV, FTVS - Fællesrådet for tv-sendesamvirker i Danmark, Fullrate web-TV, Global Good Company Pictures, Google Danmark, Gramex, Hi3G, Høreforeningen, I/S DIGI-TV, Institut for menneskerettigheder, IT-Branchen, Jyllands-posten TV, Jysk Fynske Medier, Jyske Bank TV, Kanal 1 web-tv, Kanal Hovedstaden, Kanal 23, KODA, Konkurrence- og Forbrugerstyrelsen, Kreativitet & Kommunikation, Localeyes.tv, Mediehuset København, Medierådet for Børn og Unge, MTG TV A/S, NENT (Nordic Entertainment Group), Nordisk Film, Norkring, Ophavsretligt Forum, Politiken TV, Producentforeningen, Radio- og tv-nævnet, Radio4, RadioLOUD, Rigsrevisionen, Samarbejdsforum for Danske Lytter- og Seer organisationer, SAML, Sammenslutningen af lokale radio- og tv-stationer, Samrådet for Ophavsret, SE/Stofa, Sendesamvirket i København, Sport Live, Stofa A/S, Sundhedsstyrelsen, Teleklagenævnet, Telenor, Telia Danmark, Teracom (Broadcast Service Danmark A/S), TV 2 Sport A/S, TV 2/Bornholm, TV 2/DANMARK A/S, TV 2/FYN, TV 2/Lorry, TV 2/Nord, TV 2/Øst, TV 2/Østjylland, TV 3 A/S, TV Midt Vest, TV SYD, TV2/ TV2 Play, UBOD, Uptown TV, Viasat, Waoo! , Yousee, Aabenraa Lokal TV (TV ALT).
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den gældende bestemmelse i radio- og fjernsynsloven § 39, stk. 1, fastsætter, at kulturministeren beskikker 10 medlemmer til Radio- og tv-nævnet, hvoraf 8 udpeges af ministeren, mens Samarbejdsforum for Danske Lytter- og Seerorganisationer udpeger 1 medlem og Den Danske Dommerforening udpeger 1 medlem.
Den gældende bestemmelse fastsætter endvidere, at de af ministeren udpegede medlemmer skal repræsentere juridisk sagkundskab, herunder skal 1 medlem have særlig strafferetlig indsigt, og økonomisk/administrativ, erhvervsmæssig og mediemæssig/kulturel sagkundskab.
Formanden for nævnet skal være jurist, og nævnet nedsættes for 4 år ad gangen.
Det foreslås at nyaffatte § 39, stk. 1, 1. pkt., hvorefter kulturministeren nedsætter Radio- og tv-nævnet, der består af 11 medlemmer der beskikkes af ministeren.
Det foreslås endvidere at nyaffatte § 39, stk. 1, 2. pkt., hvorefter kulturministeren udpeger 9 medlemmer, herunder formand og næstformand, Samarbejdsforum for Danske Lytter- og Seerorganisationer udpeger 1 medlem og Den Danske Dommerforening udpeger 1 medlem.
Den foreslåede ændring af § 39, stk. 1, 1. og 2. pkt., vil medføre, at kulturministeren beskikker Radio- og tv-nævnet, som består af 11 medlemmer, hvoraf ministeren udpeger 9 medlemmer, hvilket er en udvidelse af nævnet med ét medlem.
De øvrige 2 medlemmer udpeges af Samarbejdsforum for Danske Lytter- og Seerorganisationer og Den Danske Dommerforening, hvilket er videreførelse af gældende ret.
Der foreslås indført en ny bestemmelse i § 39, stk. 1, 3. pkt., hvorefter Danske Medier og Dansk Journalistforbund indstiller hver to kandidater, der repræsenterer praktisk mediefaglighed, og ministeren udpeger en af de indstillede kandidater fra hver af de to indstillende parter.
Den foreslåede bestemmelse vil medføre, at to af de medlemmer, der skal repræsentere praktisk mediefaglighed udpeges af kulturministeren efter indstilling fra Danske Medier og Dansk Journalistforbund.
Det er hensigten, at det med denne udpegningsprocedure sikres, at de udpegede medlemmer repræsenterer relevant praktisk mediefaglighed.
Der foreslås indført en ny bestemmelse i § 39, stk. 1, 4. pkt., hvorefter de enkelte medlemmer kan genudpeges.
Den foreslåede bestemmelse præciserer den gældende praksis, hvorefter Radio- og tv-nævnets medlemmer kan genudpeges, hvorfor der er tale om en videreførelse af gældende ret.
 Der foreslås indført en ny bestemmelse i § 39, stk. 2, hvilket er en nyaffattelse af den gældende § 39, stk. 1, 3. og 4. pkt.
Efter den foreslåede § 39, stk. 2, 1. pkt., skal de medlemmer ministeren udpeger repræsentere juridiske og økonomisk/administrative kompetencer, medieforskningskompetencer samt praktisk mediefaglighed.
Den foreslåede ændring vil medføre, at de af ministeren udpegede medlemmer som noget nyt skal repræsentere praktisk mediefaglighed.
Det er hensigten at sikre, at nævnet dermed opnår den nødvendige indsigt i og viden om medieproduktion. Ændringen vil desuden medføre, at det gældende kompetencekrav om mediemæssig sagkundskab præciseres, så det fremadrettet er tydeliggjort, at kravet vedrører medieforskningskompetencer.
Endvidere vil ændringen medføre, at de af ministeren udpegede medlemmer skal repræsentere juridiske og økonomisk/administrative kompetencer, hvilket er en videreførelse af gældende ret.
Bestemmelsen vil desuden medføre, at nævnet fremadrettet ikke skal repræsentere erhvervsmæssig og kulturel sagkundskab, idet disse kompetencer i relevant omfang vurderes indeholdt i de økonomiske kompetencer, medieforskningskompetencer og praktisk mediefaglighed.
 Efter den foreslåede § 39, stk. 2, 2. pkt., skal formanden være jurist, hvilket er videreførelse af gældende ret.
 Efter den foreslåede § 39, stk. 2, 3. pkt., skal 1 medlem have særlig strafferetlig indsigt, hvilket er videreførelse af gældende ret.
 Der foreslås indført en ny bestemmelse i § 39, stk. 3. Den foreslåede bestemmelse i § 39, stk. 3, 1. pkt., er en videreførelse af den gældende § 39, stk. 1, 5. pkt., hvorefter nævnet nedsættes for 4 år ad gangen.
Efter den foreslåede § 39, stk. 3, 2. pkt. kan beskikkelsen af nævnet forlænges med en periode på op til 1 år, og efter § 39, stk. 2, 3. pkt. kan forlængelsen af beskikkelsesperioden kun finde sted én gang.
De foreslåede bestemmelser vil medføre, at beskikkelsesperioden kan forlænges af kulturministeren med 1 år, og at forlængelsen kun kan finde sted én gang.
Det er hensigten, at bestemmelsen skal kunne finde anvendelse i de tilfælde, hvor det ikke er muligt at nedsætte et nyt Radio- og tv-nævn inden beskikkelsesperiodens udløb.
Til nr. 2 Den gældende bestemmelse i § 93, stk. 1, nr. 4, i lov om radio- og fjernsynsvirksomhed m.v. fastsætter, at den, der tilsidesætter anmodninger fremsat af Radio- og tv-nævnet til radio- og tv-foretagender, øvrige medietjenesteudbydere og udbydere af videodelingsplatforme om at meddele nævnet oplysninger, udlevere dokumenter m.v. og afgive skriftlige udtalelser, i medfør af § 39, stk. 4, straffes med bøde.
Det foreslås at nyaffatte § 93, stk. 1, nr. 4, hvorefter den, der tilsidesætter anmodninger fremsat af Radio- og tv-nævnet i medfør af § 39, stk. 6, straffes med bøde.
Den foreslåede ændring er en konsekvensændring som følge af, at den gældende § 39, stk. 4, med denne lovs § 1, nr. 1, bliver § 39, stk. 6.
Til § 2 Det foreslås, at loven træder i kraft den 1. januar 2021.
Lov om radio- og fjernsynsvirksomhed m.v. gælder ikke for Færøerne og Grønland, jf. lovens § 96,  ligesom loven ikke indeholder hjemmel til at sætte loven i kraft for Grønland og Færøerne.
Denne ændringslov gælder på den baggrund ikke for Grønland og Færøerne og kan ikke sættes i kraft for Grønland og Færøerne.
 Det nuværende Radio- og tv-nævns beskikkelsesperiode udløber den 31. december 2020, hvorfor der skal nedsættes et nyt nævn ved denne lovs ikrafttræden.
