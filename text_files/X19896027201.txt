Et nystiftet forsikringsselskab søgte om koncession alene til  

 genforsikring.
Selskabet ejedes af en udenlandsk koncern og skulle  

 genforsikre ejernes direkte skadesforsikringer tegnet i udlandet.
 Tilsynet gav koncession betinget af reelt selvbehold hos de direkte  

 tegnende selskaber.
Et nystiftet genforsikringsselskab ansøgte Finanstilsynet om koncession  

 til genforsikring indenfor skadesforsikringsvirksomhed.
Det fremgik af  

 ansøgningen, at selskabet var et captive-forsikringsselskab.
Ved et captive  

 forstås et forsikringsselskab, som ejes af en eller flere  

 erhvervsvirksomheder med det formål at forsikre erhvervsvirksomhedernes egne  

 risici gennem selskabet.
Genforsikringsselskabet skulle overtage  

 genforsikring fra andre forsikringsselskaber, som afdækkede direkte risici  

 for genforsikringsselskabets ejer.
Da ejeren var en udenlandsk koncern, ville  

 genforsikringsselskabet således alene skulle overtage forsikring fra  

 udlandet.
Finanstilsynet tog ved sin afgørelse udgangspunkt i, at  

 forsikringslovgivningen ikke skelner mellem captiveselskaber og andre  

 forsikringsselskaber.
Lov om forsikringsvirksomhed er endvidere baseret på  

 territorialitetsprincippet, d.v.s. loven omfatter forsikringsvirksomhed her i  

 landet (risici beliggende i Danmark). Dette medfører, at koncession til  

 direkte forsikring kun kan gives, såfremt en væsentlig del af den påtænkte  

 virksomhed er afdækning af danske risici.
Finanstilsynet fandt, at territorialitetsprincippet på grund af  

 genforsikringsvirksomheds særlige karakteristika ikke er gældende for genforsikringsselskaber.
Det var en forudsætning, at  

 tilladelsen ikke samtidig indebar en grov omgåelse af et bestemt lands  

 forsikringslovgivning.
Tilladelsen til genforsikringsselskabet blev derfor  

 betinget af, at der til stadighed er et reelt selvbehold af risiko i de  

 direkte tegnende forsikringsselskaber for den del af selskabernes  

 forsikringsbestande, som genforsikringsselskabet overtager i genforsikring.  

 Såfremt dette selvbehold formindskes i væsentlig grad, må selskabets  

 koncession tages op til fornyet overvejelse.
