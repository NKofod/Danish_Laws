Skriftlig fremsættelse (13. oktober 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om leje (Lovforslag nr.
L 47) Den 11. juni 2014 indgik den daværende regering (Socialdemokraterne og Radikale Venstre), Venstre, Dansk Folkeparti, Socialistisk Folkeparti og Enhedslisten et forlig om forenkling og modernisering af lejelovgivningen.
Baggrunden for forliget var, at man fandt lejelovgivningen kompliceret og præget af mange års løbende justeringer og tilføjelser.
Forliget omfatter et to-faset forløb.
Første fase blev udmøntet ved lov nr. 310 af 30. marts 2015 om forenkling og modernisering af lejelovgivningen.
Anden fase omfatter en sammenskrivning af lejeloven og boligreguleringsloven.
På den baggrund er udarbejdet to forslag til nye love, som fremsættes samtidigt.
Det ene lovforslag omhandler en ny lov om leje, som udelukkende indeholder regler vedrørende det direkte lejeforhold.
Det andet lovforslag omhandler lov om boligforhold, som har karakter af en offentligretlig lov.
I tillæg til de to love fremsættes endvidere et lovforslag, der indeholder de konsekvensændringer af anden lovgivning, der er behov for som følge af de to nye love.
Formålet med sammenskrivningen af lejelovgivningen har været at forenkle lovgivningen, og de to lovforslag indeholder derfor som udgangspunkt en videreførelse af de hidtil gældende regler.
Der er som led i sammenskrivningen foreslået nogle få indholdsmæssige ændringer, som ikke vurderes at få nævneværdig betydning.
Med forslaget til lov om leje foreslås derudover indført nye regler med det formål at styrke fremlejetageres rettigheder i fremlejeforhold.
Der har således i praksis været eksempler på, at fremlejegivere har spekuleret i ikke at tilbagebetale fx skyldigt depositum og forudbetalt leje til fremlejetageren ved lejeforholdets ophør.
Derfor foreslås tre tiltag, som samlet set skal styrke retssikkerheden for fremlejetagere.
 Lovforslaget foreslås at træde i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
