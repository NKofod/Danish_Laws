Ankestyrelsens principafgørelse D-7-04 om barseldagpenge - retsbaseret forlængelse - forkortelse - efterregulering Resume:
En kvinde meddelte kommunen, at hun ville forlænge sin barselorlov med 14 uger (retsbaseret), og dagpengene blev nedsat svarende hertil.
Da hun senere ombestemte sig og genoptog arbejdet havde hun ikke ret til at få efterreguleret (forhøjet) de allerede udbetalte dagpenge.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 13, stk. 4 Sagsfremstilling:
En kvinde meddelte under sin barsel kommunen af hun ville forlænge orloven med 14 uger.
Dagpengene blev herefter nedsat svarende til denne forlængelse.
Kvinden fik herefter nyt arbejde og meddelte at hun afsluttede orloven 32 uger efter fødslen.
Hun ønskede derfor at få efterreguleret barselsdagpengene så hun fik det fulde dagpengebeløb i de 32 ugers orlov.
 Kommunen og nævnet gav afslag på det ansøgte og henviste til at der ikke i loven er hjemmel til at foretage efterregulering.
 I klagen til Ankestyrelsen blev det anført, at loven ikke afskærer forældrene fra at holde en kortere barselorlov end først oplyst.
 Sagen blev behandlet i principielt møde med henblik på afklaring af om der er mulighed for at efterregulere dagpenge i forbindelse med ændring (forkortelse) af barselsperioden efter retsbaseret forlængelse efter dagpengelovens § 13, stk. 4.
 Afgørelse:
 Der var ikke ret til efterregulering af dagpengene.
 Ankestyrelsen lagde vægt på, at der allerede var udbetalt dagpenge til kompensation af orloven.
 Der blev endvidere lagt vægt på, at en mulighed for efterregulering med den ekstra administration det ville medføre i kommunen må antages at kræve udtrykkelig hjemmel i loven.
 Der blev endelig lagt vægt på, at forlængelsen af barselorloven med nedsatte dagpenge fortsat bestod, men at kvinden selv havde valgt at lade muligheden bortfalde og genoptage arbejdet.
