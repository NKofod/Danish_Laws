Pressenævnets kendelse i sag nr. 2017-80-0027 TV 3 er uden for Pressenævnets kompetence Pressenævnet har afvist at behandle en klage over TV 3, da tv-kanalen ikke har dansk sendetilladelse.
Tv-kanalen er derved ikke underlagt Pressenævnets kompetence, men sandsynligvis den britiske tilsynsmyndighed Office for Communications (Ofcom).
 [Klager] har klaget til Pressenævnet over to udsendelser i programserien Familien fra Bryggen bragt henholdsvis den 7. og 21. september 2017, idet hun mener, at god presseskik er tilsidesat.
 [Klager] har til støtte for klagen blandt andet anført, at TV 3 og produktionsselskabet Metronome Productions A/S har baseret udsendelserne på usandheder.
 Pressenævnets formand, Hanne Schmidt, udtaler:
 [Klager] har klaget over to udsendelser offentliggjort på tv-kanalen TV 3.
 Pressenævnet bemærker, at tv-kanaler skal være under dansk sendetilladelse for at være omfattet af medieansvarsloven og og dermed af Pressenævnets kompetence, jf. medieansvarsloven § 1, nr. 2.
 Ifølge Pressenævnets oplysninger sender TV 3 med en licens fra den britiske tilsynsmyndighed Office for Communications (Ofcom). Da TV 3 ikke har dansk sendetilladelse, er kanalen ikke omfattet af medieansvarsloven, jf. lovens § 1, nr. 2, og Pressenævnet har ikke kompetence til at behandle klagen over udsendelsen på TV 3.
 Klagen afvises derfor i medfør af medieansvarsloven § 43, stk. 2, nr. 1.
