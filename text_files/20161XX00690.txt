Skriftlig fremsættelse (30. marts 2017) Sundhedsministeren (Karen Ellemann, fg.):
 Herved tillader jeg mig for Folketinget at fremsætte:
Forslag til lov om anvendelse af tvang ved somatisk behandling af varigt inhabile (Tvangbehandlingsloven) (Lovforslag nr.
L 185) Regeringen prioriterer danskernes sundhed højt.
Det er vigtigt for regeringen, at alle kan regne med adgang til nødvendig sundhedsfaglig behandling, personlig pleje og omsorg inden for sundhedsvæsenet, og at patienten selv og dennes pårørende føler sig trygge ved og har tillid til vores sundhedsvæsen.
 Regeringen er opmærksom på, at flere patienter med en varigt nedsat psykisk funktionsevne, f.eks. udviklingshæmmede og mennesker med demens, ikke modtager den somatiske behandling, som de ud fra en sundhedsfaglig vurdering har behov for, fordi de som følge af deres mentale tilstand ikke formår at forholde sig fornuftsmæssigt til et behandlingsbehov og således afviser at modtage behandlingen.
Det er regeringens ønske at tilvejebringe et retligt grundlag for at kunne indlede og fortsætte behandling af disse patienter, selvom de i ord eller handling modsætter sig.
Dette vil styrke patienternes helbred og værdighed samt hindre unødige smerter og lidelser.
Med forslaget foreslås indført regler, hvorefter det bliver tilladt at tvangsbehandle varigt inhabile somatiske patienter over 15 år.
Der foreslås desuden indført regler om tvangsindgreb, som skal sikre, at tvangsbehandlingen kan gennemføres, herunder regler om fysisk fastholdelse, anvendelse af beroligende medicin, tvangsindlæggelse, tilbageholdelse og tilbageførsel samt regler om gennemførelse af personlig hygiejne.
Beslutninger om tvangsbehandling og tvangsindgreb kan alene træffes af en læge eller tandlæge.
Beslutninger kræver desuden samtykke fra patientens nærmeste pårørende eller værge.
Af hensyn til patientens retssikkerhed foreslås det, at der kan klages over beslutninger om tvang til Tvangsbehandlingsnævnet, som oprettes ved Styrelsen for Patientsikkerhed.
Nævnet kan tage stilling til, om betingelserne for beslutningen om tvang var opfyldt på tidspunktet for beslutningen.
Af samme hensyn foreslås det endvidere, at beslutninger om og enhver gennemførelse af tvangsbehandling og tvangsindgreb (bortset fra personlig hygiejne) skal tilføres en tvangsprotokol.
Enhver beslutning om tvangsbehandling og tvangsindgreb skal ligeledes indberettes til Sundhedsdatastyrelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
