Antaget, at et selskab, som havde erhvervet piratkopier af mikrofilm  

 udsendt af et kreditoplysningsbureau, efter lovens § 3, stk. 1, ikke lovligt  

 kunne besidde det pågældende mikrofilmmateriale.
Da der var formodning for,  

 at selskabet ikke havde tilsendt Registertilsynet alt det materiale, som  

 selskabet var i besiddelse af, blev sagen oversendt til politiet med  

 anmodning om optagelse af politirapport.
 TV-Avisen, Danmarks Radio, indeholdt i beretningsåret et indslag, hvori  

 en inkassochef bl.a. oplyste, at det selskab han var ansat i, skulle være i  

 besiddelse af piratkopier af mikrofilm udsendt af et kreditoplysningsbureau,  

 samt at selskabet havde indtastet oplysninger fra disse kopier i selskabets  

 eget edbanlæg.
 I den anledning anmodede Registertilsynet selskabet om at belyse de  

 nærmere omstændigheder omkring selskabets erhvervelse samt besiddelse af det  

 omhandlede mikrofilmmateriale.
 Registertilsynet bemærkede i den forbindelse, at det omhandlede  

 mikrofilmmateriale, der efter det oplyste indeholdt kreditoplysninger i  

 summarisk form udsendt af det pågældende kreditoplysningsbureau, i henhold  

 til lov om private registre § 12, stk. 2, kun måtte udsendes til personer  

 eller virksomheder, der abonnerede på meddelelser fra bureauet.
 Registertilsynet udtalte endvidere, at tilsynet på baggrund af  TV-Avisens  

 indslag, var af den opfattelse, at selskabet ved at besidde det pågældende  

 mikrofilmmateriale måtte antages at have oprettet sit eget selvstændige  

 register.
 Registertilsynet bemærkede yderligere, at lov om private registre, jf.  

 lovens § 1, gælder registrering, der omfatter personoplysninger, og hvor der  

 gøres brug af elektronisk databehandling, og systematisk registrering, der  

 omfatter oplysninger om personers, institutioners, foreningers eller  

 virksomheders private eller økonomiske forhold eller i øvrigt oplysninger om  

 personlige forhold, som med rimelighed må forlanges unddraget offentligheden.  

 Af lovens § 3, stk. 1, fremgår, at erhvervsvirksomheder, erhvervsdrivende,  

 institutioner, foreninger og lignende kun må foretage registrering af  

 oplysninger, som kan henføres til bestemte personer, i det omfang  

 registreringen er et naturligt led i den normale drift af virksomheder m.v.  

 af den pågældende art.
 Registertilsynet fandt herefter på det foreliggende grundlag, at selskabet  

 ikke lovligt kunne besidde det pågældende mikrofilmmateriale, og tilsynet  

 anmodede derfor selskabet om snarest at indsende materialet til  

 Registertilsynet.
Selskabet fremkom herefter med en redegørelse i sagen.
Selskabet oplyste,  

 at selskabet var i besiddelse af mikrofilmmateriale udsendt af det pågældende  

 kreditoplysningsbureau, samt at oplysningerne og mikrofilmene stammede fra  

 dette bureau.
Selskabet oplyste endvidere, at selskabet ikke havde et  

 register over dårlige betalere på selskabets eget edb-anlæg.
Selskabet  

 vedlagde i den forbindelse det mikrofilmmateriale, som selskabet mente at  

 være i besiddelse af, bestående af 11 ark udsendt helt tilbage i august 1981  

 samt 1 ark udsendt i november 1987.
Registertilsynet modtog herefter fra det pågældende  

 kreditoplysningsbureaus advokat et foto af mikrofiche vist i  TV-Avisens  

 indslag.
Det fremgik heraf, at der var tale om en udgivelse fra november  

 1990, og bureauet anførte i den forbindelse, at Registertilsynet ikke kunne  

 have modtaget samtlige film, som blev vist og omtalt i det pågældende  

 TV-indslag.
 Da der således var en formodning for, at selskabet ikke havde tilsendt  

 Registertilsynet alt det materiale, som selskabet var i besiddelse af,  

 oversendte Registertilsynet sagen til politiet med anmodning om, at der blev  

 optaget politirapport i sagens anledning.
 Kort tid efter fremsendte selskabet til Registertilsynet yderligere 61  

 mikrofilmark, som selskabet havde fundet.
 (* 1) Registertilsynets Årsberetning 1991 side 121.
