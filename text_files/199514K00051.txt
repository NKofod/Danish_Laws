Nr BTL 51 Betænkning over Forslag til lov om ændring af lov om kemiske stoffer og  

 produkter (Forbudsprocedure)   

 Nr L 51 1995-96, 1. samling Afgivet af Miljø- og Planlægningsudvalget Afgivet: 19951206 Udvalget har behandlet lovforslaget i nogle møder og har herunder stillet spørgsmål til miljø- og energiministeren, som denne har besvaret skriftligt.
Nogle af udvalgets spørgsmål til miljø- og energiministeren og ministerens svar herpå er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Dansk Agrokemisk Forening, Folketingets Ombudsmand og Phenoxygruppen i Danmark.
 Udvalget ønsker lovforslaget tilbage til fornyet behandling i udvalget  

 efter 2. behandling.
 Herefter indstiller et flertal (udvalget med undtagelse af Det  

 Konservative Folkepartis medlemmer) lovforslaget til vedtagelse  

 uændret.
 Et mindretal inden for flertallet (Venstres medlemmer af udvalget) ønsker  

 at udtrykke tilfredshed med, at det fremsatte lovforslag er ændret på  

 væsentlige områder i forhold til det udkast til lovforslag, som blev sendt i  

 høring.
F.eks. kunne ekspertudvalget efter lovudkastet afgive sin udtalelse uden  

 at kende ansøgerens/godkendelsesindehaverens bemærkninger til Miljøstyrelsens  

 grundvurdering.
Det var klart utilfredsstillende.
Venstre er derfor tilfreds  

 med, at dette nu er ændret, således at ekspertudvalget ikke kan gå i gang,  

 før man er bekendt med både grundvurderingen og tillægget.
Venstre konstaterer også, at i forhold til lovudkastet er der ikke længere  

 en begrænsning på, hvor mange timer der må medgå til ekspertudvalgets  

 vurdering.
Det er for Venstre at se helt logisk.
Ekspertudvalget må stilles  

 frit med hensyn til tidsforbruget inden for det antal måneder, som udvalget  

 har til rådighed.
Efter Venstres opfattelse burde lovforslaget have indeholdt et forslag om,  

 hvordan man agtede at forholde sig til nye midler, der skal godkendes.
Når  

 man tager med i overvejelserne, at der her er tale om, at der sagtens kan gå  

 2-5 år, før der foreligger en godkendelse, er der i høj grad brug for et  

 initiativ til en hurtigere sagsbehandling.
Af et svar fra miljø- og  

 energiministeren til Folketingets Miljø- og Planlægningsudvalg af 8. april  

 1994 fremgår, at en meget stor del af det provenu, der opkræves som afgift af  

 bekæmpelsesmidler, ikke bliver brugt til revurdering eller nyvurdering.
Dette  

 er utilfredsstillende, når man tager i betragtning, at der netop ønskes en  

 hurtigere sagsbehandlingstid.
Venstre ønsker derfor, at en langt større del af provenuet finder  

 anvendelse til revurderinger og nyvurderinger.
I den forbindelse vil Venstre  

 senere i dette folketingsår fremsætte forslag om, at flere af pengene  

 anvendes på at nedbringe sagsbehandlingstiden for nye midler.
Endvidere ønsker Venstre, at der udarbejdes et belastningsindeks.
Et  

 sådant indeks vil fortælle om de enkelte midlers belastning af miljøet.
Det  

 er helt afgørende for befolkningens mulighed for at vælge det mest  

 miljøvenlige middel.
I den forbindelse agter Venstre også at fremsætte forslag om, at de mest  

 miljøvenlige midler ikke belastes med de højeste afgifter.
Da det ofte er  

 sådan, at nye miljøvenlige midler er dyrere, bevirker det i dag, at de  

 pålægges en højere afgift.
Det sker, fordi afgiften beregnes som en  

 procentdel af udsalgsprisen.
Det fremmer ikke brugen af mere miljøvenlige  

 midler.
 Et mindretal (Det Konservative Folkepartis medlemmer af udvalget)  

 vil redegøre for sin stilling til lovforslaget ved 2. behandling.
Mindretallet er stærkt optaget af at sikre rent grundvand.
Mindretallet  

 mener, at vi skal værne om det gode, det er at kunne basere Danmarks  

 drikkevandsforsyning på grundvand og ikke på overfladevand.
Mindretallet  

 ønsker generelt også at beskytte miljøet mod giftige stoffer.
Mindretallet er  

 derfor også indstillet på og rede til at medvirke til et forbud mod giftige  

 stoffer.
Men for Det Konservative Folkeparti er også både retssikkerhed og  

 overholdelse af EU-bestemmelser meget væsentligt.
Det har derfor for mindretallet været bekymrende, at producenterne ikke  

 har mulighed for at anke Miljø- og Energiministeriets afgørelser.
Men  

 mindretallet finder, at lovforslaget på dette område kan accepteres, da  

 mindretallet anerkender dels, at branchen selv mener, at den kan leve med  

 lovforslagets ekspertudvalg, dels at lovforslaget er bedre end det udkast til  

 lovforslag, som ministeren sendte til høring.
 Ligeledes finder mindretallet det meget betænkeligt, at der med  

 lovforslaget sker en fravigelse af mindstekravene efter forvaltningsloven med  

 hensyn til partshøring m.v.
Med hensyn til EU-bestemmelserne finder Det Konservative Folkeparti, at  

 der stadig er meget stor tvivl om, hvorvidt det foreliggende lovforslag ikke  

 kolliderer med EU-retten.
Det gælder for eksempel på baggrund af, at EU  

 kræver, at en vurdering skal være videnskabelig funderet, mens lovforslaget  

 lader ministeren fastlægge »generelle eksponeringsmodeller,  

 acceptniveauer og sikkerhedsfaktorer«.
 Mindretallet har også betænkeligheder i forhold til EU-reglerne, fordi  

 mindretallet er vidende om, at de sikkerhedsfaktorer, Miljøstyrelsen arbejder  

 med i vurdering af plantebeskyttelsesmidler, i de fleste tilfælde er mange  

 gange højere end EF-direktivets.
Det Konservative Folkeparti er endelig meget utilfreds med, at  

 lovforslaget skal hastes igennem.
Det giver en behandling i Folketinget, som  

 ikke er tilfredsstillende, og som ikke på alle områder tager højde for de  

 alvorlige problemer, der er.
Mindretallet håber på, at man i perioden mellem  

 2. og 3. behandling kan få afklaret endnu nogle af de spørgsmål, lovforslaget  

 rejser - specielt omkring EU-bestemmelserne.
Mindretallet vil derfor vente  

 med sin endelige stillingtagen til efter udvalgsbehandlingen mellem 2. og 3.  

 behandling.
Det Konservative Folkeparti er som nævnt bekymret over det hastværk,  

 ministeren har med lovforslaget, og beklager, at udvalgsarbejdet afbrydes,  

 inden man efter mindretallets opfattelse er færdig.
Mindretallets bekymring  

 skyldes, at man nu gennem mange år - på grund af et utilstrækkeligt  

 lovgrundlag - ikke har været i stand til at få revurderet alle de mange  

 giftige stoffer, der kan skade grundvandet.
Mindretallet finder det derfor  

 yderst betænkeligt, hvis der endnu en gang vedtages et lovforslag, hvis  

 bestemmelser med hensyn til retssikkerhed og EU-medholdelighed bevirker, at  

 lovforslaget reelt ikke kan fungere.
Man kan derfor efter en række retssager  

 atter risikere at stå i den situation, at man med endnu et nyt lovforslag  

 skal søge at skabe det tilstrækkelige lovgrundlag at agere på.
Det kan  

 hverken Folketinget eller miljøet være tjent med.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP)  

 nfmd.Centrum-Demokraterne og Dansk Folkeparti havde ikke medlemmer i  

 udvalget.
Bilag Nogle af udvalgets spørgsmål til miljø- og energiministeren og dennes svar  

 herpå Spørgsmål 2:
Hvor mange eksperter i Danmark kan man forvente besidder den nødvendige  

 viden og uafhængighed til at kunne vurdere sagerne? Svar:
Det er Det Sundhedsvidenskabelige, Det Naturvidenskabelige og Det  

 Jordbrugs- og Veterinærvidenskabelige Forskningsråd, der udpeger eksperterne.  

 De eksperter, forskningsrådene indtil nu har udpeget, fremgår af vedlagte  

 liste, hvoraf det også fremgår, hvilke fagområder de pågældende  

 repræsenterer.
Miljø- og Energiministeriet har ikke kendskab til, om der  

 herudover er flere danske eksperter, der kan tænkes udpeget.
Oversigt over eksperter vedrørende forbud mod bekæmpelsesmidler -  

 udpeget af Forskningsrådene, jf. § 44 c i bekendtgørelse om  

 bekæmpelsesmidler Spørgsmål 4:
Hvor mange midler forestiller ministeren sig, der skal revurderes? Svar:
Revurderingen omfatter alle gamle midler, der var klassificeret af  

 Giftnævnet i henhold til tidligere lovgivning.
Ansøgninger om revurdering  

 blev indsendt fra 1988-1992 og omfattede i alt ca. 1200 midler.
Af disse  

 mangler 113 midler endnu at blive vurderet efter de nye regler.
Hertil kommer 40 midler, godkendt i perioden før den 1. september 1987,  

 der skal være færdigbehandlet inden den 31. december 1996 Endvidere vil der, som følge af indførelsen af de tidsbegrænsede  

 godkendelser, hvert år være et varierende antal midler, der skal tages op til  

 fornyet godkendelse.
Der er således tale om 48 midler i 1996, ca. 17 midler i  

 1997 og ca. 230 midler i 1998.
 Spørgsmål 11:
Hvad er årsagen til, at eksperten ikke må bruge sin samlede ekspertviden,  

 når han skal afgive sin vurdering, jf. bemærkningerne side 7? Svar:
Som nævnt i baggrunden for lovændringen samt ved vedtagelsen af lov nr.  

 438 er formålet at få en hurtigere afgørelse af sager om forbud mod de særlig  

 sundhedsfarlige og miljøskadelige bekæmpelsesmidler.
For at lette ekspertens  

 arbejde og for at gøre det muligt, at ekspertudtalelsen kan foreligge inden  

 for tre måneder, har jeg anset det for hensigtsmæssigt at præcisere, hvad  

 eksperten skal udtale sig om, og hvad eksperten ikke skal udtale sig om.
Jeg  

 forventer bestemt, at hun bruger sin samlede ekspertviden inden for det felt,  

 hun skal udtale sig om.
 Spørgsmål 14:
Det fremgår af bemærkningerne side 4 og 5, at EU's regler om  

 bekæmpelsesmidler, indeholdt i direktiv 94/43/EØF, ikke finder anvendelse på  

 godkendelse af plantebeskyttelsesmidler, der indeholder aktivstoffer, som  

 ikke er godkendt via EU's revurderingsprocedure.
Vil ministeren oplyse,  

 hvilke kriterier i Miljøstyrelsens rammedokument der er forskellige fra de i  

 ovennævnte direktiv angivne kriterier, og med hvilken begrundelse? Svar:
 Jeg har forelagt spørgsmålet for Miljøstyrelsen, der har oplyst følgende:
»Direktiv 94/43/EØF og »Rammer for vurdering af  

 plantebeskyttelsesmidler« kan ikke direkte sammenlignes.
I begge  

 tilkendegives, at der på nogle områder mangler viden.
Når videnniveauet  

 hæves, vil dette influere på beslutningsprocessen.
Begge indeholder dels  

 principper for vurdering, dels principper der kan indgå i  

 beslutningsproceduren.
Kriterierne skal ses som et element i en vurdering,  

 der blandt andet afhænger af mængden og kvaliteten af data.
I det følgende  

 gives en beskrivelse af de væsentligste forskelle:
I direktiv 94/43/EØF omhandler afsnit C »beslutningsprocessen«  

 dels nogle generelle principper, dels specifikke principper.
De specifikke  

 principper omfatter effektivitet, virkninger på hvirveldyr, der skal  

 bekæmpes, virkninger på menneskers eller dyrs sundhed, indflydelse på  

 miljøet, analysemotoder samt fysiske og kemiske egenskaber.
»Rammer for vurdering af plantebeskyttelsesmidler« er betydelig  

 mindre omfattende.
De specifikke principper omhandler her kun sundhed og  

 miljø.
Sundhedsafsnittet i direktiv 94/43/EØF er delt i to afsnit; det ene  

 vedrører sundhedsaspekter ved anvendelse af plantebeskyttelsesmidler, det  

 andet vedrører restkoncentrationer.
Kriteriet for, at der kan meddeles  

 godkendelse, er, at eksponeringen ikke overstiger den acceptable eksponering  

 af sprøjtepersonalet.
I »Rammer for vurdering af plantebeskyttelsesmidler« er  

 vurdering og beslutning vedrørende restkoncentrationerne ikke beskrevet.  

 Anvendelsesafsnittet er noget mere omfattende end direktiv 94/43/EØF.  

 Direktiv 94/43/EØF omfatter kun produkter, hvor aktivstoffet er vurderet og  

 optaget på positivlisten.
Da »Rammer for vurdering af  

 plantebeskyttelsesmidler« beskriver vurdering og beslutningsproces, hvor  

 aktivstofferne ikke er optaget på positivlisten, er der et afsnit vedrørende  

 aktivstoffets egenskaber.
Praksis for den sundhedsmæssige beslutning er, at  

 hvis et aktivstof er kræftfremkaldende i kategori Carc 1 eller Carc 2, eller  

 mutagent i Mut 1 eller Mut 2, eller produktet er ætsende og/eller forårsager  

 alvorlige øjenskader, godkendes produktet ikke.
Godkendelse kan gives, hvis  

 aktivstoffet er uden længerevarende effekt, og produktet er uden for  

 fareklasse.
Hvis der indgår en overvejelse over brugerens eksponering, må  

 denne ikke overskride den acceptable eksponering af brugeren.
 Miljøafsnittet i direktiv 94/43/EØF er inddelt i et afsnit om midlets  

 skæbne og spredning i miljøet samt et afsnit om virkning på ikke-målarter.
 Vedrørende midlets skæbne og spredning i miljøet kan kriterierne  

 sammenfattes til, at halveringstiden (nedbrydningstiden af stoffet) ikke må  

 være over 3 måneder, at 90 pct. af stoffet skal være forsvundet i løbet af et  

 år, at der ikke må dannes restkoncentrationer over 70 pct. af initialdosis  

 efter 100 døgn, at koncentrationen i grundvandet ikke må overstige  

 drikkevandskriteriet, at koncentrationen i overfladevandet ikke må overstige  

 værdier i direktiv 75/440/EØF, hvis vandet anvendes til drikkevand, og at  

 luftens indhold ikke må overskride den acceptable eksponering af brugere.  

 Afhængig af datakvalitet og viden kan der i visse tilfælde gives  

 godkendelse/nægtes godkendelse uafhængigt af ovenstående.
 Med hensyn til virkningen på ikke-målarter meddeles der ikke godkendelse,  

 hvis korttidseksponeringen af fugle er større end 1/10 x letaldosis for 50  

 pct. af fuglene i laboratorieforsøg, hvis langtidseksponeringen er større end  

 1/5 af den dosis, der ikke har givet langtidseffekt hos fuglene i  

 laboratoriet, samt hvis biokoncentrationsfaktoren er større end 1.  

 Korttidseksponeringen af fisk og dafnier må ikke være større end 1/100 af den  

 letale koncentration for 50 pct. af forsøgsdyrene, og langtidseksponeringen  

 må ikke være større end 1/10 af den koncentration, der ikke giver  

 langtidseffekt, eksponeringen må ikke være større end 1/10 af den  

 eksponering, der hæmmer algers vækst, og biokoncentrationsfaktoren må ikke  

 være større end 1000 for let nedbrydelige stoffer og 100 for ikke let  

 nedbrydelige stoffer.
Farekvotienten for honningbier må ikke være over 50, 30 pct. af andre  

 nytteleddyr må ikke påvirkes ved den tiltænkte dosis, regnorme må ikke  

 korttidseksponeres mere end 1/10 af den dosis, hvor 50 pct. af forsøgsdyrene  

 dør, og langtidseksponeres mere end 1/5 af den dosis, der ikke giver  

 langtidseffekter, kvælstof- og kulstofomsætningen må ikke påvirkes med over  

 25 pct. efter 100 døgn.
For alle effekter på ikke-målarter kan en passende  

 risikovurdering dog medføre en anden afgørelse.
 »Rammer for vurdering af plantebeskyttelsesmidler«»s  

 miljøafsnit er delt i et afsnit om persistens, mobilitet og bioakkumulering  

 og et afsnit om effekt på akvatiske og terrestriske organismer.
Kortfattet kan der for det første afsnit sammenfattes, at halveringstiden  

 ikke bør overskride 3 måneder, og at 90 pct. af stoffet skal være nedbrudt  

 inden for 1 år, ligesom mængden af bundne restkoncentrationer ikke bør  

 overskride 50 pct. af initialdosen efter 30 døgn eller 70 pct. efter 100  

 døgn, samt at anvendelsen ikke må medføre overskridelse af  

 drikkevandsdirektivets grænse på 0,1mg/l i grundvandet.
Med hensyn til  

 bioakkumuleringen må et let nedbrydeligt stof ikke opkoncentreres mere end  

 1000 gange i vandorganismer, et ikke let nedbrydeligt stof ikke mere end 100  

 gange, og opkoncentreringen i fugle og/eller pattedyr må ikke være over 1.
Ifølge afsnittet om effekt på akvatiske og terrestriske organismer  

 forventes der ikke uacceptable risici for akvatiske organismer, hvis  

 korttidseksponeringen af fisk og dafnier ikke overskrider 1/1000 af  

 letaldosis for 50 pct. af organismerne, hvis langtidseksponeringen ikke  

 overskrider 1/100 af den dosis, der ikke giver langtidseffekt, og hvis  

 eksponeringen af alger ikke overskrider 1/100 af den dosis, der giver 50 pct.  

 væksthæmning.
Hvis kvælstof- eller kulstofomsætningen påvirkes med over 25  

 pct. efter 100 døgn, anses midlet for at være uacceptabelt.
For regnorme bør  

 korttidseksponeringen ikke overskride 1/100 af den eksponering, hvor over 50  

 pct. af forsøgsdyrene dør, og langtidseksponeringen ikke over 1/10 af den  

 eksponering, der ikke giver langtidseffekt.
For fugle og pattedyr bør  

 korttidsdoseringen ikke oveskride 1/100 af letaldosis for 50 pct. af  

 organismerne og langtidseksponeringen ikke overskride 1/10 af den dosering,  

 der ikke giver langtidseffekter.
Kun for regnormepopulationen anses viden i  

 dag tilstrækkelig til i givne situationer at anvende andre bedømmelsesmåder.
Der er således meget stor forskel på, hvad direktiv 94/43/EØF og  

 »Rammer for vurdering af plantebeskyttelsesmidler« indeholder.
For  

 de områder, der dækkes af begge dokumenter, er de væsentligste forskelle:
 - at stoffer, der klassificeres i Carc 1, Carc 2, Mut 1, Mut 2, og  

 produkter, som er ætsende og/eller alvorligt øjenskadende, ifølge  

 »Rammer for vurdering af plantebeskyttelsesmidler« ikke anses for  

 at kunne anvendes som plantebeskyttelsesmidler, da en eksponering ikke kan  

 udelukkes.
 - at med hensyn til stoffernes skæbne og spredning i miljøet er der lagt  

 op til et ikke nærmere defineret antal undtagelser i direktiv 94/43/EØF end i  

 »Rammer for vurdering af plantebeskyttelsesmidler«.
- at de faktorer, der anvendes i Danmark for at beskytte den vilde fauna  

 og flora, bl.a. i vandløb, oftest er en faktor forskellig fra faktorerne i  

 direktiv 94/43/EØF.
Også her er der flere undtagelsesmuligheder i direktiv  

 94/43/EØF.
Baggrunden for forskellene er delvis beskrevet i »Rammer for  

 vurdering af plantebeskyttelsesmidler«, ligesom det ved flere  

 lejligheder har været diskuteret i Bekæmpelsesmiddelrådet.
I en  

 overgangsperiode kan medlemsstaterne anvende nationale regler, der skal være  

 i overensstemmelse med hovedprincipperne i direktiv 91/414. Ved udarbejdelsen  

 af »Rammer for vurdering af plantebeskyttelsesmidler« er der derfor  

 taget udgangspunkt i den praksis, der hidtil har været fulgt i Danmark.
Den  

 væsentligste forskel i forhold til tidligere er, at der skal foretages en  

 vurdering på baggrund af en eksponeringsovervejelse, men ellers har der været  

 søgt opretholdt det hidtidige beskyttelsesniveau for sundhed og miljø, hvor  

 det har været muligt.
På sundhedsområdet betyder en eksponeringsvurdering,  

 der inkluderer brug af værnemidler, at midler, der tidligere ikke kunne  

 godkendes, i dag godkendes.
Med hensyn til stoffernes spredning i miljøet skyldes de manglende  

 undtagelsesmuligheder i »Rammer for vurdering af  

 plantebeskyttelsesmidler« et ønske om forsigtighed.
For eksempel vil  

 anvendelsen af persistente pesticider indebære en risiko for uforudsigelige  

 effekter på organismer, der ikke skal bekæmpes.
Et højere beskyttelsesniveau af den vilde flora og fauna er baseret på  

 statistiske overvejelser, der er beskrevet i »Rammer for vurdering af  

 plantebeskyttelsesmidler«.
I overgangsperioden kan ansøgere i Danmark  

 anvende de hidtidige datakrav, der på en del områder har været mindre end de  

 fremtidige EU-krav.
Et større antal data kan give større sikkerhed for, at  

 laboratorieforsøg indfanger uheldige egenskaber ved stoffet.
Ved stigende  

 antal data kan faktorerne ændres.
Sammenfattende for forskellene er således et ønske om høj beskyttelse af  

 sundhed og miljø.' Spørgsmål 19:
Der ønskes en redegørelse for opkrævning og administration af provenuet af  

 den afgift, der er pålagt bekæmpelsesmidler.
Herunder ønskes en opgørelse  

 over de seneste 3 års provenu, indbetalinger og udbetalinger.
 Svar:
Efter lov om kemiske stoffer og produkter, § 36, opkræves en afgift på 3  

 pct. af omsætningen af bekæmpelsesmidler.
Endvidere opkræves 500 kr. pr.  

 godkendt middel pr. år samt et gebyr for forhandling af giftige og meget  

 giftige bekæmpelsesmidler.
Det samlede provenu fra afgiften og gebyret har i  

 de senere år været faldende fra 44,0 mio. kr. i 1992 til 34,4 mio. kr. i  

 1994. For 1995 skønnes et provenu på 31,5 mio. kr.
 Provenuet af afgiften skal efter loven anvendes til:
- den godkendende myndigheds arbejde, - tilsyn og kontrol, - forskning i midlernes virkninger på miljø og sundhed, - forskning og udvikling for at nedbringe belastningen af miljø og  

 sundhed, - uddannelse og information.
 Den godkendende myndigheds arbejde omfatter hele Miljøstyrelsens indsats  

 på bekæmpelsesmiddelområdet foruden udgifter ved effektivitetsvurderinger,  

 som foretages af institutioner under Landbrugs- og Fiskeriministeriet.
 De samlede udgifter til godkendelse og revurdering af bekæmpelsesmidler  

 udgjorde i 1994 i alt ca. 13,1 mio. kr.
 Nedenstående oversigt viser provenuet (indtægterne) fra afgiften og  

 anvendelsen heraf i perioden 1992-94. Merforbruget i perioden er blevet  

 finansieret af mindreforbrug fra perioden før 1992 og fra regulering af  

 bevillingen som følge af selvstændig likviditet.
 Anvendelse af afgift på bekæmpelsesmidler, mio. kr.
 Afgiften har hidtil været opkrævet af Miljøstyrelsen på grundlag af årlige  

 indberetninger fra importører og producenter af bekæmpelsesmidler.
 Spørgsmål 22:
Hvilke konsekvenser har lovforslaget for  

 ansøgerne/godkendelsesindehaverne, landbruget og gartnerierhvervet? Svar:
 Lovforslaget vil ikke have økonomiske konsekvenser for de grupper, der er  

 nævnt i spørgsmålet.
 Det skyldes, at forslaget alene har til hensigt at sikre, at den  

 procedure, der blev vedtaget i forbindelse med lov nr. 438 af 1. juni 1994,  

 kan gennemføres som tilsigtet.
 Konsekvenserne som følge af forbud mod konkrete bekæmpelsesmidler vil helt  

 afhænge af hvilket middel, der er tale om.
 Miljø- og Planlægningsudvalget vil som led i forbudsproceduren blive  

 orienteret om de dyrkningsmæssige konsekvenser, når et konkret middel bliver  

 indstillet til forbud.
 Spørgsmål 25:
Betyder bemærkningerne om ny viden på side 6, at eksperterne ikke i deres  

 udtalelser må bruge ny viden på at underkende enten dele af det oprindelige  

 materiale af grundvurderingen eller af tillæg til grundvurderingen? Svar:
Bemærkningerne tilsigter ikke at afskære eksperterne fra et inddrage ny  

 viden i forbindelse med den udtalelse, de skal udarbejde.
Som det fremgår af  

 bemærkningerne side 6, kan også Miljøstyrelsen inddrage sådanne oplysninger,  

 såfremt de er helt nye og afgørende ændrer vurderingen af et  

 bekæmpelsesmiddels sundheds- eller miljømæssige egenskaber.
 Bemærkningerne har til formål at sikre, at hverken Miljøstyrelsen eller  

 eksperterne er forpligtet til at bruge ressourcer på at gennemgå yderligere  

 undersøgelsesresultater og anden dokumentation, der ikke opfylder disse  

 betingelser.
 Spørgsmål 31:
 Ministeren bedes redegøre for og begrunde forskellene i den procedure, der  

 lægges op til med lovforslaget og den procedure, der findes på  

 lægemiddelområdet.
 Svar:
Proceduren for sager om forbud mod bekæmpelsesmidler blev vedtaget af  

 Folketinget med lov nr. 438 af 1. juni 1994, og procedurereglerne i  

 lovforslag nr.
L 51 vedrører alene en justering og præcisering af den  

 eksisterende procedure.
Proceduren blev fastlagt som en særlig ordning for bekæmpelsesmidler, og  

 blev ifølge bemærkningerne til lov nr. 438 fastlagt på baggrund af, at langt  

 de fleste afslag på godkendelse af bekæmpelsesmidler blev anket til  

 Miljøklagenævnet.
I den forbindelse indsendte firmaerne løbende nyt  

 omfattende dokumentationsmateriale, som bevirkede ny gennemgang og  

 kommentering i Miljøstyrelsen og Miljøklagenævnet.
 Det viste sig således vanskeligt at få truffet afgørelse i sagerne, og af  

 bemærkningerne til lov nr. 438 fremgår derfor, at formålet med proceduren er  

 at skabe en administrativ ramme, der giver mulighed for, at markedsføring og  

 anvendelse af bekæmpelsesmidler, der vurderes at være uacceptable i  

 miljømæssig og i sundhedsmæssig henseende, kan hindres hurtigt og effektivt.
For både lægemidler og bekæmpelsesmidler gælder, at produkterne ikke må  

 importeres eller sælges uden en forudgående godkendelse fra henholdsvis  

 Sundhedsstyrelsen og Miljøstyrelsen.
For både lægemidler og bekæmpelsesmidler  

 gælder tillige, at eksterne sagkyndige afgiver en udtalelse, inden der  

 træffes endelig afgørelse.
For bekæmpelsesmidler inddrages eksterne  

 sagkyndige dog kun, når et middel indstilles til forbud, mens de ikke  

 inddrages i forbindelse med sager, hvor der sker godkendelse.
Forbudsproceduren giver en ekstern vurdering af Miljøstyrelsens faglige  

 behandling af sagen.
En tilsvarende faglig vurdering finder ikke sted ved  

 klage til Sundhedsministeriet over Sundhedsstyrelsens afgørelser.
En prøvelse af, om lovgivning og andre formalia er overholdt i forbindelse  

 med en afgørelse, kan for lægemidlers vedkommende efterprøves af  

 Sundhedsministeriet.
Der kan dernæst klages til Folketingets Ombudsmand, og  

 sagen kan indbringes for domstolene.
I sager om forbud mod bekæmpelsesmidler  

 kan der henvises til Folketingets Ombudsmand og domstolene.
 De proceduremæssige forskelle er blandt andet begrundet i de særlige  

 forhold, der - som nævnt ovenfor - førte til vedtagelsen af lov nr. 438  

 sidste år.
 Der kan i øvrigt henvises til besvarelsen af spørgsmål 30.
 Spørgsmål 39:
 Udvalget anmoder om ministerens kommentar til vedlagte artikel fra  

 Weekendavisen den 17. november 1995 »Gift for retssikkerheden«.
 Svar:
 Jeg kan henvise til min artikel i Weekendavisen den 24. november 1995,  

 »Giftig historie«, der vedlægges.
Weekendavisen 17.-23. november 1995 Kampen mod sprøjtemidler Dårlig jura i Miljøministeriet har i tolv år blokeret for forbud mod  

 sprøjtemidler.
Det vil ministeriet nu kompensere for ved at koble  

 retssikkerheden fra forbudsproceduren.
Men sagen stopper næppe her
Gift for retssikkerheden Af Frede Vestergaard Dårligt juridisk håndværk i Miljøministeriet har gennem tolv år hindret,  

 at Miljøministeriet og Miljøstyrelsen kunne forbyde en række af de  

 sprøjtemidler, der truer med at forgifte drikkevandet i dele af Danmark.
Det viser gennemgangen af et sagsforløb, Weekendavisen har foretaget.
Den  

 aktuelle bekymring for grundvandet er blandt andet et resultat af  

 miljømyndighedernes mangelfulde evne til juridisk at gennemføre de nødvendige  

 revurderinger og forbud mod sprøjtemidler.
 For at komme igennem med de ønskede forbud vil miljøminister Svend Auken  

 nu fratage kemikaliefirmaerne den retssikkerhed, der ligger i at kunne  

 indbringe administrative afgørelser for uafhængige klageinstanser.
 Gennem tolv år - fra 1980 til 1992 - strandede Miljøministieriets forsøg  

 på at stoppe salget af en række sprøjtemidler i Danmark, fordi ministeriet  

 ikke var i stand til at gennemføre forbudene med de vedtagne love og den  

 deraf følgende administrative praksis.
Svend Auken afviser kategorisk over for Weekendavisen, at tidligere  

 miljøministre har gjort et dårligt stykke arbejde.
Han vil ikke kritisere  

 Christian Christensen og Per Stig Møller, siger han og fortsætter:  

 »Problemet er og har været, at de danske afdelinger af de internationale  

 kemikaliefirmaer har dynget klageinstanserne til med dokumentation på  

 dokumentation, og dermed trukket sagerne i langdrag.
Det har de gjort, fordi  

 et forbud i Danmark ville kunne få konsekvenser også for EU's og andre landes  

 vurdering af, om det pågældende sprøjtemiddel fortsat skal være  

 tilladt«.
 En gennemgang af forløbet viser imidlertid, at det var ministeriets egne,  

 lemfældigt udformede eller lemfældigt administrerede love, der var årsag til,  

 at den kemiske industri i de første tolv år efter revurderingsprogrammet blev  

 lanceret, kunne blokere for de forbud, som Miljøstyrelsen ønskede gennemført.
 Miljø- og Energiministeriets problemer med juraen gør sig i øvrigt  

 gældende også på andre områder.
I foråret forkastede Justitsministeriets lovkontor i sidste øjeblik et  

 lovforslag, der ville have pålagt elværkerne at give tilskud til  

 elvarmekunder, der skifter opvarmningssystem til naturgas eller fjernvarme.  

 Justitsministeriets begrundelse var, at forslaget stred mod Grundlovens  

 ekspropriationsbestemmelse.
Forslaget blev kasseret dagen før, det skulle  

 have været forelagt til godkendelse på regeringens ugentlige ministermøde.
Spørgsmålet er, om vindmølleloven på den baggrund ville kunne afvises med  

 samme begrundelse, hvis den skulle have været forelagt og vedtaget i dag.
Den  

 pålægger ikke blot elværkerne at betale for tilslutningen til elnettet, men  

 også at betale overpris for vindmølleelektriciteten.
Private virksomheder kan  

 imidlertid ikke uden videre pålægges at betale tilskud til andre private  

 personer eller virksomheder.
Weekendavisen har bedt professor i forfatningsret Henrik Zahle vurdere  

 loven.
Han udtrykker betænkelighed ved udformningen: »Uden at jeg vil  

 tage stilling til det konkrete indhold af loven, skal man være opmærksom på,  

 at selv om man betragter loven som en ren prisregulering - og prisregulering  

 er et gængs led i offentlig regulering - så kan en prisregulering blive så  

 belastende, at man må bedømme den som et ekspropriativt indgreb, når det som  

 her er forbundet med en købepligt«.
1979-loven Tilbage til sprøjtemidlerne.
I 1979 vedtog Folketinget, at allerede  

 godkendte sprøjtemidler skulle gennem en ny godkendelse.
Man ønskede at  

 forbyde stoffer, som nok var godkendt sundhedsmæssigt, men som ud fra en  

 bredere miljøvurdering var farlige.
Men de forbud, Miljøstyrelsen har udstedt, har styrelsen gang på gang  

 måttet se underkendt, fordi lovgrundlaget ikke var i orden.
I 1994 tabte  

 miljøministeren tålmodigheden.
En ny lov fratog kemikaliefirmaerne muligheden  

 for at anke til en uafhængig ankeinstans.
Under et samråd i Folketingets Miljø- og Planlægningsudvalg den 7. august  

 i år sagde miljøminister Svend Auken i realiteten, at han ville blæse på  

 juraen og retssikkerheden.
Hensynet til sundheden og miljøet går forud.
Ifølge sit talepapir sagde Svend Auken: »Det er et faktum, at der i  

 stigende grad stilles spørgsmålstegn ved en række stoffers indvirken på vores  

 sundhed.
Jeg mener derfor ikke, vi har råd til at spilde yderligere tid på at  

 diskutere, om hjemlerne er der, eller om de er klare nok, eller  

hvad de retligt mon kan bære«. (Talepapirets kursivering, red.).
 Auken sagde også: »Spørgsmålet om firmaernes retssikkerhed blev også  

 rejst i forbindelse med Folketingets vedtagelser af forbudsloven (i 1994,  

 red). Over for firmaernes retssikkerhed står spørgsmålet: Hvordan sikrer vi  

 vores sundhed og vores miljø mod bekæmpelsesmidlers uønskede effekter«.
Miljøeksperten, lektor Peter Pagh fra Københavns Universitet finder det  

 meget problematisk, at ankemuligheden helt er fjernet: »Årsagen til, at  

 miljømyndighederne ikke hidtil har fået deres sager igennem, har jo været, at  

 de ikke i lovgivningen har haft den bemyndigelse, som de havde antaget, at de  

 havde.
Derfor virker det mærkeligt, at myndighedernes reaktion har været at  

 fjerne den kontrol af administrationen, der ligger i Miljøklagenævnet«.
Fire forsøg - Første forsøg: Dette seneste forsøg er det fjerde i rækken af  

 mere og mere vidtgående forsøg på at få fjernet uacceptable sprøjtegifte.
 Historien begynder i 1979, hvor Folketinget vedtager en lov om kemiske  

 stoffer og produkter (L 212 af 23. maj 1979). Loven skulle bl.a. sikre, at  

 sprøjtemidler ikke som hidtil blot blev vurderet ud fra deres eventuelle  

 skadelige virkninger på mennesker og husdyr, men også ud fra de mulige  

 skadevirkninger på miljøet i bredere forstand. »Gamle«  

 sprøjtemidler skulle »revurderes«.
 De nærmere regler for revurderingen af sprøjtemidler blev på grundlag af  

 loven fastsat i bekendtgørelse nr. 410 fra 17. sept. 1980.
I juli 1983 fremkom Miljøstyrelsen med sine første afgørelser.
Et antal  

 midler skulle forbydes på markedet efter 1. september 1984. Virksomhederne  

 ankede imidlertid afgørelserne til det daværende Miljøankenævn, bl.a. med den  

 begrundelse, at der ikke i loven er hjemmel til de bestemmelser, som er  

 fastsat i bekendtgørelsen.
 For at gøre en lang sag kort: Ankenævnets flertal på fire af fem medlemmer  

 udtalte, »at det er tvivlsomt, om der i loven er hjemmel til  

 bekendtgørelsens § 44 . . .«.
 Miljøstyrelsen måtte trække forbudet tilbage. 1979-loven duede ikke.
 - Andet forsøg: Efter en tænkepause starter Miljøministeriet sagen  

 op igen med daværende miljøminister Christian Christensens »Redegørelse  

 om bekæmpelsesmidler« til Folketinget den 10. februar 1986.
I redegørelsen siger ministeren, at loven om kemiske stoffer har virket  

 efter hensigten, for så vidt angår nye produkter - antallet af  

 godkendte nye stoffer fra 1980-86 kan tælles på en hånd.
Men det betød  

 samtidig, skrev han, at de gamle stoffer fortsat i 1986 »udgør  

 hovedparten af de midler, der er på markedet«.
I december 1986 fremlagde ministeren en handlingsplan for nedsættelse af  

 forbruget af bekæmpelsesmidler.
Der var i Folketinget enighed på tværs af  

 partierne om, at de gamle bekæmpelsesmidler skulle vurderes og eventuelt  

 forbydes.
Christian Christensen fremsatte efterfølgende forslag til en lov, der  

 skulle reparere på manglerne i 1979-loven.
Den nye procedure blev vedtaget  

 med lov nr. 212 om kemiske stoffer og produkter af 13. maj 1987. Ifølge loven  

 skulle alle »gamle« bekæmpelsesmidler revurderes i løbet af de  

 næste fem år.
I 1990 begyndte afgørelserne - som kemikaliefirmaerne ankede - at falde  

 efter den nye procedure.
Men samtidig blev Miljøstyrelsen igen mindet om, at  

 det er vigtigt at have det lovgivningsmæssige grundlag i orden.
Herunder den  

 fælles EU-lovgivning.
Det skete, da den daværende miljøminister Lone Dybkjær - efter en  

 TV-udsendelse - helt spontant og med øjeblikkelig virkning forbød landbruget  

 at anvende stråforkortningsmidler.
Forbudet, der fik stor medieomtale, kom  

 efter at en undersøgelse syntes at vise, at søer fodret med korn behandlet  

 med stråforkortningsmiddel fik færre smågrise end andre.
 Miljøminister Lone Dybkjærs spontane beslutning skal forøvrigt ses i lyset  

 af, at Miljøstyrelsen et par måneder forinden - efter to års forundersøgelser  

 - havde godkendt flere af de stoffer, som ministeren så resolut forbød straks  

 efter TV-udsendelsen.
Men Lone Dybkjær kom til at æde forbudet i sig igen.
I et notat fra  

 Justitsministeriets lovkontor af 14. september 1990 blev det anført, at nok  

 kan der indføres begrænsninger i samhandelen, hvis det er begrundet i  

 hensynet til menneskers og dyrs liv og sundhed eller hensynet til miljøet,  

 men på grundlag af EF-traktaterne og EF-domstolenes domspraksis, gælder der  

 »en formodning om, at et produkt, der lovligt kan markedsføres i andre  

 EF-lande, ikke er sundhedsskadeligt.
Denne formodning kan modbevises, men det  

 er Miljøstyrelsen, der har bevisbyrden.
Herved vil der blive lagt vægt på  

 resultaterne af international videnskabelig forskning, ligesom der vil blive  

 taget hensyn til om de forskningsresultater, som Miljøstyrelsen påberåber  

 sig, er tilvejebragt på videnskabeligt forsvarlig måde«.
 Notatet konkluderede, »at tilbagekaldelsen af tilladelsen . . . udgør  

 en handelshindring, der er i strid med traktatens art. 30 og ikke kan antages  

 at være dækket af art. 36, 2. pkt. (undtagelsesbestemmelsen vedrørende miljø-  

 og sundhedsmæssig fare, red.)».
 Justitsministeriets notat blev fulgt op af en skrivelse fra  

 sundhedsministeren om, at denne ikke fandt »at sundhedsmæssige forhold  

 indicerer, at der er behov for at nedlægge et sådant forbud«.
 Også Miljøankenævnet gik Miljøstyrelsen imod, og Miljøstyrelsen måtte  

 trække forbudet mod stråforkortningsmidler tilbage.
 Hermed skulle Miljøstyrelsens problemer med EF-retten ikke være overstået.  

 Flere virksomheder argumenterede nemlig i anker over Miljøstyrelsens forbud  

 efter 1987-loven, at den danske procedure var i strid med EF-retten.
Virksomhederne anførte i deres anker, at Miljøstyrelsen havde forbrudt sig  

 mod EF-retten på to punkter.
For det første havde Styrelsen undladt at give  

 EF-Kommissionen besked om, at Danmark agtede at indføre nye tekniske normer  

 (i et såkaldt kriteriedokument). Tekniske normer skal notificeres for at  

 blive gyldige.
Det sker for at undgå tekninske handelshindringer.
For det  

 andet havde Miljøstyrelsen undladt at føre bevis for, at stofferne udgjorde  

 en konkret fare for miljøet og sundheden.
Miljøstyrelsen havde i stedet  

 opfundet et særligt begreb - et stofs »iboende egenskab« - hvor man  

 tog udgangspunkt i laboratorieforsøg med stoffer i ren form.
Endnu en gang måtte Miljøstyrelsen bide i det sure æble, da  

 miljøministeren med en skrivelse af 3. november 1992 - 12 år efter den første  

 lovbekendtgørelse tog sigte på at forbyde gamle sprøjtemidler - måtte skrive,  

 at »man (er) blevet opmærksom på, at kriteriedokumentet er af en sådan  

 karakter, at det formentlig skulle have været notificeret, før det kunne  

 lægges til grundlag for afgørelser.
Det kan ikke afvises, at virkningen af  

 den manglende notifikation er, at det pågældende dokument anses for ugyldigt,  

 og de afgørelser, der er truffet under henvisning til det, også må anses for  

 at være ugyldige«.
 Med andre ord var den procedure, der i 1987 var indført for at forbyde  

 sprøjtemidler, af juridisk-formelle grunde røget i vasken, tolv år efter at  

 beslutningen om revurderingen blev truffet i 1980.
- Tredje forsøg.
Herefter besluttede Miljøstyrelsen at indlede en  

 såkaldt risikovurdering ved praktisk brug i henhold til EU's  

 plantebeskyttelses-direktiv (91/414).
 Der kom dog ingen afgørelser fra Miljøstyrelsen på grundlag af den nye  

 procedure.
Miljøstyrelsen gik nemlig i gang med et tredje forsøg på via lovgivningen  

 at få de ønskede forbud gennemført.
Styrelsen var blevet så træt af at få  

 sine forslag underkendt som ulovlige, at den foreslog den nye miljøminister  

 Svend Auken at få gang i revurderingen af sprøjtemidler ved at fjerne  

 virksomhedernes klageadgang til Miljøklagenævnet - som Miljøankenævnet i  

 mellemtiden var kommet til at hedde.
Klageadgangen skulle erstattes med en ekspertvurdering, en form for syn og  

 skøn, udøvet af uafhængige eksperter, som skulle udpeges af de videnskabelige  

 forskningsråd.
Hermed fik miljømyndighederne fjernet den juridiske kontrol,  

 der havde vist sig at spænde ben for Miljøstyrelsen.
Det ville alene være  

 Miljøstyrelsen og miljøministeren, der fremover skulle godkende og revurdere  

 kemiske stoffer.
 Den nye lov blev den 17. maj 1994 af et flertal i Folketinget vedtaget som  

 lov nr. 438. I lovforslagets bemærkninger blev der ikke talt meget om  

 Miljøstyrelsens selvskabte problemer med de tidligere lovforsøg.
 Begrundelsen for lovforslaget var i stedet, at virksomhederne ved at dynge  

 dokumentation på Miljøstyrelsens bord havde forhalet de ønskede forbud.
- Fjerde forsøg.
Det er 1994-loven, der nu med miljøministerens  

 lovforslag skal ændres igen.
I bemærkningerne til lovforslaget begrundes det kommende forslag på denne  

 måde: »Det har nu vist sig, at adgangen til at stille spørgsmål  

 medfører, at eksperterne ikke overholder tidsfristen (der var forudsat at  

 være to måneder, red.), fordi der stilles et stort antal særdeles omfangsrige  

 spørgsmål.
Derved modvirker proceduren lovens formål om, at salg og  

 anvendelse af de særligt sundhedsfarlige eller miljøskadelige  

 bekæmpelsesmidler skal forhindres på en hurtig og effektiv måde«.
 Så nu skal virksomhedernes ret til at stille spørgsmål til uvildige  

 eksperter om Miljøstyrelsens risikovurdering helt fjernes.
 Kemikaliefirmaerne får dog adgang til at kommentere Miljøstyrelsens  

 afgørelser i et bilag til disse afgørelser, inden de sendes til de uafhængige  

 eksperter.
 Lovforslaget var til første behandling i Folketinget i sidste uge.
Her blev det mødt med skarp kritik af Venstres Hans Christian Schmidt og  

 de Konservatives Niels Jørgen Langkilde på grund af den manglende  

 ankemulighed.
De ville gerne være med til at vedtage, at sagsbehandlingen  

 højest måtte vare tre måneder, så den ikke blev forlænget af gentagne anker,  

 og de ville også gerne være med til »tårnhøje gebyrer« på tabte  

 ankesager, men de ville ikke give kald på ankemuligheden.
Man kritiserede  

 også, at loven i høj grad begrænser, hvad de uvildige videnskabelige  

 eksperter, der får Miljøstyrelsens afgørelser til vurdering, må udtale sig  

 om.
Det hedder nemlig, at eksperterne »alene skal udtale sig om  

 Miljøstyrelsens vægtning og anvendelse af de undersøgelsesresultater og andre  

 data, til brug for (miljøstyrelsens, red.) udarbejdelse af grundvurderingen,  

 der er indsendt af ansøgeren. (. . .) Eksperten skal ikke udtale sig om andre  

 forhold, herunder ikke om generelle eksponeringsmodeller, acceptniveauer  

 eller sikkerhedsfaktorer«.
 Det følges op i lovens bemærkninger: »En ekspertudtalelse skal ikke  

 tage hensyn til, om Miljøstyrelsens konklusioner om et bekæmpelsesmiddels  

 egenskaber er videnskabeligt bevist. (. . .) Det er tilstrækkeligt at  

 begrunde et forbud med, at midlet på grundlag af foreliggende undersøgelser  

 eller erfaringer formodes at være særligt farligt for sundheden eller  

 miljøet«. (Kursiveringen står i forslaget).
Skal man dømme efter sagsforløbet de foregående 15 år, synes det at være i  

 strid med EF-retten.
Det er nemlig i direkte modstrid med det ovenfor  

 citerede notat fra Justitsministeriets lovkontor af 14. september 1990. Heraf  

 fremgår det, at de forskningsresultater, Miljøstyrelsen påberåber sig ved  

 forbud af produkter, der lovligt kan markedsføres i andre lande, skal være  

 tilvejebragt »på videnskabelig forsvarlig måde«.
 Det betyder, at der er alle muligheder for, at afgørelser på grundlag af  

 loven vil blive underkendt ved domstolene, såfremt de berørte firmaer  

 anlægger sag, og at firmaerne i så fald vil være berettiget til erstatning.
 Spørgsmålet spillede mærkeligt nok ingen rolle under førstebehandlingen.  

 Men på grund af den manglende hensyntagen til gældende danske og EU-retlige  

 regler kan der her ligge kimen til endnu et nederlag i Miljøministeriets  

 femtenårige forsøg på at forbyde sprøjtemidler fra før 1979.
Weekendavisen 24. november 1995 Miljø Weekendavisen gør regeringens kamp mod miljø- og sundhedsfarlige  

 bekæmpelsesmidler uret Giftig historie Af Svend Auken, miljø- og energiminister (S) En af de mange gode ting ved fredage er, at man kan glæde sig til at bruge  

 et par timer på at nyde Weekendavisens seriøse og dybdegående journalistik.  

 Der går efter min vurdering meget langt imellem »skæverterne«  

 blandt Weekendavisens artikler.
Så meget desto vigtigere er det at påpege,  

 når det en sjælden gang sker.
Sidste uges Weekendavis bragte en helsides artikel af Frede Vestergaard,  

 der under overskriften »Gift for retssikkerheden« indeholdt en  

 række påstande om mit nye lovforslag om bekæmpelsesmidler og Miljøstyrelsens  

 sagsbehandling gennem en årrække på dette område.
Budskabet i den lange  

 artikel var i kort form, at Miljø- og Energiministeriet i de sidste tolv år  

 ikke har kunnet få juraen til at hænge sammen i indsatsen for at begrænse  

 antallet af miljø- og sundhedsfarlige bekæmpelsesmidler i Danmark, og at  

 miljø- og energiministeren derfor nu med et lovforslag vil gøre  

 sprøjtemiddelproducenternes retssikkerhed illusorisk ved at fjerne deres  

 mulighed for påklage Miljøstyrelsens forbud mod konkrete sprøjtemidler til en  

 uafhængig klageinstans.
Historien kører af sporet allerede i artiklens indledning, hvor det  

 oplyses, at jeg »nu vil fratage kemikaliefirmaerne den retssikkerhed,  

 der ligger i at kunne indbringe administrative afgørelser for uafhængige  

 klageinstanser«.
Det agter jeg faktisk ikke - blandt andet af den simple  

 grund, at firmaerne ikke i dag har en sådan klagemulighed.
Den vedtog  

 Folketinget nemlig at fjerne ved en lovændring i 1994.
 Det lovforslag, jeg nu har fremsat i Folketinget, indeholder derimod et  

 forslag om at fjerne bekæmpelsesmiddelproducenternes mulighed for at stille  

 specifikke spørgsmål til de uafhængige eksperter, der ved ovennævnte  

 lovændring fra 1994 blev indsat som et led i den administrative procedure for  

 forbud mod miljø- og sundhedsfarlige bekæmpelsesmidler.
Som det fremgår af lovforslagets bemærkninger, er baggrunden for forslaget  

 principielt de samme forhold, som var baggrunden for Folketingets indførelse  

 af den særlige forbudsprocedure for et år siden.
Nemlig den, at  

 bekæmpelsesmiddelproducenterne ved systematisk at udnytte alle de klage- og  

 spørgemuligheder, som reglerne indeholder, reelt får sagsbehandlingen til at  

 trække så meget i langdrag, at det bliver administrativt umuligt at  

 efterkomme Folketingets ønsker om en hurtig fjernelse af de mest miljøfarlige  

 bekæmpelsesmidler fra markedet.
Da denne spørgeret blev indsat i den administrative procedure ved  

 vurdering af bekæmpelsesmidler, var det tanken, at firmaerne ved at stille  

 specifikke spørgsmål til eksperterne kunne præcisere på hvilke punkter, de  

 var uenige i Miljøstyrelsens sundheds- eller miljømæssige vurdering af deres  

 bekæmpelsesmidler, således at eksperterne kunne begrænse deres stillingtagen  

 til disse punkter.
I stedet valgte firmaerne at bruge spørgeretten til at  

 stille en lang række brede spørgsmål, som fik eksperterne til at opgive at  

 tage stilling inden for bare nogenlunde de tidsmæssige rammer, som  

 Folketinget havde forudsat.
Tilsvarende var baggrunden for Folketingets vedtagelse af loven, der  

 introducerede den særlige forbudsprocedure, at bekæmpelsesmiddelproducenterne  

 systematisk havde påklaget Miljøstyrelsens afgøreler til Miljøankenævnet og  

 samtidig i en lang strøm overlæsset både styrelse og ankenævn med nyt  

 dokumentationsmateriale, som nævnet bad styrelsen forholde sig til.
Når en  

 hel branche beslutter sig til systematisk at udnytte en ankemulighed i alle  

 eller i hvert fald et meget stort antal sager, vil det i de fleste tilfælde  

 føre til, at det bliver mere eller mindre umuligt overhovedet at få truffet  

 nogle afgørelser inden for en fornuftig tidsramme.
Som bekendt har klager i  

 disse sager jo den virkning, at salget af midlerne kan fortsætte, så længe  

 sagerne ikke er endeligt afgjort.
Det er således helt enkelt forkert, når Vestergaard slutter, at baggrunden  

 for forbudslovforslagets fremsættelse i 1994 var, at Miljøstyrelsen »var  

 blevet så træt af at få sine forslag underkendt som ulovlige, at den foreslog  

 den nye miljøminister Svend Auken at få gang i revurderingen af sprøjtemidler  

 ved at fjerne virksomhedernes klageadgang til Miljøklagenævnet«.
I  

 foråret 94, da forbudslovforslaget blev fremsat, havde Miljøstyrelsen givet  

 afslag på godkendelse af 103 bekæmpelsesmidler (og godkendt 240). Hele 84 af  

 disse afslag blev af producenterne påklaget til Miljøklagenævnet.
I ingen af  

 de sager, som Miljøklagenævnet afgjorde inden lovændringen, blev styrelsens  

 afgørelse underkendt af ankenævnet.
 Det er rigtigt, at der tidligere er stillet spørgsmålstegn ved forholdet  

 til EU-juraen i den danske regulering af bekæmpelsesmidler, men siden 1993,  

 hvor EUs direktiv om plantebeskyttelsesmidler trådte i kraft, har  

 Miljøstyrelsen imidlertid - som en selvfølge - konsekvent udført  

 risikovurderinger af plantebeskyttelsesmidler til markedsføring i Danmark på  

 grundlag af direktivet.
Principperne for den faglige vurdering af, hvilke påvirkninger et givet  

 bekæmpelsesmiddel har på sundhed og miljø, følger altså EU-reglerne.
Det er  

 også disse faglige vurderinger, hvis videnskabelige korrekthed de uafhængige  

 eksperter skal forholde sig til i forbudsproceduren.
Spørgsmålet om, hvornår et bekæmpelsesmiddels påvirkning af sundhed og  

 miljø er så negativ, at det betragtes som »særlig farligt for sundheden  

 og/eller miljøet« er derimod en mere administrativ vurdering, der sker  

 på baggrund af politisk fastsatte acceptniveauer, der har været drøftet i  

 Bekæmpelsesmiddelrådet, hvor både producenter og »grønne«  

 interesseorganisationer har sæde.
Det er baggrunden for, at det i det nye  

 lovforslag præciseres, at eksperterne alene skal forholde sig til den  

 videnskabeligt-faglige del af Miljøstyrelsens vurderinger.
Et udgangspunkt,  

 som de pågældende eksperter i øvrigt har erklæret sig enige i og - i  

 modsætning til Vestergaard - ikke finder hverken mystisk eller illegitimt.
 Som jeg nævnte indledningsvis giver Vestergaards artikel således generelt  

 et misvisende billede af virkeligheden bag udviklingen i indsatsen for at  

 begrænse antallet af miljø- og sundhedsfarlige bekæmpelsesmidler i Danmark.  

 På især et punkt vil jeg gerne rette op på det billede, der er tegnet.
Forud for fremsættelsen af det nye lovforslag om bekæmpelsesmidler var jeg  

 i august i år som omtalt i Vestergaards artikel i samråd i Folketingets  

 Miljø- og Planlægningsudvalg.
I omtalen af talepapiret til dette samråd  

 citerer artiklen ganske korrekt fra talepapiret, at jeg ikke mener, at  

 »vi har råd til at spilde yderligere tid på at diskutere, om hjemlerne  

 er der eller om de er klare nok«.
Dette citat bruger Vestergaard som  

 grundlag for at konkludere, at jeg »blæser på retssikkerheden«.  

 Pointen i det citerede afsnit i talepapiret er imidlertid den stik modsatte.  

 Det fremgår nemlig i umiddelbar forlængelse af det citerede afsnit, at jeg  

 netop ved fremsættelsen af et lovforslag ønsker at fjerne den retlige tvivl,  

 der måtte være om hjemmelsgrundlaget for at fjerne spørgeretten! Dette  

 undlader Vestergaard imidlertid helt at oplyse læserne om. - Den form for  

 journalistik burde Weekendavisen ganske enkelt holde sig for god til.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder haft samråd med miljø- og energiministeren og med justitsministeren, hvoraf førstnævnte tillige skriftligt har besvaret spørgsmål fra udvalget.
 Endvidere har udvalget modtaget skriftlige henvendelser fra Peter Pagh,  

 Københavns Universitet.
 Nogle af udvalgets spørgsmål til miljø- og energiministeren og ministerens  

 svar herpå er sammen med nogle skriftlige henvendelser til udvalget optrykt  

 som bilag til tillægsbetænkningen.
 Herefter indstiller udvalget lovforslaget til vedtagelse  

 uændret.
Et mindretal (Det Konservative Folkepartis medlemmer af udvalget) ønsker  

 at tilkendegive, at mindretallet ved 3. behandling vil stemme for  

 lovforslaget.
Mindretallet kan ganske vist stadig se en række juridiske  

 problemer ved lovforslaget.
Mindretallet har gennem en række spørgsmål til  

 miljø- og energiministeren og i samråd med såvel miljø- og energiministeren  

 som justitsministeren søgt at få disse problemer afklaret.
Mindretallet  

 finder derfor ikke, at det er muligt at gøre mere for at sikre, at  

 lovforslaget får den tilsigtede virkning, nemlig en hurtig udfasning af  

 skadelige stoffer.
Mindretallet har dog stadig en frygt for, at lovgrundlaget  

 ikke er tilstrækkeligt.
 Mindretallet ønsker specielt at pege på, at justitsministeren over for  

 udvalget har oplyst, at dette lovforslag ikke skal notificeres i EU, mens det  

 om lov nr. 438 af 1. juni 1994 gælder, at her afgjorde Folketinget  

 spørgsmålet om notifikation.
Mindretallet ønsker ligeledes at påpege, at miljø- og energiministeren i  

 sit svar på spørgsmål 46 har oplyst, at hvis lovforslaget vedtages, vil  

 stofferne blive udfaset, ligesom det klart i svaret på spørgsmål 45 er  

 tilkendegivet, at efter ministerens opfattelse er lovforslaget ikke i strid med hverken EU-retten  

 eller danske forvaltningsretlige principper.
Mindretallet har ligeledes noteret, at miljø- og energiministeren - selv  

 om der ifølge ministerens svar på spørgsmål 61 og 62 ikke kan sættes tid på  

 sagsbehandlingen - i et svar til udvalget har oplyst, at revurderingen af  

 stoffer fra perioden 1988-92 vil blive afsluttet i begyndelsen af 1996.  

 Mindretallet har med tilfredshed noteret, at minsteren i sit svar på  

 spørgsmål 60 oplyser: »Såfremt forskningsrådene finder det  

 hensigtsmæssigt at udpege udenlandske eksperter, er der intet til hinder for  

 dette i loven.« På baggrund af alle disse ministerforsikringer har mindretallet valgt at  

 tro, at der er retssikkerhedsgarantier, og vil derfor - da det igennem flere  

 år har været Det Konservative Folkepartis ønske at sikre rent grundvand -  

 stemme for lovforslaget ved 3. og sidste behandling.
 Et andet mindretal (Fremskridtspartiets medlem af udvalget) ønsker at  

 udtale, at selv om det fremsatte lovforslag tilsyneladende kun omfatter en  

 mindre ændring af den eksisterende lov, har lovforslaget alligevel givet  

 anledning til en ret stor debat og til, at udvalget har stillet over 70  

 spørgsmål.
 Fremskridtspartiet har været skeptisk over for lovforslaget ikke mindst på  

 baggrund af, at partiet er nervøst for retssikkerheden for producenter og  

 forhandlere af bekæmpelsesmidler.
Ligeledes er Fremskridtspartiet skeptisk over for lovforslaget set i  

 forhold til EU.
Generelt mener Fremskridtspartiet, at lovregler på dette  

 område burde være ens i alle EU-lande.
Hvis Danmark har skrappere  

 godkendelsesprocedurer end vore konkurrenter, opfordrer det til større  

 grænsehandel og til ulovlig indførsel af stoffer, som er forbudt her i  

 landet, men godkendt i andre EU-lande.
Endvidere er Fremskridtspartiet skuffet over, at man ikke et eneste sted i  

 lovforslaget har kunnet finde viden og grundbaseret information, som er  

 indhentet fra det meget prestigefyldte Miljøagentur.
Fremskridtspartiet  

 mener, at det netop er i forbindelse med behandlingen af et lovforslag som  

 det foreliggende, at man bør benytte Miljøagenturet.
Formålet med oprettelsen  

 af Miljøagenturet var, at erfaringer, som var gjort i et land, kunne bruges  

 af samtlige lande, således at 7-8 forskellige lande ikke skal indhente de  

 samme oplysninger og udarbejde de samme statistikker.
Fremskridtspartiet må imidlertid konstatere, at lovforslaget er væsentligt  

 forbedret i forhold til lovudkastet, der sendtes til høring.  

 Fremskridtspartiet må også konstatere, at de, der skal leve med lovforslaget  

 i det daglige (dvs. landbrug, gartneri og skovbrug), ikke har ladet høre fra  

 sig eller været i deputation.
Ligeledes har Dansk Agrokemisk Forening ikke  

 givet udtryk for modstand mod selve lovforslaget, men har kun haft enkelte  

 små ændringsønsker.
 Fremskridtspartiet stemmer i Folketinget ikke efter, hvad de berørte  

 parter siger, men partiet må altså konstatere, at lovforslaget ikke har  

 medført de store indvendinger, og det er blandt andet her, vi som lovgivere  

 må søge vores argumentation og viden ud over det, der står i lovforslaget og  

 i betænkninger og svar på spørgsmål.
 Da Fremskridtspartiet ønsker, at vi også i fremtiden kan bevare det gode  

 drikkevand, som vi i dag er i besiddelse af, støtter partiet lovforslaget.
Martin Glerup (S) Helen Beim (S) Dorte Bennedsen (S) Inger Bierbaum (S)  

 Peter Christensen (S) Steen Gade (SF) fmd.
Elsebeth Gerner Nielsen (RV)  

 Bent Hindrup Andersen (EL) Lis Greibe (S) Hanne Severinsen (V) Hans Christian  

 Schmidt (V) Peter Hansen-Nord (V) Jens Vibjerg (V) Niels J.
Langkilde (KF)  

 Gitte Seeberg (KF) Jens Jørgensen (KF) Aage Brusgaard (FP) nfmd.
 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til miljø- og energiministeren og ministerens  

 svar herpå tillige med nogle skriftlige henvendelser til udvalget fra Dansk  

 Agrokemisk Forening, Folketingets Ombudsmand, Peter Pagh og Phenoxygruppen i  

 Danmark Spørgsmål 6:
Hvor mange år vil der efter ministerens opfattelse gå, inden den samlede  

 revurdering er afsluttet? Svar:
For så vidt angår revurderingsperioden fra 1988-1992, vil den blive  

 afsluttet fra Miljøstyrelsens side i begyndelsen af 1996. Den endelige  

 afslutning vil afhænge af varigheden af de påbegyndte forbudssager.
Som følge  

 af, at alle godkendelser i dag er tidsbegrænsede, vil der fremover løbende  

 være tale om en »genvurdering« af alle midler med 4, 5 eller 8 og  

 10 års mellemrum, afhængig af midlets klassificering og hvorvidt der er tale  

 om et plantebeskyttelsesmiddel.
 Spørgsmål 10:
Kan ministeren formulere § 35 e, stk. 5, så lovteksten kommer til at  

 indeholde de frister, som angives i bemærkningerne? Svar:
 Som nævnt i bemærkningerne til bestemmelsen svarer § 35 e, stk. 5,  

 indholdsmæssigt til bemyndigelsesbestemmelsen i den gældende lovs § 35 d,  

 stk. 3. Den allerede gældende bemyndigelsesbestemmelse er omformuleret og  

 flyttet til § 35 e, stk. 5, alene af lovtekniske grunde.
Såvel den gældende bemyndigelsesbestemmelse som den foreslåede bemyndiger  

 ministeren til at fastsætte nærmere sagsbehandlingsregler.
En sådan  

 bemyndigelse kan ministeren gøre brug af, hvis der opstår et behov herfor.  

 Sådanne regler og herunder eventuelle frister for parters deltagelse i  

 sagsbehandlingen vil i givet fald skulle udarbejdes i form af en  

 bekendtgørelse.
Jeg ser ikke for tiden et behov for en sådan bekendtgørelse.
 Spørgsmål 12:
Med hvilken begrundelse skal eksperten ikke udtale sig om de  

 sikkerhedsfaktorer, generelle eksponeringsmodeller og acceptniveauer,  

 Miljøstyrelsen inddrager i den skønsmæssige vurdering af bekæmpelsesmidler? Svar:
Sikkerhedsfaktorer og acceptniveauer er ikke videnskabelige discipliner.  

 Der findes således ingen forskere, der er eksperter inden for disse områder.  

 Sikkerhedsfaktorerne og acceptniveauerne er politisk administrative forhold  

 og ikke videnskab.
Jeg finder det derfor langt mere frugtbart, at disse har  

 været diskuteret i det bredt sammensatte bekæmpelsesmiddelråd og forelægges  

 FMPU, frem for at en ekspert - der har sin forskningsmæssige styrke inden for  

 en videnskabelig disciplin - skal give en udtalelse uden for sit felt.  

 Såfremt firmaerne indsender konkrete eksponeringsundersøgelser om et produkt,  

 kan disse undersøgelser underkastes en ekspertvurdering.
 Spørgsmål 13:
Ministeren bedes redegøre for Miljøstyrelsens sikkerhedsfaktorer,  

 generelle eksponeringsmodeller og acceptniveauer, herunder sammenligne dem  

 med tilsvarende anvendt i EU.
Navnlig bedes ministeren redegøre for  

 eventuelle forskelle.
 Svar:
 Vedlagte »Rammer for vurdering af plantebeskyttelsesmidler«  

 dateret 30. august 1994 gennemgår bl.a. sikkerhedsfaktorer, generelle  

 eksponeringsmodeller og acceptniveauer, som indgår i Miljøstyrelsens  

 sagsbehandling af plantebeskyttelsesmidler, hvor aktivstoffet ikke er optaget  

 på bilag I i direktiv 91/414.
 For bekæmpelsesmidler - omfattet af den danske godkendelsesordning - som  

 ikke er plantebeskyttelsesmidler, foretages en konkret vurdering på basis af  

 den hidtidige praksis.
For plantebeskyttelsesmidler, hvor aktivstoffet er optaget på bilag I i  

 direktiv 91/414, foreligger direktiv 94/43 om ensartede principper for  

 vurdering og godkendelse af de plantebeskyttelsesmidler, aktivstoffet indgår  

 i.
Principperne finder kun anvendelse, hvis aktivstoffet er vurderet bl.a.  

 med hensyn til effekt på sundhed og miljø ved optagelsen på bilag I.
Der er  

 endnu ikke optaget et aktivstof på bilag I, hvorfor direktiv 94/43 endnu ikke  

 har været anvendt.
 For øvrige bekæmpelsesmidler (biocider) har Kommissionen fremlagt forslag  

 til direktiv KOM (95) 387, som i øjeblikket forhandles i miljøgruppen.
 Spørgsmål 37:
Hvorledes vil ministeren sikre, at grundlaget for forbud mod midler, der  

 »på grundlag af foreliggende undersøgelser eller erfaringer formodes at  

 være særlig farlige for sundheden og miljøet«, vil være tilvejebragt på  

 en videnskabelig forsvarlig måde, således at afgørelserne ikke efterfølgende  

 bliver underkendt ud fra EF-retten? Svar:
Grundlaget for såvel godkendelser som forbud er den dokumentation,  

 firmaerne indleverer efter reglerne herom.
I forbindelse med Miljøstyrelsens  

 gennemgang af dokumentationen tages der stilling til, om de enkelte  

 undersøgelser er udført teknisk forsvarligt og under betingelser, der kan  

 sammenlignes med danske forhold.
Eksempler på, hvad gennemgangen omfatter, er  

 omtalt i besvarelsen af spørgsmål 32.
 Resultaterne af de undersøgelser, der efter Miljøstyrelsens vurdering er  

 forsvarligt udført og sammenlignelige med danske forhold, indgår herefter i  

 den samlede vurdering af det pågældende middels sundheds- og miljømæssige  

 egenskaber.
 På baggrund af Miljøstyrelsens grundvurdering af et middel og firmaets  

 eventuelle kommentarer hertil afgiver først eksterne eksperter og dernæst  

 Bekæmpelsesmiddelrådet en udtalelse.
 Den samlede procedure sikrer således, at ministeren træffer afgørelse på  

 et videnskabeligt forsvarligt grundlag.
Hvad angår revurderingsprocessen i EU er der tale om, at en medlemsstat  

 udarbejder en rapport om et bestemt stof på grundlag af dokumentation fra  

 producenten.
Herefter forelægges rapporten for de øvrige medlemsstater til  

 kommentering, inden den endelige beslutning om eventuel optagelse på EU's  

 »positivliste« træffes ved flertalsafgørelse af den Stående Komite  

 for Plantesundhed.
Herefter skal det enkelte medlemsland tage stilling til, om de midler, det  

 pågældende stof indgår i, kan godkendes nationalt.
Ved vurderingen heraf har  

 landene mulighed for at inddrage hensyn til særlige klimatiske, geologiske,  

 drikkevandsmæssige og dyrkningsmæssige forhold.
Ved vurderingen skal  

 medlemsstaterne anvende »de ensartede principper for godkendelse af  

 plantebeskyttelsesmidler« (direktiv 94/43/EØF). Principperne adskiller  

 sig på nogle punkter fra det danske vurderingsgrundlag, jf. besvarelsen af  

 spørgsmål 14.
 De afgørelser, der træffes efter EU's revurdering af aktivstofferne, kan  

 således blive anderledes end de, der er truffet efter de nugældende  

 overgangsregler - ikke fordi de danske afgørelser er truffet på et  

 uvidenskabeligt grundlag, men fordi beskyttelsesniveauet på nogle punkter er  

 højere i Danmark end i EU.
 Det kan imidlertid ikke undgå at gøre indtryk i resten af EU, når Danmark  

 forbyder et pesticid, at forbudet samtidig understøttes af udtalelser fra  

 videnskabsmænd.
 Spørgsmål 45:
 Ministeren anmodes om at kommentere henvendelsen fra lektor Peter Pagh,  

 Københavns Universitet, Det Retsvidenskabelige Institut C, jf. bilag 23.
 Svar:
 I artiklen sker de en vis sammenblanding af forskellige regelsæt - og de  

 særlige overgangsregler, EU-landene kan følge i en årrække, nævnes slet ikke.
 Hvad angår den del af ankesagerne, Miljøklagenævnet endnu ikke havde  

 afgjort, og som Miljøstyrelsen trak tilbage, kan der henvises til besvarelsen  

 af spørgsmål 23, 42 og 43. Af besvarelsen af spørgsmål 23 ses, at omkring en  

 tredjedel af disse midler siden er blevet afmeldt af firmaerne, der  

 markedsførte dem - på trods af, at firmaerne havde anket Miljøstyrelsens  

 afslag på godkendelse.
Hvad angår »de ensartede principper« for godkendelse af  

 plantebeskyttelsesmidler (direktiv 94/43/EØF), er de implementeret i dansk  

 ret.
Som nævnt i lovforslagets bemærkninger, side 4 nederst, og i besvarelsen  

 af spørgsmål 13 finder retningslinjerne i »de ensartede principper«  

 imidlertid ikke anvendelse, før det aktivstof, midlet indeholder, er vurderet  

 og optaget på EU's positivliste.
Listen indeholder ingen stoffer endnu.
 Da Danmark således endnu ikke er forpligtet til at vurdere midlerne i  

 henhold til »de ensartede principper«, er Danmark heller ikke  

 forpligtet til at anvende de sikkerhedsfaktorer, der angives der.
 Hvad angår forskellene på sikkerhedsfaktorerne i »de ensartede  

 principper« og i de danske »Rammer for vurdering af  

 plantebeskyttelsesmidler« - og de sundheds- og miljømæssige begrundelser  

 herfor - kan henvises til besvarelsen af spørgsmål 14 og 37.
Det tidligere »kriteriedokument« var udarbejdet i samarbejde med  

 både danske og udenlandske eksperter.
Miljøstyrelsens nuværende  

 »Vejledende rammer for vurdering af plantebeskyttelsesmidler« har  

 været forelagt såvel det bredt sammensatte Bekæmpelsesmiddelråd som udvalget.  

 Det fremgår endvidere af lovforslaget, at vurderingsgrundlaget fremover vil  

 blive forelagt udvalget årligt.
Det er derfor ikke korrekt, når Peter Pagh anfører, at det er ministeren,  

 der via Miljøstyrelsen fastlægger eksponeringsmodeller, acceptniveauer og  

 sikkerhedsfaktorer.
Det er for eksempel ikke ministeren, der fastlægger EU's  

 grænseværdi for indholdet af pesticider i drikkevand.
 I øvrigt kan der henvises til lovbemærkningerne, side 7, og besvarelsen af  

 spørgsmål 12, 13 og 14, der uddyber, hvad begreberne indeholder, og hvilke  

 dele af vurderingen der baserer sig på henholdsvis videnskab og en politisk  

 stillingtagen til, hvilket beskyttelsesniveau der ønskes.
 Hvad angår spørgsmålet om notifikation af forbudsloven fra 1994, kan  

 henvises til bemærkningerne til lov nr. 438. Heraf fremgår, at  

 informationsproceduredirektivet ikke gælder, når der er direktiv på området -  

 i dette tilfælde plantebeskyttelsesmiddeldirektiv 91/414/EØF - idet dette  

 direktiv selv indeholder en særlig informationsregel.
Lov nr. 438 skulle således ikke notificeres, og det fremgår af  

 bemærkningerne, at Miljøministeriet gennemførte en uformel konsultation med  

 Kommissionen om forslaget til lov nr. 438. Europa-Kommissionen har ikke i de  

 forløbne to år givet udtryk for, at lov nr. 438 skulle notificeres efter  

 informationsprocedure-direktivet.
Der henvises i øvrigt til besvarelsen af  

 spørgsmål 20.
 Hvad angår eksperternes mulighed for at vurdere den videnskabelige  

 holdbarhed af Miljøstyrelsens konklusioner, kan der henvises til besvarelsen  

 af spørgsmål 37. Besvarelsen konkluderer, at de afgørelser, der i fremtiden  

 træffes ved EU-revurderingen af aktivstofferne, kan blive anderledes end de  

 afgørelser, Danmark træffer i medfør af de nugældende overgangsregler - ikke  

 fordi de danske afgørelser er truffet på et uvidenskabeligt grundlag, men  

 fordi beskyttelsesniveauet på nogle punkter er højere i Danmark end i EU som  

 helhed.
 Set i dette lys er de danske forbud ikke på kollisionskurs med EU-retten  

 ud fra en juridisk synsvinkel.
I henvendelsen citerer Peter Pagh bemærkningernes side 7, om at  

 eksperterne ikke skal tage stilling til, om Miljøstyrelsens konklusioner om  

 et middels egenskaber er videnskabeligt bevist.
Han undlader imidlertid at  

 citere den efterfølgende, juridiske forklaring på, hvorfor det forholder sig  

 sådan.
Lovbemærkningernes side 7 oplyser nemlig, at det ifølge kemikalieloven er  

 tilstrækkeligt at begrunde et forbud med, at midlet på grundlag af  

 foreliggende undersøgelser eller erfaringer formodes at være særlig farligt  

 for sundheden eller særlig skadeligt for miljøet.
Disse betingelser for ikke  

 at godkende et bekæmpelsesmiddel fremgår af lovens § 35, stk. 1, der kom ind  

 i loven så langt tilbage som i 1987.
 Hvad angår lovforslagets forhold til reglerne i forvaltningsloven,  

 henvises til de specielle bemærkninger til § 35 e, stk. 1, og besvarelsen af  

 spørgsmål 21, 25, 26 og 38.
Det fremgår blandt andet heraf, at lovforslaget i hovedtræk følger  

 principperne i forvaltningsloven, at virksomheden har lejlighed til at sætte  

 sig ind i sagens dokumenter, at der foretages partshøring, og at virksomheden  

 har adgang til at udtale sig.
Hertil kommer, at eksterne eksperter og  

 Bekæmpelsesmiddelrådet afgiver udtalelse, inden der træffes endelig  

 afgørelse.
 Henvendelsen gentager på en lang række punkter påstande, der er blevet  

 tilbagevist blandt andet i forbindelse med tidligere ændringer af lov om  

 kemiske stoffer og produkter.
På baggrund af ovenstående anser jeg hverken lov nr. 438 eller lovforslag  

 nr.
L 51 for at være i strid med EU-retten eller danske, forvaltningsretlige  

 principper.
 Spørgsmål 46:
 Ministerens kommentarer udbedes til vedlagte artikel i Weekendavisen den  

 1.-7. december 1995 »Når vrøvl bliver til bortforklaring«.
Når vrøvl bliver til bortforklaring Leif Blædel skriver:
Miljøminister Svend Aukens imødegåelse sidste uge i Weekendavisen af Frede  

 Vestergaards artikel, »Gift for Retssikkerheden«, er et talende  

 eksempel på, hvordan man kan løbe fra sine udtalelser og miskreditere en  

 kritiker.
Finessen er, at kun læsere som foretager en direkte og uhyre  

 omhyggelig sammenligning mellem teksterne, kan gennemskue knebene.
Der er i den henseende flere interessante detaljer i Aukens indlæg, men  

 jeg vil koncentrere mig om klarlægning af en enkelt.
Han skriver:
»I omtalen af (mit) talepapir . . . citerer artiklen ganske korrekt .  

 . . at jeg ikke mener, at »vi har råd til at spilde yderligere tid på at  

 diskutere, om hjemlerne er der, eller om de er klare nok«.
Dette citat  

 bruger Vestergaard som grundlag for at konkludere, at jeg »blæser på  

 retssikkerheden«.
Pointen i det citerede afsnit i talepapiret er  

 imidlertid den stik modsatte.
Det fremgår nemlig i umiddelbar forlængelse af  

 det citerede afsnit, at jeg netop ved fremsættelsen af et lovforslag ønsker  

 at fjerne den retlige tvivl, der måtte være hjemmelsgrundlaget for at fjerne  

 spørgeretten! Dette undlader Vestergaard imidlertid helt at oplyse læserne  

 om.
Den form for journalistik burde Weekendavisen ganske enkelt holde sig for  

 god til.' Det er sandt, at Vestergaard ikke oplyste læserne om, at Auken ville  

 fjerne den retlige tvivl om hjemmelsgrundlaget »for at fjerne  

 spørgeretten«.
Hvis han havde gjort det, ville han både have vrøvlet og  

 løjet.
Det var hjemmelsgrundlaget for Miljøstyrelsens forbud mod forskellige  

 pesticider, der var tvivl om.
Hvilket Vestergaard skrev tydeligt.
Han har  

 derfor aldeles ikke forholdt læserne en oplysning, som giver talepapiret  

 »den stik modsatte« mening af den, han gengav, den var pinligt  

 korrekt.
Svend Auken synes at ville sprede forvirring ved at tale om en  

 »retlig tvivl om hjemmelsgrundlaget for at fjerne spørgeretten«.
At  

 det kan skaffes ved en lovændring er ganske utvivlsomt og helt ligetil.
Auken selv er derimod ikke bleg for, skal vi sige at blødgøre citater.
Man  

 kan sammenligne det han citerer (indledningen til denne artikels 3. afsnit)  

 fra talepapiret, med originalens ord, som Vestergaard gengav:
 »Jeg mener derfor ikke, vi kan spilde yderligere tid på at diskutere,  

om hjemlerne er der, eller om de er klare nok, eller  

hvad de retligt mon kan bære.« (Talepapirets kursiveringer,  

 red.).
Det er ikke mærkeligt at Auken tværer en våd klud hen over den sætning, så  

 både kursiveringerne og det sidste sætningsled forsvinder.
Som den står, er  

 den manglende respekt for retssikkerheden alt for utvetydig til at kunne  

 misforstås.
Også når han vil udlægge den (slutningen på denne artikels 3.  

 afsnit), som om den betyder det modsatte, er han ude af stand til at  

 dokumentere påstanden, han kan kun gøre det hele uforståeligt.
Hans hensigt  

 fremgår i øvrigt også af en anden sætning, som Vestergaard citerer fra  

 talepapiret:
»Over for firmaernes retssikkerhed står spørgsmålet: Hvordan sikrer  

 vi vores sundhed og vores miljø mod bekæmpelsesmidlers uønskede  

 effekter.« Auken er utilfreds med, at det er for vanskeligt under gældende lov at få  

 forbudt pesticider som han vil forbyde.
I 1994 fik han ved lov ophævet  

 branchens mulighed for at klage til Miljøankenævnet over styrelsens forbud.  

 Som en beskeden erstatning fik den mulighed for at stille spørgsmål til nogle  

 uafhængige eksperter, der skulle vurdere styrelsens forbud.
Men importørerne  

 stillede flere (ubehagelige?) spørgsmål, end han fandt passende.
Derfor  

 foreslår han nu en lovændring som skal begrænse deres muligheder for at  

 spørge.
Det var i den anledning han i august mødte op i Miljø- og  

 Planlægningsudvalget med det citerede talepapir.
Og det, han nu bestrider,  

 er, at han vil blæse på retssikkerheden.
Realiteten er, at Auken ikke bare blæser på, han vil skære retssikkerheden  

 for pesticid-leverandørerne ned til sokkeholderne.
Når loven lægger ham  

 hindringer i vejen for at forbyde løs, siger han, at der er noget galt med  

 loven - man må fjerne eller svække de bestemmelser, som giver ham  

 vanskeligheder.
De bestemmelser der skal garantere retssikkerheden.
For at  

 gøre sine hensigter mere spiselige henviser han til, at det gælder vores  

 sundhed.
Folk der vil forgribe sig på retssikkerheden har altid de smukkeste  

 motiver.
For at nå sit mål, må han have en lovændring.
Folketinget er,  

 fornuftigvis, stærkt indstillet på at sikre vores sundhed.
Derfor taler han  

 så smukt om den.
Men spørgsmålet er, om tinget bør lade sig forføre til at  

 indskrænke retssikkerheden endnu mere end 94-loven gjorde.
Den omstændighed  

 at Auken angriber Vestergaard for at klargøre talepapirets indhold og dermed  

 Aukens manglende sans for retssikkerheden, tyder på en bevidsthed om, at hans  

 forehavende er betænkeligt i en retsstat.
 Svar:
 Mine kommentarer til den nævnte artikel fremgår af vedlagte indlæg, der er  

 sendt til Weekendavisen med henblik på offentliggørelse den 8. december 1995.
Da lektor Peter Pagh, Københavns Universitet, imidlertid har en artikel om  

 samme emne i Weekendavisen den 8. december, jf. besvarelsen af spørgsmål 45,  

 bliver vedlagte artikel ikke bragt i Weekendavisen.
I stedet vil jeg  

 kommentere både Leif Blædels og Peter Paghs artikler i den udgave af  

 Weekendavisen, der udkommer den 15. december 1995.
Mere forvirring om bekæmpelsesmidler af miljø- og energiminister Svend Auken (S) Forkerte oplysninger bliver som bekendt ikke mindre forkerte af at blive  

 gentaget.
Men de kan - ikke mindst, når de forkerte oplysninger bringes til  

 torvs i en af landets førende aviser - give anledning til ukonstruktiv  

 forvirring i den offentlige debat.
Jeg ser mig derfor desværre nødsaget til igen at gribe til pennen for at  

 imødegå Weekendavisens påstande om mit nye lovforslag vedrørende forbud mod  

 miljø- og sundhedsskadelige bekæmpelsesmidler.
Denne gang er det  

 Weekendavisens Leif Blædel, der i sidste uges Weekendavis tog over, hvor  

 Frede Vestergaard slap for to uger siden.
Det er beklageligt, at Blædel ikke har sans for sagens rette proportion.  

 Nemlig at skiftende regeringer og miljøministre op igennem 1980'erne og  

 -90'erne har arbejdet med at få udfaset de farligste sprøjtemidler.
Uden  

 held, fordi det hver gang er lykkedes den agrokemiske industri at blokere for  

 fremskridt.
Grundvandsundersøgelser bekræfter gang på gang nødvendigheden af at få  

 fjernet de farligste sprøjtemidler hurtigst muligt.
Den seneste rapport fra  

 Danmarks og Grønlands Geologiske Undersøgelse om grundvandsovervågning for  

 1995, som blev offentliggjort samme dag som Blædels indlæg, viser, at der er  

 fundet pesticider i ca. 10 pct. af de boringer, der undersøges for 8  

 forskellige stoffer.
Men det har samtidig vist sig i Sønderjyllands- og Vejle  

 amter, at jo flere pesticider og nedbrydningsprodukter, der analyseres for,  

 desto flere bliver der fundet.
Derfor forsøgte jeg i 1994 med Folketingets opbakning at sikre en mere  

 hensigtsmæssig forbudsprocedure med fuld respekt for de retssikkerhedsmæssige  

 forhold.
Beklageligvis uden den ønskede effekt.
Og derfor det nye lovforslag,  

 som hverken den kemiske industri, landbruget eller de uafhængige eksperter  

 har samme retssikkerhedsmæssige problemer med som Blædel.
Blædels hovedpointe er jo - ligesom Vestergaards - at jeg i et samråd i  

 Folketingets miljø- og planlægningsudvalg skulle have givet udtryk for, at  

 jeg ikke har respekt for retssikkerheden.
Dette er - som jeg beskrev i sidste  

 uges Weekendavis - ganske enkelt ikke sandt.
 Lad mig derfor opfordre alle de af Weekendavisens læsere, der efter disse  

 artikler måtte have lyst til at finde ud af »pro et contra« i denne  

 sag til at rekvirere en kopi af mit talepapir i Miljø- og Energiministeriet.  

 De vil herved ved selvsyn kunne overbevise sig om, at pointen i mit indlæg i  

 Folketingsudvalget faktisk var, at jeg ønskede at fjerne enhver tvivl om,  

 hvorvidt det er retligt muligt administrativt at begrænse eller fjerne  

 bekæmpelsesmiddelproducenternes spørgeret (der ikke følger af den gældende  

 lovtekst, men alene er omtalt i lovens forarbejder) og netop derfor agtede at  

 fremsætte et lovforslag herom.
Både Vestergaards og Blædels artikler fremmaner i øvrigt et billede af en  

 minister, der suverænt og uden nogen kontrolmuligheder træffer afgørelser om  

 forbud mod bekæmpelsesmidler.
Dette billede rammer helt ved siden af  

 virkeligheden.
Derfor er det påkrævet kort at beskrive beslutningsproceduren i den  

 gældende lov.
Sagsbehandlingen af en eventuel beslutning om forbud mod et  

 bekæmpelsesmiddel sker først i Miljøstyrelsen og her altovervejende på  

 baggrund af producenternes egne oplysninger om midlernes farlighed.
Herefter  

 forelægges styrelsens vurdering uafhængige eksperter til udtalelse.
Når denne  

 foreligger, drøftes sagen i det ligeledes uafhængige Bekæmpelsesmiddelråd,  

 hvor bl.a. producentorganisationerne selv har sæde.
På baggrund af denne  

 samlede, grundige procedure træffer jeg så min afgørelse.
Denne afgørelse kan  

 producenterne naturligvis indbringe for domstolene, hvis de føler sig  

 ukorrekt behandlet.
Baggrunden for, at jeg nu har foreslået Folketinget at gøre den uafhængige  

 ekspertgennemgang af Miljøstyrelsens vurderinger obligatorisk, men til  

 gengæld fjerne virksomhedernes spørgsmålsret, er naturligvis ikke - som  

 antydet af Blædel - at virksomhedernes spørgsmål var »ubehagelige«.  

 Hverken jeg selv eller Miljøstyrelsen havde nogen indholdsmæssige problemer  

 med de stillede spørgsmål.
Problemet var alene, at de stillede spørgsmål - i  

 stedet for at præcisere, hvilke punkter i Miljøstyrelsens vurdering,  

 producenterne særligt ønskede eksperternes vurdering af - tværtimods var så  

 fagligt-videnskabeligt brede, at eksperterne selv måtte give op overfor at  

 besvare dem inden for de tidsrammer, som Folketinget havde fastlagt.
 Mit lovforslag ændrer således ikke grundlæggende ved den ovenfor beskrevne  

 procedure med hele to uafhængige faglige behandlinger af Miljøstyrelsens  

 vurderinger af bekæmpelsesmidlernes påvirkning af miljø og sundhed samt  

 mulighed for en domstolsprøvelse af mine endelige afgørelser.
 Hverken bekæmpelsesmiddelproducenternes brancheforening, landbruget eller  

 de uafhængige eksperter har givet udtryk for, at der er principielle  

 retssikkerhedsmæssige betænkeligheder ved den foreslåede procedureændring.
Valget er enkelt: enten gennemføres den foreslåede lovgivning nu.
Eller  

 også accepteres fortsat brug af miljøskadelige sprøjtemidler - uanset de  

 kraftigt blinkende advarselslamper fra de geologiske grundvandseksperter.
 Spørgsmål 47:
Har Justitsministeriets lovafdeling haft bemærkninger til lovforslaget? Spørgsmål 48:
 Ministeren anmodes om at indhente Justitsministeriets lovafdelings  

 kommentarer til henvendelsen fra lektor Peter Pagh, Københavns Universitet,  

 Det Retsvidenskabelige Institut C, jf. bilag 23.
 Spørgsmål 49:
Er det helt sikkert med al den tvivl, der har været rejst om de tidligere  

 lovforslag, at dette lovforslag ikke skal notificeres i EU? Svar:
 Jeg har indhentet vedlagte udtalelse fra Justitsministeriet, hvortil jeg  

 skal henvise.
JUSTITSMINISTERIET Den 12. december 1995 Lovafdelingen Slotsholmsgade 10 1216 København K.
Tlf. 33 92 33 40 Telefax 33 93 35 10 Miljø- og Energiministeriet Højbro Plads 4 1200 København K.
Ved telefax af 8. december 1995 (j.nr.
M 7034-0111) har Miljø- og  

 Energiministeriet, Miljøstyrelsen, anmodet Justitsministeriet om et bidrag  

 til brug for besvarelsen af spørgsmål nr. 47-49 af 7. december 1995 fra  

 Folketingets Miljø- og Planlægningsudvalg vedrørende forslag til lov om  

 ændring af lov om kemiske stoffer og produkter (forbudsprocedure) (L 51 -  

 bilag 26).
 Spørgsmålene lyder således:
 Spørgsmål 47:
»Har Justitsministeriets lovafdeling haft bemærkninger til  

 lovforslaget?» Spørgsmål 48:
»Ministeren anmodes om at indhente Justitsministeriets lovafdelings  

 kommentarer til henvendelsen fra lektor Peter Pagh, Københavns Universitet,  

 Det Retsvidenskabelige Institut C, jf. bilag 23.« Spørgsmål 49:
»Er det helt sikkert med al den tvivl, der har været rejst om de  

 tidligere lovforslag, at dette lovforslag ikke skal notificeres i EU?» Justitsministeriet skal i den anledning udtale følgende:
 Ad spørgsmål 47:
Forud for miljø- og energiministerens fremsættelse af lovforslag nr.
L 51  

 om ændring af lov om kemiske stoffer og produkter (Forbudsprocedure) foretog  

 Justitsministeriet en sædvanlig lovteknisk gennemgang af et udkast til  

 lovforslaget efter anmodning fra Miljøstyrelsen.
Styrelsens lovudkast blev  

 endvidere drøftet på et møde i Justitsministeriet.
 I denne forbindelse henledte Justitsministeriet i relation til den  

 foreslåede forbudsprocedure Miljøstyrelsens opmærksomhed på det såkaldte  

 officialprincip (dvs. at det er Miljøstyrelsen, der er ansvarlig for, at de  

 omhandlede afgørelser træffes på et forsvarligt grundlag) og  

 partshøringsreglen i forvaltningslovens § 19.
 Da Miljøstyrelsen imidlertid ønskede at opretholde den foreslåede  

 forbudsprocedure, henstillede Justitsministeriet, at der i lovforslaget blev  

 medtaget en udtrykkelig bestemmelse om, at visse af forvaltningslovens regler  

 ikke skulle finde anvendelse på sager af den omhandlede karakter.
 Ad spørgsmål 48:
 I den artikel, der henvises til i spørgsmålet, har lektor Peter Pagh,  

 Københavns Universitet, rejst en række spørgsmål i tilknytning til  

 lovgivningen om bekæmpelsesmidler, herunder især, om grundlaget for  

 vurderingen af disse midler er holdbart.
 Justitsministeriet har ikke det fornødne kendskab til det pågældende  

 område til at kunne vurdere disse synspunkter.
 Miljø- og energiministeren har i øvrigt i besvarelsen af spørgsmål nr. 45  

 (L 51 - bilag 24) fra Folketingets Miljø- og Planlægningsudvalg kommenteret  

 henvendelsen fra lektor Peter Pagh.
 Ad spørgsmål 49:
 Justitsministeriet går ud fra, at der med spørgsmålet sigtes til  

 notifikationspligt efter informationsproceduredirektivet (83/189/EØF).
I bemærkningerne til lovforslaget er der under pkt.
III, nr. 3., redegjort  

 for forholdet til EU-retten.
Denne redegørelse har ikke givet  

 Justitsministeriet anledning til bemærkninger i forbindelse med den  

 lovtekniske gennemgang af lovforslaget.
 Lovforslagets bestemmelser, der sigter til at præcisere den administrative  

 procedure i sager om særlig sundhedsfarlige og miljøskadelige midler og  

 således er af forvaltningsprocessuel karakter, jf. lovforslagets almindelige  

 bemærkninger, medfører efter Justitsministeriets opfattelse ikke  

 notifikationspligt efter informationsproceduredirektivet.
 Spørgsmål 51:
Vil ministeren sende udvalget alt materiale vedrørende den uformelle  

 konsultation med Europa-Kommissionen i forbindelse med lov nr. 438 af 1. juni  

 1994? Svar:
Den uformelle konsultation var en mundtlig drøftelse mellem embedsmænd fra  

 Miljøstyrelsen og embedsmænd fra Kommissionens landbrugsdirektorat.
Der  

 foreligger ikke materiale vedrørende denne drøftelse.
 Spørgsmål 53:
 Ministeren bedes punkt for punkt kommentere de ti punkter i »Dansk  

 Agrokemisk Forenings krav til en ideel ekspertprocedure . . .«, jf.  

 bilag 10.
 Svar:
»1. Lovens regler om ekspertpanelets organisation og procedure bør  

 fremgå af lovens tekst.« ad 1: De nævnte regler fremgår af de specielle bemærkninger til § 35 e,  

 stk. 3, lovforslagets side 7 og 8. På grund af omfanget er reglerne af  

 lovtekniske grunde ikke skrevet ind i selve lovteksten.
»2. De(n) udpegede ekspert(er) skal være uvildig(e) og uafhængig(e)  

 af såvel Miljøstyrelsen som af ansøger/godkendelsesindehaver.
For at sikre  

 dette, bør udpegningen ske efter samme principper som retsplejelovens  

 bestemmelser om syn og skøn (i Kap. 19).« ad 2: Forvaltningslovens regler om inhabilitet, kap. 2, §§ 3-6, varetager  

 fuldt ud foreningens ønsker.
De udpegede eksperter er hver især informeret om  

 problemstillingen, ligesom Miljøstyrelsen påser, at reglerne overholdes.  

 Endvidere informeres de pågældende ansøgere/godkendelsesindehavere om,  

 hvilke(n) ekspert(er) der udpeges i de konkrete sager.
»3. I tilfælde, hvor det ikke er muligt at udpege danske eksperter,  

 som opfylder ovenstående kriterier, skal der være mulighed for at anvende  

 udenlandsk ekspertbistand (f.eks. fra de andre nordiske lande etc.).« ad 3: Det fremgår af listen over de eksperter, forskningsrådene allerede  

 har udpeget, jf. besvarelsen af spørgsmål 2 og 34, at to svenske forskere er  

 udpeget.
Såfremt der viser sig behov for yderligere, udenlandsk ekspertise,  

 forventer Miljøstyrelsen, at forskningsrådene kan udpege flere.
»4. En fagligt forsvarlig vurdering bør ikke være underlagt  

 budgetmæssige rammer, men honoreres efter de sædvanlige principper ved syn og  

 skøn.« ad 4: Finansministeriet har oplyst, at de eksterne eksperter skal  

 honoreres efter Finansministeriets regler om »Særskilt  

 vederlæggelse«.
Honoraret svarer til det, der udbetales til eksperter,  

 der har sæde i råd eller nævn - for eksempel Miljøklagenævnet.
»5. De(n) udpegede ekspert(er) skal have adgang til Miljøstyrelsens  

 grundvurdering, ansøgers eventuelle kommentar og Miljøstyrelsens bemærkninger  

 hertil.
Det vil ligeledes være rimeligt, at ansøger samtidig til orientering  

 gøres bekendt med Miljøstyrelsens bemærkninger.« ad 5: Ifølge de specielle bemærkninger til § 35 e, stk. 3, får eksperterne  

 de ønskede dokumenter.
Ansøger og godkendelsesindehaver vil samtidig blive  

 orienteret om Miljøstyrelsens bemærkninger.
»6. Eksperten skal endvidere efter eget skøn have adgang til en  

 hvilken som helst del af den af ansøger/godkendelsesindehaver indleverede  

 dokumentation.« ad 6: Det fremgår af besvarelsen af spørgsmål 40, at eksperterne allerede  

 i dag har adgang til alt relevant materiale i sagerne.
»7. Herudover skal eksperten efter eget skøn have adgang til at  

 anvende anden relevant information og dokumentation herunder have mulighed  

 for at kontakte ansøger/godkendelessindehaver i spørgsmål som vedrører  

 fortolkningen af den fremlagte dokumentation, efter forudgående orientering  

 af Miljøstyrelsen herom.« ad 7: Der henvises til besvarelsen af spørgsmål 25, 26 og 44.
»8. Det er forståeligt at grænseværdier, modeller og procedurer, som  

 er fastlagt ved love/bekendtgørelser, ikke umiddelbart skal vurderes af  

 eksperten, se dog Dansk Agrokemisk Forenings redegørelse af 24. november d.å.  

 om »forskelle mellem dansk vurdering af plantebeskyttelsesmidler og de  

 harmoniserede EU-regler.« ad 8: Jeg vil henvise til min besvarelse af spørgsmål 14 og 54.
»9. Ansøgers/godkendelsesindehavers afskæring fra at stille spørgsmål  

 til ekspertpanelet bør modsvares af en adgang til at fremkomme med eventuelle  

 bemærkninger til ekspertudtalelsen, når denne foreligger.« ad 9: Af hensyn til en opfyldelse af formålet med lov nr. 438, og da jeg  

 har fuld tillid til eksperterne, der er videnskabsmænd udpeget af  

 forskningsrådene, har jeg ikke fundet anledning til at forlænge proceduren  

 yderligere.
»10. Ekspertvurderingen bør foregå inden for den i loven fastsatte  

 tidsramme (3 måneder), dog bør det være muligt, hvis det efter ekspertens  

 skøn er nødvendigt for at gennemføre en fagligt forsvarlig vurdering, efter  

 forhandling med Miljøstyrelsen, at forlænge denne tidsramme.« ad 10: Der henvises til de specielle bemærkninger til § 35 e, stk. 3, de  

 to sidste afsnit.
 Spørgsmål 55:
Er ministeren enig i, at en vedtagelse af det foreliggende lovforslag  

 ville kunne medføre, at man nu kommer til at forbyde stoffer, som senere vil  

 blive tilladt, når man skal benytte fælles EU-regler? Svar:
Som jeg har nævnt tidligere, bl.a. i svaret på spørgsmål 37, kan de  

 afgørelser om plantebeskyttelsesmidler, der træffes efter EU's revurdering af  

 aktivstofferne, blive anderledes end de, der træffes efter de nugældende  

 overgangsregler.
Hvorvidt et produkt, der i dag forbydes i Danmark, senere  

 vil blive tilladt, afhænger af: om aktivstoffet bliver optaget på EU's  

 positivliste, om produktet søges godkendt i Danmark samt om en godkendelse  

 kan gives efter de ensartede principper for godkendelse af  

 plantebeskyttelsesmidler.
 Spørgsmål 61:
 I forlængelse af svaret på spørgsmål 5, jf. bilag 12, bedes ministeren  

 angive et skønnet minimum og et skønnet maksimum samt et maksimum for, hvor  

 mange eksperter der kan blive involveret i en sag efter forbudsproceduren.
 Svar:
I spørgsmål 5 blev jeg bedt om at forestille mig, hvor mange timer  

 eksperterne skal bruge til at vurdere en sag, og nu bliver jeg bedt om at  

 skønne, hvor mange timer der mindst og højst kan anvendes.
Mit skøn og min  

 forestilling afviger ikke fra hinanden, hvorfor jeg skal henvise til svaret  

 på spørgsmål 5. Antallet af eksperter, der kan blive involveret i en sag, er  

 besvaret ved svaret til spørgsmål 1.
 Spørgsmål 62:
 Ministeren bedes kommentere høringssvaret fra Forskningsrådet, jf. bilag  

 1.
 Svar:
Forskningsrådenes bemærkninger er udarbejdet på grundlag af det udkast til  

 lovforslag, der blev sendt til høring.
Forskningsrådenes bemærkning om, at  

 nogle af vurderingerne vil kræve væsentligt mere end 16 timers arbejde, er  

 der derfor taget højde for i det lovforslag, vi nu diskuterer.
Dansk Agrokemisk Forening Danish Agrochemical AssociationDen 24. november 1995 Amalievej 20 1875 Frederiksberg C Folketingets Miljø- og Planlægningsudvalg Christiansborg 1240 København K Vedr.: L 51 Idet vi takker for den konstruktive dialog under vort foretræde den 22.  

 november 1995, fremsender vi som ønsket af udvalget skriftlige redegørelser:
 1. Forskelle mellem dansk vurdering af plantebeskyttelsesmidler og de  

 harmoniserede EU-regler (Rdir 94/43/EF kaldet »Ensartede  

 Principper«).
 2. Dansk Agrokemisk Forenings krav til en ideel ekspertprocedure til  

 bedømmelse af den faglige kvalitet af afgørelser, som indstiller til forbud  

 imod eller anvendelsesbegrænsninger af plantebeskyttelsesmidler.
 3. Kopi af Miljøstyrelsens »Oversigt over eksperter vedrørende forbud  

 mod bekæmpelsesmidler - udpeget af Forskningsrådene, jf. § 44 c i  

 bekendtgørelse om bekæmpelsesmidler«.
 Såfremt det måtte ønskes, står Dansk Agrokemisk Forening naturligvis til  

 disposition for yderligere oplysninger i sagsområdet.
Med venlig hilsen Dansk Agrokemisk Forening Per Kristensen Direktør Bilag: Som anført under punkterne 1. til 3. Dansk Agrokemisk Forening Danish Agrochemical AssociationDen 24. november 1995 Amalievej 20 1875 Frederiksberg C Folketingets Miljø- og Planlægningsudvalg Christiansborg Vedr.: Lovforslag nr.
L 51 Forskelle mellem dansk vurdering af plantebeskyttelsesmidler og de  

 harmoniserede EU-regler (Rdir 94/43/EF kaldet »Ensartede  

 Principper«) Ved Dansk Agrokemisk Forenings foretræde for udvalget d. 22. november d.å.  

 blev der fra flere udvalgsmedlemmers side udtrykt ønske om en skriftlig  

 redegørelse for forskellene mellem de danske vurderingsprincipper og de  

 tilsvarende »Ensartede Principper«.
 En analyse af de relevante dokumenter viser, at der er et antal større og  

 mindre afvigelser mellem de to vurderingsprincipper, hvoraf de mest betydende  

 er anført herunder.
 I Miljøstyrelsens dokument »Rammer for vurdering af  

 plantebeskyttelsesmidler« af 30. august 1994 (tidligere fremsendt i  

 udkast til Folketingets Miljø- og Planlægningsudvalg d. 17. marts 1994 i  

 forbindelse med udvalgets behandling af lovforslag L 179) anføres følgende  

 (citater i kursiv):
 Side 12:
 »I Ensartede Principper er det foreslået*), at midler kan godkendes  

 på trods af overskridelser af acceptværdier, såfremt der videnskabeligt kan  

 påvises, at anvendelsen af midlet ikke udgør nogen uacceptabel risiko for  

 skade på miljøet.
Efter Miljøstyrelsens opfattelse, er det for nærværende ikke muligt at  

 vurdere de langsigtede konsekvenser af, at midler ophobes i miljøet eller  

 udvaskes til grundvandet.
Miljøstyrelsen mener på den baggrund, at det derfor  

 for øjeblikket ikke er muligt at godkende midler, der overskrider  

 acceptværdierne på disse områder, hvis midlerne anvendes på en måde, der  

 medfører en risiko for eksponering af det ydre miljø.« Udgangspunktet for risikovurderingen vedr. effekter på vand- og  

 landlevende organismer er den såkaldte kvotientmetode (jf.
Ensartede  

 Principper).
 Man beregner her forholdet mellem giftighed (toksicitet) og den  

 koncentration organismen udsættes for i miljøet (eksponeringen).
 Eksempelvis kan et middel ikke godkendes i Danmark, hvis det for fisk og  

 dafnier (kronisk effekt) gælder, at NOEC/PEC er mindre end 100.
 NOEC er den (højeste) dosis, som i forsøg ikke giver nogen effekt på  

 dyrene og PEC er den beregnede koncentration af midlet i miljøet.
 Det betyder altså, at midlet ikke kan godkendes, hvis den forventede  

 koncentration af midlet i miljøet overstiger 1/100 af den koncentration, der  

 ikke i forsøg medfører effekter.
 Man anvender altså her en sikkerhedsfaktor (kvotient) på 100 gange for at  

 tage højde for usikkerheder.
 *) Det skal bemærkes, at der ikke (længere) er tale om et forslag, da  

 nævnte direktiv er vedtaget af Ministerrådet pr. 27. juli 1994 og  

 offentliggjort i EF-Tidende d. 1. september samme år.
 Side 18:
»Risikovurderingen vedrørende effekter i miljø er baseret på få  

 arter, som er testet i forbindelse med ansøgning om godkendelse.
Der er  

 imidlertid en stor variation i følsomhed over for pesticider mellem individer  

 inden for en art, mellem arter indenfor samme taxa og mellem arter i  

 forskellige taxa.
For at beskytte flere arter end lige præcis dem som er  

 testede, er det nødvendigt at tage højde for denne variation ved at inddrage  

 en sikkerhedsfaktor . . . ».
»I lyset af den konkrete variation og de teoretiske overvejelser, som  

 beskrives i bilag 3 og 4, finder Miljøstyrelsen, at de sikkerhedsfaktorer,  

 som indgår i De Ensartede Principper ikke i tilstrækkeligt omfang afspejler  

 dette.
For at mindske risikoen for uacceptable effekter på ikke målorganismer  

 således, at et større antal arter beskyttes, er det efter Miljøstyrelsens  

 vurdering nødvendigt at bruge højere sikkerhedsfaktorer end dem som indgår i  

 De Ensartede Principper.« »Miljøstyrelsen anser det ikke for nærværende muligt at præcisere  

 hvilken grad af beskyttelse, der opnås med-de foreslåede  

  sikkerhedsfaktorer.« Side 34 (bilag 3):
»Af disse grunde kan de i De Ensartede Principper foreslåede  

 kvotienter slet ikke accepteres.
Der foreslås derfor i dette dokument  

 betydeligt større kvotienter. . .« Heraf følger, at Miljøstyrelsen i de nationale regler anvender  

 sikkerhedsfaktorer, som afviger fra de tilsvarende EU-faktorer, hvorved man  

 kommer til andre konklusioner i risikovurderingen, end dem der vil være  

 gældende, når harmoniseringen er fuldstændigt gennemført.
 Som eksempler på afvigende sikkerhedsfaktorer kan nævnes:
 Uden at tage stilling til, hvorvidt det er den danske synsvinkel eller den  

 i EU vedtagne, der er den mest korrekte, må Dansk Agrokemisk Forening pege på  

 det uholdbare i forskellene i den vurdering, som foregår af midlerne dags  

 dato og den vurdering som  i nær fremtid vil være gældende for de selv samme  

 midler også i  Danmark.
 Dette gælder specielt for vurderingen af effekter på organismer i  

  miljøet, vor forskellene ikke kan være begrundet med særlige  danske forhold  

 (som f.eks. geologi eller klima).
 Det skal her bemærkes, at Danmark allerede befinder sig i en dobbeltrolle.  

 Som »rapporteur« på »gamle« stoffer, der skal  vurderes  

 efter EU-principperne med henblik på eventuel optagelse på listen over  

 godkendte aktivstoffer, skal Danmark bl.a. vurdere stoffet  

mechlorprop, som efter de danske regler indstilles til forbud.
Med venlig hilsen Dansk Agrokemisk Forening Niels Lindemark Teknisk/Videnskabelig chef Dansk Agrokemisk Forening Den 24. november 1995 Danish Agrochemical Association Amalievej 20 1875 Frederiksberg C Folketingets Miljø- og Planlægningsudvalg Christiansborg Vedr.: Lovforslag nr.
L 51 Dansk Agrokemisk Forenings krav til en ideel ekspertprocedure til  

 bedømmelse af den faglige kvalitet af afgørelser som indstiller til forbud  

 imod eller anvendelsesbegrænsninger af plantebeskyttelsesmidler Ved Dansk Agrokemisk Forenings foretræde for udvalget d. 22. november d.å.  

 blev der fra flere udvalgsmedlemmers side udtrykt ønske om en skriftlig  

 redegørelse for Dansk Agrokemisk Forenings opfattelse af den ideelle  

 ekspertprocedure til bedømmelse af Miljøstyrelsens vurdering.
 Nedenstående 10 punkter udtrykker foreningens holdning hertil:
 1. Lovens regler om ekspertpanelets organisation og procedure bør fremgå  

 af lovens tekst.
2. De(n) udpegede ekspert(er) skal være uvildig(e) og uafhængig(e) af  

 såvel Miljøstyrelsen som af ansøger/godkendelsesindehaver.
For at sikre  

 dette, bør udpegningen ske efter samme principper, som Retsplejelovens  

 bestemmelser om syn og skøn (i Kap. 19).
 3. I tilfælde, hvor det ikke er muligt at udpege danske eksperter, som  

 opfylder ovenstående kriterier, skal der være mulighed for at anvende  

 udenlandsk ekspertbistand (f.eks. fra de andre nordiske lande etc.).
 4. En fagligt forsvarlig vurdering bør ikke være underlagt budgetmæssige  

 rammer, men honoreres efter de sædvanlige principper ved syn og skøn.
5. De(n) udpegede ekspert(er) skal have adgang til Miljøstyrelsens  

 grundvurdering, ansøgers eventuelle kommentarer og Miljøstyrelsens  

 bemærkninger hertil.
Det vil ligeledes være rimeligt, at ansøger samtidigt  

 til orientering gøres bekendt med Miljøstyrelsens bemærkninger.
 6. Eksperten skal endvidere efter eget skøn have adgang til en hvilken som  

 helst del af den af ansøger/godkendelsesindehaver indleverede dokumentation.
 7. Herudover skal eksperten efter eget skøn have adgang til at anvende  

 anden relevant information og dokumentation herunder have mulighed for at  

 kontakte ansøger/godkendelsesindehaver i spørgsmål som vedrører fortolkningen  

 af den fremlagte dokumentation, efter forudgående orientering af  

 Miljøstyrelsen herom.
 8. Det er forståeligt at grænseværdier, modeller og procedurer, som er  

 fastlagt ved love/bekendtgørelser, ikke umiddelbart skal vurderes af  

 eksperten, se dog Dansk Agrokemisk Forenings redegørelse af 24. november d.å.  

 om »forskelle mellem dansk vurdering af plantebeskyttelsesmidler og de  

 harmoniserede EU-regler«.
 9. Ansøgers/godkendelsesindehavers afskæring fra at stille spørgsmål til  

 ekspertpanelet bør modsvares af en adgang til at fremkomme med eventuelle  

 bemærkninger til ekspertudtalelsen, når denne foreligger.
 10. Ekspertvurderingen bør foregå inden for den i loven fastsatte  

 tidsramme (3 måneder), dog bør det være muligt, hvis det efter ekspertens  

 skøn er nødvendigt for at gennemføre en fagligt forsvarlig vurdering, efter  

 forhandling med Miljøstyrelsen, at forlænge denne tidsramme.
Med venlig hilsen Dansk Agrokemisk Forening Niels Lindemark Teknisk/Videnskabelig chef MILJØstyrelsen BekæmpelsesmiddelkontoretDen 21. marts 1995 Oversigt over eksperter vedrørende forbud mod bekæmpelsesmidler -  

 udpeget af Forskningsrådene, jf. § 44 c i bekendtgørelse om  

 bekæmpelsesmidler FOLKETINGETS OMBUDSMANDDen 4. december 1995 Gammel Torv 22 . 1457 København K Telefon 33 13 25 12 . Telefax 33 13 07 17 Ekspedition 10-16, fredag 10-15, lørdag lukket Folketingets Retsudvalg Christiansborg 1240 København K + genpart Hermed sender jeg kopi af mit brev af d.d. til advokat Finn Rønne.
Som det fremgår, har jeg fundet det rigtigst foreløbig at indstille min  

 behandling af sagen.
Begrundelsen er at Folketinget under behandlingen af  

 Forslag til Lov om ændring af lov om kemiske stoffer og produkter har  

 mulighed for at tage stilling til det forhold der er genstand for advokat  

 Finn Rønnes klage til mig: om forbudsproceduren (efter lovens § 35 d)  

 allerede ved lovændringen i 1994 må anses for at have erstattet  

 tilbagekaldelsesproceduren også for så vidt angår allerede godkendte (og  

 revurderede) stoffer.
Også hvis forslaget vedtages på det nu foreliggende  

 grundlag, vil der - omend efterfølgende og indirekte - være tale om en form  

 for stillingtagen fra Folketingets side.
 Hvis det under den fortsatte behandling af lovforslaget i Folketinget  

 måtte vise sig at der ikke direkte eller indirekte bliver taget stilling til  

 de spørgsmål advokat Finn Rønne har rejst i klagen, vil jeg - såfremt advokat  

 Finn Rønne måtte ønske det - genoptage min behandling af sagen.
Med venlig hilsen Hans Gammeltoft-Hansen Kopi er samtidig sendt til:
 Folketingets Miljø- og Planlægningsudvalg.
FOLKETINGETS OMBUDSMANDDen 4. december 1995 Gammel Torv 22 . 1457 København K Telefon 33 13 25 12 . Telefax 33 13 07 17 Ekspedition 10-16, fredag 10-15, lørdag lukket Advokatfirmaet Kromann & Munter Rådhuspladsen 14 1550 København V Att.: Advokat Finn Rønne Vedr.: Deres j.nr. 312875 - DK Petrokemi A/S og Klarsø & Co.
ApS  

 og j.nr. 313027 - BASF DANMARK A/S Jeg henviser til mit brev af 17. november 1995. Jeg har endnu ikke  

 modtaget Miljøstyrelsens udtalelse i sagerne, men jeg har derimod haft  

 lejlighed til at gennemgå det forslag (nr.
L 51) til lov om ændring af lov om  

 kemiske stoffer som miljø- og energiministeren fremsatte i Folketinget den 1.  

 november 1995, og førstebehandlingen af forslaget den 7. november 1995.  

 Lovforslaget indeholder bl.a. en ændring af § 38 i den gældende lov nr. 438  

 af 1. juni 1994.
 Bemærkingerne til ændringen af § 38 i lovforslagets § 1, nr. 3, er  

 sålydende:
»Forslaget præciserer, at tilbagekaldelsesproceduren i § 38, stk. 1  

 ikke anvendes, når et godkendt middel på baggrund af nye oplysninger vurderes  

 som uacceptabelt for sundhed eller miljø, jf. § 35 d, stk. 1, nr. 1. Derimod  

 bortfalder godkendelsen, hvis det af godkendelsen omfattede middel optages på  

 bilag 2, liste A.
Godkendelsens bortfald er en konsekvens af, at midler, der  

 optages på liste A, ikke længere må sælges eller anvendes i Danmark, jf. § 35  

 c.
Ordlyden af § 38 blev imidlertid ikke ved vedtagelsen af § 35 c og d i lov  

 nr. 438 konsekvensrettet i overensstemmelse hermed.
Der er i en klage til Folketingets Ombudsmand rejst tvivl om, hvorvidt  

 nye, belastende oplysninger om allerede godkendte midler kan føre til  

 umiddelbar iværksættelse af forbudsproceduren, eller om denne type sager i  

 stedet skulle følge den tidligere procedure med tilbagekaldelse af  

 godkendelsen og med efterfølgende klageadgang til Miljøklagenævnet.  

 Sagsbehandlingen i Miljøklagenævnet kunne i så fald efterfølgende suppleres  

 med en sagsbehandling efter forbudsproceduren og herunder med ekstern  

 ekspertudtalelse.
Med den foreslåede konsekvensændring af § 38, stk. 1  

 tydeliggøres, at tilbagekaldelsesproceduren efter denne bestemmelse ikke  

 anvendes i forbindelse med midler, der indstilles til forbudsprocedure.« Der blev ikke ved førstebehandlingen af lovforslaget fremsat bemærkninger  

 til denne del af lovændringen.
Under behandlingen af ændringsloven har Folketinget således mulighed for  

 at tage stilling til det forhold der er genstand for Deres klage til mig: om  

 forbudsproceduren (efter § 35 d) allerede ved lovændringen i 1994 må anses  

 for at have erstattet tilbagekaldelsesproceduren også for så vidt angår  

 allerede godkendte (og revurderede) stoffer.
Også hvis forslaget vedtages på  

 det nu foreliggende grundlag, vil der - omend efterfølgende og indirekte -  

 være tale om en form for stillingtagen fra Folketingets side.
Jeg har overvejet at afvente udvalgsbehandlingen af lovforslaget før min  

 stillingtagen til hvorvidt jeg kan fortsætte min behandling af sagen.
Jeg  

 mener imidlertid at det er rigtigst at jeg indstiller min behandling af sagen  

 allerede på nuværende tidspunkt.
Hvis det under den fortsatte behandling af  

 lovforslaget i Folketinget måtte vise sig at der ikke herved direkte eller  

 indirekte bliver taget stilling til de spørgsmål De har rejst i klagen, har  

 jeg mulighed for at genoptage min behandling af sagen.
Jeg vil dog i givet  

 fald forinden høre om De ønsker sagen genoptaget.
 Jeg foretager herefter ikke mere i sagen på nuværende tidspunkt.
 De indsendte bilag følger med et særskilt brev.
Med venlig hilsen Hans Gammeltoft-Hansen KØBENHAVNS UNIVERSITET DET RETSVIDENSKABELIGE INSTITUT C Peter Pagh, lektor Studiegården Studiestræde 6 1455 København K Tlf.: 35 32 31 27 Telefax: 35 32 32 04 Telefax: 33 37 55 57 Folketingets Miljø- og Planlægningsudvalg att.
Steen Gade Vedr.: Lovforslag om ændring af Lov om kemiske stoffer og  

 produkter Da jeg er bekendt med at Folketinget aktuelt behandler ovenstående  

 lovforslag, tillader jeg mig herved at fremsende manuskript til indlæg  

 fremsendt til Weekendavisen, som muligvis har udvalgets interesse.
Med venlig hilsen Peter Pagh Miljøbeskyttelse kræver ordentlig lovgivning af lektor Peter Pagh, Kbh.'s Universitet Weekendavisen den 17-23. november bragte en dybtgående analyse om  

 administration og lovgivning vedrørende sprøjtemidler fra 1979 og frem til i  

 dag.
Artiklen drejede sig især om vurdering af de såkaldt gamle  

 sprøjtemidler, der var godkendt før 1979-loven, og hvor myndighederne i flere  

 omgange har måttet konstatere, at der savnedes retsgrundlag for den vurdering  

 man havde igangsat.
Artiklen slutter med at påpege, at også det seneste  

 lovforslag om ændring af regler om revurdering af sprøjtemidler giver  

 anledning til en række betænkeligheder i forhold til EU-retten og i forhold  

 til den almindelige retssikkerhed.
Det er naturligvis et alvorligt problem.
Miljø- og energiminister Svend  

 Auken har da også i Weekendavisen den 24-30. november reageret på artiklen,  

 der efter Aukens opfattelse må betegnes som en »skævert«.
Det er ud  

 fra Aukens indlæg ikke muligt at vurdere, om Auken herved også mener, at det  

 ikke er af almindelig interesse at få belyst, at der over en længere årrække  

 har været problemer med at sikre lovligheden i forvaltningen på et retsområde  

 som sprøjtemidler.
Det er tilstrækkeligt at konstatere, at Auken ikke  

 gendriver denne del af artiklens oplysninger.
 Tilbage er Aukens ærinde, som mest synes at dreje sig om det nyligt  

 fremsatte forslag til lovændring og baggrunden herfor, der i følge Auken får  

 en misvisende fremstilling i Weekendavisens artikel.
For det første afviser Auken, at gennemførelsen af den såkaldte forbudslov  

 i 1994 var begrundet i, at Miljøstyrelsen var træt af at få sine vurderinger  

 underkendt.
Jeg skal helt undlade at forsøge at udfinde skjulte motiver bag  

 lovændringen og nøjes med at konstatere, at Auken begrunder sin opfattelse  

 med, at »i ingen af de sager Miljøklagenævnet afgjorde inden  

 lovændringen blev styrelsens afgørelse underkendt af ankenævnet«.
Dette  

 udsagn er nemlig kun sandt i den forstand, at Miljøstyrelsen i januar 1993  

 trak alle ankesager fra Miljøklagenævnet tilbage, hvorfor nævnet naturligvis  

 ikke kan siges at have underkendt styrelsen. Årsagen hertil var, at  

 miljøministeren i november 1992 måtte meddele Folketinget, at  

 »kriteriedokumentet (hvorefter man foretog revurdering af sprøjtemidler)  

 er af en sådan karakter, at det formentlig skulle have været  

 notificeret, før det kunne lægges til grund for afgørelser«.
Videre  

 fremgår, at »det kan ikke afvises, at virkningen af manglende  

 notifikation er, at det pågældende dokument anses for ugyldigt, og at de  

 afgørelser, der er truffet med henvisning til det, også må anses for at være  

 ugyldige«.
Frem til 1994 var lovgrundlaget for revurdering derfor  

 ikke i orden.
Hvad angår de EU-retlige problemer, får man med Aukens indlæg indtryk af,  

 at der er tale om historiske problemer, idet Miljøstyrelsen i følge Auken  

 siden 1993 »konsekvent (har) udført risikovurderinger (. . .) på  

 grundlag af direktivet«, herved menes direktiv 91/414 om  

 plantebeskyttelsesmidler.
Så enkel er sagen nu ingenlunde.
 For de første er de »de ensartede principper« for  

 godkendelse af plantebeskyttelsesmidler efter direktiv 91/414 nærmere  

 fastlagt i direktiv 94/43, der skulle være gennemført i dansk ret den 1.  

 september 1995. Godt nok angives i Miljøstyrelsens rammer for vurdering af  

 plantebeskyttelsesmidler fra 30. august 1994, at de overordnede regler for  

 ensartede principper i direktiv 91/414 skal »overholdes«, men om de  

 nærmere kriterier fastlagt i direktivet fra 1994 anføres side 34, at »de  

 i de ensartede principper foreslåede kvotienter (for miljømæssige  

 sikkerhedsfaktorer) slet ikke (kan) accepteres«.
Dette kan sammenholdes med, at det i direktivet fra 1994 anføres, at  

 reglerne skal »sikre, at medlemsstaterne, når de træffer beslutning  

 om plantebeskyttelsesmidler, anvender kravene i artikel 4, stk. 1, litra  

 b)-e) i nævnte direktiv på ensartet måde«.
Så vidt jeg kan  

 bedømme, er der her et problem.
Et problem der understreges af, at  

 Miljøstyrelsens rammer for vurdering af plantebeskyttelsesmidler i flere  

 tilfælde indeholder sikkerhedsfaktorer, der er flere gange så høje, som efter  

 EF-direktivet.
På lidt uforklarlig vis er man i bemærkningerne til det nye lovforslag  

 nået frem til, at reglerne i 1994-direktivet alligevel ikke skal anvendes ved  

 revurdering.
Bemærkningerne henviser til en bestemmelse i direktivet, der  

 intet siger herom, og vender man opmærksomheden mod direktivet fra 1994 er  

 resultatet det modsatte - en beslutning i forbindelse med revurdering af  

 sprøjtemidler er vel »en beslutning om plantebeskyttelsesmidler«.  

 Selv om man måtte ende med at acceptere vurderingen i lovforslagets  

 bemærkninger, fjerner det ikke problemerne.
Tværtimod giver det anledning til  

 to andre problemer.
For det første har man tidligere hævdet, at de danske forbud mod  

 sprøjtemidler ikke skulle notificeres efter de særlige EU-regler herom  

 (direktiv 83/189). Begrundelsen var, at de danske regler var en gennemførelse  

 af et særligt direktiv.
Nu hævder man, at det slet ikke er tilfældet.
Er det  

 sidste rigtigt, kan det rejse tvivl om, hvorvidt forbudsloven fra 1994 skulle  

 have været notificeret.
For det andet vil de danske regler i alle tilfælde være underkastet  

 Traktatens bestemmelser om frie varebevægelser.
Det fremgår af et notat fra  

 Justitsministeriets lovkontor fra 1990 om vurdering af sprøjtemidler, at der  

 i EU-retten gælder en formodning for, at »varer, der lovligt kan  

 markedsføres i andre medlemsstater, ikke er sundhedsskadelige.
Denne  

 formodning kan modbevises, men det er Miljøstyrelsen, der har bevisbyrden.  

 Her vil der blive lagt vægt på resultaterne af den internationale forskning,  

 ligesom der vil blive taget hensyn til, om de forskningsresultater  

 Miljøstyrelsen påberåber sig, er tilvejebragt på videnskabelig forsvarlig  

 måde«.
Når dette giver anledning til problemer, skyldes det, at der  

 med lovændringen sker en stærk begrænsning af ekspertpanelets mulighed for at  

 vurdere den videnskabelige holdbarhed af Miljøstyrelsens konklusioner.
Efter  

 den foreslåede lovændring tilkommer det ministeren via Miljøstyrelsen at  

 fastlægge »generelle eksponeringsmodeller, acceptniveauer og  

 sikkerhedsfaktorer«.
Og det understreges i bemærkningerne til  

 lovforslaget, at »en ekspertudtalelse skal ikke tage stilling til, om  

 Miljøstyrelsens konklusioner om et bekæmpelsesmiddels egenskaber er  

 videnskabeligt bevist«.
I betragtning af at det er fast antaget, at vurdering af sprøjtemidler  

 efter EU-retten skal være videnskabeligt funderet - hvilket også sker af  

 hensyn til miljø og sundhed - må det fremlagte lovforslag i sin nuværende  

 form i betænkelig grad betegnes som på kollision med EU-retten.
Denne  

 betænkelighed forstærkes yderligere af, at der med lovforslaget sker en  

 fravigelse af den mindstebeskyttelse, der er indeholdt i Forvaltningsloven  

 med hensyn til partshøring m.v.
Begrundelsen herfor i lovforslaget er  

 tvivlsom, idet det intet oplyses om muligheden for efter Forvaltningsloven at  

 undlade en udskydelse af en afgørelse.
Dette kan måske også give EU-retlige  

 betænkeligheder, fordi EF-Domstolen i flere sager om bl.a. sprøjtemidler har  

 lagt vægt på sådanne forvaltningsprocessuelle garantier, der netop begrænses  

 med lovforslaget.
 Når Auken understreger, at hensigten med det seneste lovforslag er  

 »at fjerne den retlige tvivl, der måtte være om hjemmelsgrundlaget for  

 at fjerne spørgeretten«, er der følgelig grund til at tvivle på, om  

 dette er lykkedes - eller om man på ny står med et retsgrundlag for  

 revurdering af sprøjtemidler, som alligevel ikke holder.
Da netop mangler i retsgrundlaget hidtil har betydet en tidsmæssig  

 forsinkelse af revurderingen af de gamle sprøjtemidler på mere end 10 år, er  

 der grund til at overveje forslaget nok engang.
Er der nemlig mangler i  

 retsgrundlaget, vil dette kunne udskyde en endelig revurdering af de gamle  

 sprøjtemidler til det næste århundrede - og det er vel næppe i nogens  

 interesse.
KØBENHAVNS UNIVERSITETDen 12. december 1995 DET RETSVIDENSKABELIGE INSTITUT C Peter Pagh, lektor Studiegården Studiestræde 6 1455 København K Tlf.: 35 32 31 27 Telefax: 35 32 32 04 Telefax: 33 37 55 57 Folketingets Miljø- og Planlægningsudvalg att.
Steen Gade Vedr.: Lovforslag om ændring af Lov om kemiske stoffer og  

 produkter Da jeg er blevet bekendt med, at der i anledning af min artikel i  

 Weekendavisen er rejst forespørgsel til miljøminister Svend Auken (nr. 45),  

 som har afstedkommet et svar af 7. december 1995, tillader jeg mig herved  

 kort at fremsende vedlagte kommentar til det af miljøminister Svend Auken  

 anførte - i alt 4 sider.
Jeg vil understrege, at jeg ikke med nedenstående kommentar ønsker at  

 indgå i nogen længere polemik med miljøminister Svend Auken eller andre.  

 Kommentaren tilsigter alene at bidrage til at afklare et ganske kompliceret  

 retsgrundlag - idet hverken artiklen i Weekendavisen eller denne kommentar på  

 nogen måde forsøger at give et udtømmende billede af retsstillingen.
Selv om  

 jeg naturligvis er klar over, at dette er et politisk »hot« emne,  

 vil jeg understrege, at kommentaren ikke skal tages til indtægt for den ene  

 eller den anden politiske anskuelse, men alene vil påpege nogle retlige  

 problemer, der efter min opfattelse ikke har fået fornøden opmærksomhed.
 Miljøminister Svend Aukens svar giver særligt anledning til kommentarer om  

 tre problemstillinger, nemlig overgangsregler, fastsættelse af  

 eksponeringsmodeller m.v. og videnskabelighedskravet.
Kommentar vedrørende svar fra miljøminister Svend Auken af 7.12.1995 Overgangsreglerne 1. Det er rigtigt, at jeg ikke i artiklen redegør for de meget  

 komplicerede overgangsregler for ikrafttræden af direktiv 91/414. Af relevans  

 for lovforslaget vil jeg henlede opmærksomheden på direktiv 91/414 om  

 plantebeskyttelsesmidler artikel 23, der angår direktivets ikrafttræden.  

 Hovedreglen fremgår af artikel 23, stk. 1, hvorefter direktivet skal være  

 gennemført den 15. juli 1993. Men af artikel 23, stk. 2 fremgår, at  

 medlemsstaterne alligevel ikke er forpligtet til at acceptere den gensidige  

 godkendelse (efter artikel 10, stk. 1 andet led) »før senest et år  

 efter vedtagelsen af de ensartede principper og udelukkende i forbindelse med  

 kravene i artikel 4, stk. 1, litra b) til e), der er omfattet af de således  

 vedtagne principper«.
Eller på jævnt dansk: Med undtagelse af bestemmelsen om gensidig  

 anerkendelse i artikel 10, stk. 1 andet led, skal direktiv 91/414 være  

 gennemført inden for implementeringsfristen på to år.
Og efter artikel 23,  

 stk. 2 skal den gensidige anerkendelse også være gennemført i  

 medlemsstaternes lovgivning, et år efter vedtagelsen af de ensartede  

 principper.
De ensartede principper blev vedtaget med direktiv 94/43, som  

 efter dets ordlyd skulle være implementeret i dansk ret senest den 1.  

 september 1995 (se direktiv 94/43 artikel 2).
2. Er det så ikke rigtigt, når miljøminister Svend Auken omtaler særlige  

 overgangsproblemer i forbindelse med optagelse af aktivstoffer på EU's  

 positivliste? - svaret herepå er nærmest et både og.
På den ene side angiver  

 direktiv 91/414, artikel 10, stk. 1 andet led, at den gensidige anerkendelse  

 sammenkædes med EU's positivliste.
Heraf følger logisk, at den i direktiv  

 91/414 forudsatte gensidige anerkendelse af godkendte sprøjtemidler først er  

 gældende, når EU har fået udarbejdet en positivliste, hvor der er taget  

 stilling til det pågældende aktivstof.
Da denne liste ikke foreligger, er det  

 således rigtigt at hævde, at direktivets gensidige anerkendelsesordning ikke  

 gælder.
Eller udtrykt lidt anderledes: Danmark er ikke forpligtet til at  

 anerkende sprøjtemidler alene fordi de er godkendt i andre medlemsstater -  

 heller ikke selv om den anden medlemsstat har vurderet  

 plantebeskyttelsesmidlet på grundlag af de ensartede principper.
I den  

 forstand har miljøminister Svend Auken ret, når der fremhæves  

 overgangsproblemer.
3. Problemet er imidlertid, at den i direktiv 91/414 angivne undtagelse  

 for gennemførelse af de ensartede principper for godkendelse af sprøjtemidler  

kun omfatter den gensidige anerkendelsesordning.
Der er derimod ikke  

 en tilsvarende generel undtagelse for anvendelse af de ensartede principper,  

 når det drejer sig om de enkelte medlemsstaters egen godkendelse af  

 sprøjtemidler.
At det forholder sig således fremgår yderligere af det af  

 Rådet vedtagne direktiv 94/43 om ensartede principper for godkendelse af  

 sprøjtemidler.
I præamblen til direktiv 94/43 anføres således, at reglerne  

 skal »sikre, at medlemsstaterne, når de træffer beslutning om  

 plantebeskyttelsesmidler, anvender kravene i artikel 4, stk. 1, litra  

 b)-e) i nævnte direktiv på ensartet måde« (fremhævelserne er  

 mine).
 4. Det fremgår med andre ord ganske entydigt af de to direktivers tekst,  

 at medlemsstaterne skal anvende de ensartede principper ved beslutning om  

 sprøjtemidler efter den 1. september 1995. Undladelse heraf vil formentlig  

 betyde, at beslutningerne er ugyldige.
5. Dette rejser naturligt spørgsmålet om, hvorvidt Danmark kan gennemføre  

 et højere beskyttelsesniveau ved godkendelse af sprøjtemidler end i EU som  

 helhed.
Så vidt jeg er i stand til at bedømme indholdet af direktiv 94/43  

 fastlægger det forholdsvis detaljeret det beskyttelsesniveau, der skal lægges  

 til grund ved godkendelsen - og da direktivet er vedtaget efter Traktatens  

 artikel 43, kan det kun fraviges i det omfang, der i direktivet er adgang  

 hertil.
6. Opmærksomheden henledes dog i den sammenhæng på, at direktiv 91/414  

 åbner mulighed for at medlemsstaterne »i overensstemmelse med Traktaten  

 til godkendelsen knytte(r) restriktive bestemmelser om anvendelsen, der er  

 begrundet i forskellige ernæringsvaner. . .« - artikel 10, stk. 1,  

 tredje hovedafsnit.
Det er ikke helt klart, i hvilket omfang dette åbner  

 mulighed for, at Danmark f.eks. tager hensyn til beskyttelse af  

 drikkevandsressourcer ved »restriktive bestemmelser om anvendelsen«  

 - men der er dog grund til at antage, at en sådan mulighed består med  

 henvisning til andre regler, som f.eks. direktiv 80/68 om grundvand og  

 direktiv 80/778 om drikkevand.
Hvem fastlægger generelle eksponeringsmodeller, acceptniveauer og  

 sikkerhedsfaktorer 7. Miljøminister Svend Auken skriver det ikke er korrekt, at det er  

 Miljøstyrelsen der fastlægger eksponeringsmodeller, acceptniveauer og  

 sikkerhedsfaktorer.
Hertil bemærkes, at den af mig citerede formulering er  

 hentet fra lovforslagets tekst (§35, stk. 3, 4. pkt.) - der udelukker  

 ekspertvurdering af »generelle eksponeringsmodeller, acceptniveauer og  

 sikkerhedsfaktorer«.
Da nogen nødvendigvis må fastlægge de generelle  

 eksponeringsmodeller, acceptniveauer og sikkerhedsfaktorer - og lovforslagets  

 bemærkninger lægger op til, at det ikke er de ensartede principper efter  

 direktiv 94/43, kan jeg ikke rigtigt indse, at det kan være andre end  

 ministeren via Miljøstyrelsen.
Men det er naturligvis rigtigt, at en række af  

 de tilladelige grænseværdier for eksponering i øvrigt følger af anden  

 lovgivning.
Kravet om videnskabelighed 8. Miljøminister Svend Auken påpeger, at jeg ikke ser bemærkningerne om  

 »videnskabeligt bevist« i den sammenhæng, som fremgår af  

 forarbejderne, og henviser til de efterfølgende oplysninger om, at alene  

 formodningen for fare for miljø og mennesker på grundlag af erfaring eller  

 særlige undersøgelser er tilstrækkeligt, som det også fremgår af den  

 nugældende lovs § 35, stk. 1. Jeg er enig i, at krav om videnskabeligt bevis  

 godt kan siges at være en problematisk størrelse, da også videnskaben må  

 erkende grænser for vores viden.
Dette betyder imidlertid ikke, at det hele  

 bare kan reduceres til et skøn.
Så vidt jeg forstår EF-Domstolens udtalelser  

 om denne problemstilling - og herunder også Justitsministeriets notat fra  

 1990 - kræves der i alle tilfælde, at den hævdede formodning for særlig fare  

 for mennesker og/eller miljø bygger på videnskabelige undersøgelser,  

 hvilket må forstås som et krav til, at formodningen baserer sig på en  

metode, data, eksponeringsmodeller og  

sammenlignelighedsbetragtninger m.v., der alle kan betegnes som  

 videnskabeligt anerkendte.
Med venlig hilsen Peter Pagh DK PETROKEMI A/SDen 28. november 1995 Bomhusvej 20 DK 2100 København Ø PHENOXYGRUPPEN I DANMARK Folketingets Miljø- og Planlægningsudvalg Christiansborg 1240 København K Vedr.: Miljø- og energiministerens besvarelse af 3.10.95 af spørgsmål  

 nr. 397 Ministerens svar er efter vores opfattelse forstemmende.
Det virker som  

 om, at ministeren regner med, at en usandhed blot skal gentages tilstrækkelig  

 mange gange for at blive taget for gode varer.
Dersom Folketingets medlemmer kan godtage en sådan adfærd, må vi  

 selvfølgelig resignere i erkendelse af folkestyrets vilkår.
Men vi kan ikke  

 acceptere, at dette sker uden at medlemmerne er blevet korrekt informeret.
Ministeren svarer, at det ikke er korrekt, når vi har hævdet, at  

 Miljøstyrelsen tabte 9 ud af 10 sager i Miljøklagenævnet.
Det har vi heller  

 ikke hævdet.
Vi har hævdet, at Miljøstyrelsen ikke fik medhold i 9 ud af 10  

 sager! Ministeren siger, at en række sager blev trukket tilbage fra  

 Miljøklagenævnet til Miljøstyrelsen til genbehandling, og at det skyldtes, at  

 proceduren for, hvordan der skal træffes afgørelser, blev ændret! Årsagen til  

 at proceduren skulle ændres var, at den ikke var lovmedholdelig.
Når  

 afgørelser træffes efter ikke-lovmedholdelige procedurer, kan det næppe undre  

 nogen, at sådanne afgørelser blev anket! Ministeren har løbende udtalt sig med stor forargelse om de agrokemiske  

 firmaers hang til at påklage afgørelserne (se bilaget til ministerens svar)  

 og sagsbehandlingstiden voksede og voksede.
Nu får vi altså endelig  

 ministerens skriftlige erkendelse af, at den ulykkelige situation i  

 behandlingstiden overvejende skyldtes og fremdeles skyldes ukorrekte og/eller  

 ændrede afgørelsesprocedurer i Miljøstyrelsen.
 Det forekommer os, at ministeren »glemte« at orientere  

 Folketinget herom, dengang han fik gennemtrumfet lov nr. 438, trods store  

 betænkeligheder.
Folketingets medlemmer bør ved denne lejlighed oplyses om, hvorledes  

 Miljøklagenævnets arbejde fungerer.
Hvis en klager ikke kan gives medhold,  

 udsteder Miljøklagenævnet en stadfæstende kendelse.
Hvis Miljøstyrelsen  

 derimod ikke kan gives medhold hjemvises sagen til fornyet behandling i  

 Miljøstyrelsen.
I praksis foregår det på den måde, at Miljøklagenævnet  

 underretter Miljøstyrelsen om, at man ikke er enig i styrelsens afgørelse,  

 hvorefter styrelsen har adgang til at hjemtage sagen.
 Således er Miljøstyrelsens klagestatistik formelt meget fornem.
I besvarelse af spørgsmål nr. 397 oplyser ministeren, at de forsøg  

 virksomhederne var pligtige at indlevere viser, at phenoxysyrerne ikke  

 siver ned i grundvandet.
I sit brev til udvalget d. 13.07.95 påstod  

 ministeren det stik modsatte.
I svar til spørgsmål nr. 397 siger ministeren  

 så, at der omvendt er andre forsøg, der viser, at phenoxysyrerne siver ned!  

 Vi opfordrer udvalget til at spørge ministeren, hvilke forsøg der er tale om? Grundvandsmoniteringen viser absolut intet om phenoxysyrers nedsivning ved  

 regelret brug.
Grundvandsmoniteringen viser blot, at der sker forurening fra  

 nedgravede deponier eller fra punktforureninger som følge af fortidens mindre  

 omhyggelige adfærd og omgang med midlerne, omend i overensstemmelse med  

 datidens regler og forskrifter.
 Vi tillader os venligst at anbefale udvalget at udvise den største skepsis  

 og agtpågivenhed ved ministerens fortsatte tiltag.
