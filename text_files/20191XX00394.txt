Skriftlig fremsættelse (15. januar 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ejerlejligheder (Lovforslag nr.
L 93) Med lovforslaget foreslås en ny, moderniseret ejerlejlighedslov, der skal sikre en tidssvarende, forenklet og mere overskuelig regulering af ejerlejligheder, samtidig med at borgernes rettigheder styrkes.
Denne del indeholder en forenkling af lovens struktur, tydeliggørelse af anvendelsesområde og en opdatering af reglerne om en normalvedtægt for ejerforeninger.
Det foreslås desuden at ophæve lovens forbud mod opdeling af ældre private udlejningsejendomme med 2 beboelseslejligheder med erhverv.
Dette vil give større fleksibilitet for borgere, som ikke kan få solgt/udlejet deres erhvervsdel.
Herudover foreslås det at ophæve størrelseskravet på 85 kvadratmeter for nyetablerede lejligheder ved opdeling af blandede beboelses- og erhvervsejendomme efter den såkaldte 80/20-regel.
Dette vil øge muligheden for opdeling og etablering af nye mindre lejligheder, til fx singler og studerende.
 Endvidere foreslås det at smidiggøre mulighederne for opdeling af blandede ejendomme, hvor en bygning låser for opdeling, ved at indføre en generel adgang til at opdele en ejendom ved at udlægge en hel bygning på ejendommen, som ikke kan opdeles, som én ejerlejlighed med flere beboelseslejligheder og derudover opdele de øvrige bygninger i separate ejerlejligheder.
 Endelig foreslås det at indføre en generel adgang til at opdele ældre udlejningsejendomme med beboelseslejligheder og erhverv ved at udlægge alle beboelseslejlighederne som én ejerlejlighed, som ikke kan videreopdeles, og erhvervsenheden som én anden ejerlejlighed.
 De øvrige opdelingsforbud vedrørende ældre udlejningsejendomme, ejendomme tilhørende andelsboligforeninger og landbrugsejendomme fastholdes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
