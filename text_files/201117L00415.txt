Ændringsforslag stillet den 19. marts 2012 uden for betænkningen Ændringsforslag til 2. behandling af Forslag til lov om ændring af retsplejeloven, lov om erstatning fra staten til ofre for forbrydelser, lov om retsafgifter og lov om Haagerbørnebeskyttelseskonventionen (Adgang til, at en dommer m.fl. kan færdigbehandle sager, der er påbegyndt, før den pågældende skal fratræde på grund af alder, visse ændringer af reglerne om behandling af sager om mindre krav, udelukkelse af sigtedes adgang til at være til stede under indenretlige videoafhøringer af børn m.v.) [af justitsminister Morten Bødskov] Ændringsforslag Til § 1 Af et mindretal (EL):
 5) Nr. 24 udgår.
[Adgangen til at forlænge varetægtsfængsling i tilståelsessager uden fastsættelse af frist ophæves] Bemærkninger Til nr. 5 Enhedslisten finder det dybt bekymrende, at der i lovforslaget lægges op til en udvidelse af muligheden for varetægtsfængsling til i tilståelsessager at varetægtsfængsle uden at angive en frist for, hvor lang varetægtsfængslingen skal være.
Det mener Enhedslisten er et helt grundlæggende retssikkerhedsmæssigt problem.
Enhedslisten er derfor af den opfattelse, at der altid skal være en frist på varetægtsfængslinger for at sikre, at retten altid genovervejer, om der stadigvæk er grundlag for at holde mennesker, som endnu ikke er dømt for noget, indespærret, og Enhedslisten ønsker derfor ikke, at de eksisterende muligheder herfor udvides.
