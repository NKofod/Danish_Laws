Nr BTL 46 Betænkning over Forslag til lov om ændring af lov om folkeregistrering  

  

 Nr L 46 1997-98. 2. samling Afgivet af Kommunaludvalget Afgivet: 19980616 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Fremskridtspartiets medlemmer af udvalget) lovforslaget til vedtagelse  

 med de af indenrigsministeren stillede ændringsforslag.
 Et mindretal (Socialistisk Folkepartis medlemmer af udvalget) vil  

 ved 2. behandling af lovforslaget redegøre for sin stilling til dette.  

 Mindretallet kan stemme for de stillede ændringsforslag.
 Et andet mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling og bemærker  

 i den anledning:
Efter Dansk Folkepartis opfattelse vokser antallet af offentlige registre  

 i disse år i et for stort omfang.
Alene i 1997 kom der 312 nye såkaldte  

 forskriftsregistre til, som indeholder følsomme oplysninger om borgerne.  

 Herudover kom der 846 nye registre til, som dog ikke indeholder egentlige  

 følsomme personoplysninger.
Det betyder, at ved udgangen af 1997 er der mere  

 end 4000 offentlige registre med følsomme oplysninger og mere end 7000  

 registre med ufølsomme oplysninger.
Dansk Folkeparti er af den opfattelse, at Registertilsynet ikke er  

 tilstrækkelig kritisk i vurderingen af, om et offentligt register skal  

 oprettes.
Offentlige registre må oprettes, hvor det er nødvendigt, snarere  

 end hvor der er rart, og man må i tilsynet være omhyggelige og grundige i  

 vurderingen af, om der skal gives tilladelse.
Det må stå klart, at risikoen  

 for misbrug vokser i takt med antallet af registre.
 Ligeledes må man i tilsynet være kritiske over for, hvordan adgangen til  

 registrene i det daglige forvaltes, f.eks. med hensyn til, hvem der kan  

 »logge« sig ind i registret, og hvor mange der samtidigt kan være  

 »logget« på, således at en eventuel misbruger kan identificeres.
 Loven er efter Dansk Folkepartis opfattelse for vidtfavnende, og vi  

 frygter for den fremtidige udvikling, hvis offentlige myndigheder med loven  

 får endnu bedre muligheder for at foretage offentlige registreringer af  

 borgerne.
Æ n d r i n g s f o r s l a g Af indenrigsministeren, tiltrådt af et flertal (S, V, KF,  

 SF, CD, RV og FP):
Til § 1 1) I det under nr. 1 foreslåede § 2 c, stk. 1,  

 ændres »lov om behandling af personoplysninger« til:  

 »Europa-Parlamentets og Rådets direktiv nr. 95/46/EF af 24. oktober 1995  

 om beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger«.
 2) Nr. 2 udgår.
B e m æ r k n i n g e r Til nr. 1 og 2 Med ændringsforslag nr. 1 erstattes henvisningen til lov om behandling af  

 personoplysninger med en henvisning til direktivet.
 Med ændringsforslag nr. 2 udgår den foreslåede redaktionelle ændring,  

 således at der ikke i folkeregistreringslovens § 3, stk. 3, 2. pkt., henvises  

 til det i lov om behandling af personoplysninger omhandlede datatilsyn.
 Ændringsforslagene muliggør, at lovforslaget kan vedtages uafhængigt af  

 justitsministerens forslag til lov om behandling af personoplysninger (L 82).
Holger Graversen (S) Lars Kramer Mikkelsen (S) Karen J.
Klint (S)  

 Erling Christensen (S) Klaus Hækkerup (S) nfmd.
Villy Søvndal (SF)  

 Ebbe Kalnæs (CD) Dorit Myltoft (RV) Kristen Touborg (SF) Else Winther  

 Andersen (V) Inge Dahl-Sørensen (V) Harald Kjøller (V) Jens Vibjerg (V) Knud  

 Erik Kirkegaard (KF) fmd.
Henning Grove (KF) Christian H.
Hansen (DF)  

 Thorkild B.
Fransgaard (FP) Enhedslisten og Kristeligt Folkeparti havde ikke medlemmer i udvalget.
Ændringsforslag Af Kristen Touborg (SF):
Til § 1 3) I det under nr. 1 foreslåede § 2 a, nr. 4, udgår  

 ordene »og private«.
 4) Nr. 3 udgår.
B e m æ r k n i n g e r Til nr. 3 og 4 Forslag til lov om ændring af lov om folkeregistrering (L 46) skal - som  

 det også fremgår af bemærkningerne til lovforslaget - ses i sammenhæng med  

 justitsministerens lovforslag om behandling af personoplysninger (L 82), der  

 er fremsat i indeværende samling for at implementere Europa-Parlamentets og  

 Rådets direktiv nr. 95/46/EF af 24. oktober 1995 om beskyttelse af fysiske  

 personer i forbindelse med behandling af personoplysninger og om fri  

 udveksling af sådanne oplysninger.
 L 82 ventes imidlertid ikke færdigbehandlet i indeværende samling, og  

 indenrigsministeren har derfor stillet ændringsforslag nr. 1 og 2 i  

 betænkningen over L 46, der muliggør, at L 46 kan vedtages uafhængigt af L  

 82.
 Da der fra forskellig side er sat spørgsmålstegn ved den udvidede  

 videregivelse af personnumre til private, finder forslagsstilleren  

 imidlertid, at det vil være dybt betænkeligt, hvis Folketinget ved  

 vedtagelsen af L 46 udbygger grundlaget for videregivelse af personnumre til  

 private, før man har truffet den principielle beslutning herom i forbindelse  

 med vedtagelsen af lovforslaget om behandling af personoplysninger.
 Forslagsstilleren er opmærksom på, at der allerede i den gældende lov om  

 folkeregistrering og i folkeregistreringsbekendtgørelsen er en vis hjemmel  

 til videregivelse af personnummeroplysninger til private, men ønsker ikke på  

 nuværende tidspunkt at udvide lovgrundlaget, jf. også at der i bemærkningerne  

 til de i L 46 foreslåede § 2 a og § 3, stk. 4, henvises til artikel 6, stk.  

 1, litra b, og til artikel 7 i direktivet.
