Skattefri fusion - unormal samhandel - vilkår LR af 25. april 2000, 99/00-4314-01134 Reference FUL § 4, stk. 1 LV 1999 S.D.1.5.2 To søsterselskaber ønskedes fusioneret pr.  

 1. januar 2000.
 Det modtagende selskab drev rådgivningsvirksomhed  

 indenfor el-installatørområdet.
Det indskydende selskab drev  

 el-installatørvirksomhed indtil 1994, hvor virksomheden blev  

 afhændet.
Herefter havde selskabet haft en udlejningsejendom, som pr.  

 31/12-1998 blev solgt til det modtagende selskab for et beløb svarende  

 til den offentlige ejendomsvurdering pr. 1/1-1998.
 Da det modtagende selskab således uden for normal  

 samhandel og indenfor 3 år før fusionsdatoen havde overtaget  

 fast ejendom fra det indskydende selskab, som beherskedes af det modtagende  

 selskabs eneaktionær, var fusionen omfattet af fusionsskattelovens § 4,  

 stk. 1 og krævede derfor Ligningsrådets tilladelse.
 Den pågældende ejendom blev anskaffet af det  

 indskydende selskab i 1994 for kr. 400.000. Ejendommen blev overdraget til  

 det modtagende selskab pr. 31/12-1998 for kr. 1.250.000, hvorefter det  

 indskydende selskab beregnede den skattepligtige ejendomsavance til kr.  

 567.831.
 Det indskydende selskabs skattepligtige indkomst for  

 indkomståret 1998 udgjorde herefter kr. 550.865. Selskabet havde heri  

 fremført uudnyttede underskud på i alt kr. 516.600,  

 således at den skattepligtige indkomst udgjorde kr. 34.265.
 Som følge af at ejendomsoverdragelsen fandt sted  

 inden fusionen opnåede det modtagende selskab et højere  

 afskrivningsgrundlag på ejendommen, og det indskydende selskab fik  

 inden fusionen udnyttet det underskud på kr. 516.600, der ellers ville  

 være gået tabt som følge af fusionen, jf.  

 fusionsskattelovens § 8, stk. 6.
Såvel told- og skatteregionen som kommunen var  

 på denne baggrund af den opfattelse, at der, som følge af det  

 tidsmæssige aspekt mellem overdragelsen og fusionsdatoen samt de reelle  

 følger af overdragelsen, kunne gives tilladelse til fusionen efter  

 fusionsskattelovens § 4, stk. 1 med vilkår om, at der i  

 skattemæssig henseende skulle bortses fra den foretagne overdragelse,  

 jf.
Ligningsrådets afgørelse i TfS 1998, 76.
Selskabernes repræsentant anførte herimod, at  

 sagen i TfS 1998, 76 vedrørte en situation, hvor der ved en  

 koncernintern overdragelse blev skabt et afskrivningsberettiget aktiv i form  

 af goodwill kort tid forud for den planlagte fusion.
Dette var ikke  

 tilfældet i nærværende sag, hvor der er handlet et fysisk  

 aktiv.
Repræsentanten var desuden af den opfattelse, at fusionen vil  

 kunne gennemføres i år 2001 uden vilkår.
 På denne baggrund mente repræsentanten ikke,  

 at der var reelle skatteunddragelseshensyn, som talte for, at der skulle  

 fastsættes vilkår.
Ligningsrådet udtalte, at fusionsskattelovens §4,  

 stk. 1 har til hensigt at forhindre utilsigtede skattemæssige fordele  

 og misbrug af fusionsskattelovens regler.
Det er i denne forbindelse uden  

 betydning, i hvilken form overdragelsen er sket, og på hvilken  

 måde, der er ydet vederlag.
At ejendommen er overdraget til den senest kendte  

 offentlige ejendomsvurdering, har derfor ikke betydning for, hvorvidt der  

 skal stilles vilkår efter bestemmelsen.
Det afgørende er alene,  

 om overdragelsen medfører utilsigtede skattemæssige fordele i  

 forbindelse med fusionen.
 Ligningsrådet fandt ikke, at overdragelsen af  

 ejendommen var sket på baggrund af forretningsmæssige  

 overvejelser, men derimod udelukkende for dels at kunne udnytte  

 fremførselsberettigede underskud i det indskydende selskab, som ellers  

 ville forælde eller bortfalde som følge af fusionen, samt for  

 dels at opnå et højere afskrivningsgrundlag på  

 ejendommen.
 På denne baggrund tiltrådte  

 Ligningsrådet indstillingen fra de lokale myndigheder.
