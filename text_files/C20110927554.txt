Skrivelse med orientering om to ændringer til bekendtgørelse om en aktiv beskæftigelsesindsatsats Til jobcentrene m.fl.
Vedlagt følger bekendtgørelse nr. 787 af 27. juni 2011 om ændring af bekendtgørelse om en aktiv beskæftigelsesindsats.
Bekendtgørelsen findes på Retsinformation og indeholder følgende ændringer:
1) Fokus på repatriering (Ændring af § 29 til ikrafttræden den 1. juli 2011) Ændringen er en følge af aftalen af 19. maj 2011 mellem regeringen og DF om skærpede udvisningsregler og kommunalt fokus på repatriering.
 Det er indsat i bekendtgørelsens § 29 om indholdet af jobsamtalen, at der for forsikrede ledige samt kontant- og starthjælpsmodtagere, som er omfattet af repatrieringsloven, skal vejledes om mulighederne for repatriering efter repatrieringsloven.
Mulighederne for repatriering vil indgå som en del af kommunernes vurdering af den enkelte lediges integrations- og beskæftigelsesmuligheder.
Forpligtelsen indebærer ikke, at der skal vejledes om repatriering ved hver eneste jobsamtale.
I den forbindelse bemærkes, at repatriering altid beror på frivillighed.
 Denne ændring træder i kraft den 1. juli 2011.
2) Afskaffelse af 25-timers kravet for dagpengemodtagere (ændring af § 101 til ikrafttræden den 1. januar 2012) Ændringen er en følge af pkt. 14 i aftalen om afbureaukratisering, hvorefter kravet om, at et ret og pligt-tilbud til dagpengemodtagere mindst skal vare 25 timer om ugen, afskaffes pr. 1. januar 2012.
 Selvom denne ændring først træder i kraft den 1. januar 2012, bekendtgøres den allerede nu, så de kommunale databehandlere og a-kasserne kan foretage de nødvendige tilpasninger af de it-systemer og datastrømme, der understøtter beregningen af kommunernes medfinansiering af dagpenge, befordringsgodtgørelse og uddannelsesydelse, som vil blive påvirket af regelændringen.
