Fremsat den 9. marts 2021 af Rosa Lund (EL), Peder Hvelplund (EL), Pernille Skipper (EL) og Mai Villadsen (EL) Forslag til folketingsbeslutning om, at opholdstilladelse ikke automatisk bortfalder på grund af udlandsophold Folketinget pålægger regeringen inden udgangen af 2021 at ændre udlændingelovgivningen, så udlændinge med dansk opholdstilladelse får mulighed for at være udrejst af Danmark i op til 5 år, uden at opholdstilladelsen automatisk bortfalder.
Bemærkninger til forslaget Med beslutningsforslaget ønsker forslagsstillerne at ændre reglerne for automatisk bortfald af opholdstilladelser, således at et udlandsophold på mere end 12 måneders varighed ikke automatisk medfører bortfald af opholdstilladelse.
I stedet skal udlændinge kunne været udrejst af landet i op til 5 år.
Stramme regler rammer de forkerte I løbet af de sidste årtier er reglerne blevet strammere og strammere for udlændinge, der ønsker at være en del af det danske samfund.
De generelt meget stramme regler har medført utallige eksempler på personer, som mister deres opholdstilladelse og bliver sendt ud af landet, selv om de bidrager til det danske samfund og har haft job, hvor Danmark ellers mangler kvalificeret arbejdskraft.
Der er løbende blevet vedtaget stramninger af reglerne for opnåelse af statsborgerskab.
Det har haft den uheldige konsekvens, at vi får en større og større gruppe af danskere, der ikke har mulighed for at opnå statsborgerskab og dermed få fulde borgerrettigheder på lige fod med alle andre.
Ud over at disse borgere ikke kan stemme til folketingsvalget, så er deres bevægelsesfrihed begrænset, idet de ikke, ligesom alle andre danskere, selv kan bestemme, hvor længe de ønsker at rejse ud i verden.
De stramme regler rammer ikke nytilkomne, men rammer til gengæld de personer, der er født i Danmark eller har boet her, siden de var børn.
Det er personer, der er danske, føler sig danske og ikke kender andre samfund end det danske.
De kan pludselig risikere at blive smidt ud af landet, eksempelvis fordi deres sabbatår varede en dag for længe.
Mureren Roberto er et eksempel på, hvordan reglerne rammer skævt.
Roberto har fået sin permanente opholdstilladelse ophævet, fordi han efter 25 år i Danmark, hvor han ankom som 9-årig, havde været mere end 12 måneder i udlandet (»Mureren Roberto har efter 24 år i Danmark fået én måned til at pakke sine ting: »Jeg er chokeret««, Berlingske, den 20. februar 2021).
Forslagsstillerne ønsker med dette beslutningsforslag at forhindre sager som Robertos.
Derfor foreslår forslagsstillerne at ændre i udlændingelovens relevante bestemmelser, så udlændinge med opholdstilladelserne får mulighed for at være udrejst af Danmark i op til 5 år, uden at opholdstilladelsen automatisk bortfalder.
Skriftlig fremsættelse Rosa Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at opholdstilladelse ikke automatisk bortfalder på grund af udlandsophold.
(Beslutningsforslag nr.
B 277) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
