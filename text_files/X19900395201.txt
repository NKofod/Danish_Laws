 En virksomhed meddeler at virksomheden fremover er opdelt i 3  

 selvstændige fabrikker samt en koncernledelse, samt at hver enhed har  

 selvstændig ledelsesret og selv kan foretage afskedigelser i større omfang,  

 hvorfor koncernen for så vidt angår varslingsreglerne bør beteagtes som  

 selvstændige enheder.
 Arbejdsmarkedsnævnet var enig heri.
 Sagen blev herefter indanket af SID til Landsarbejdsnævnet, idet SID  

 fandt at der var tale om en proforma-opdeling af virksomheden.
 Landsarbejdsnævnet fandt ikke, efter gældende regler og de i sagen  

 foreliggende oplysninger, grundlag for at tilsidesætte, at den divisionering,  

 der havde fundet sted af virksomheden, ikke skulle være reel, og  

 Landsarbejdsnævnet fandt derfor ikke grund for at tilsidesætte  

 Arbejdsmarkedsnævnets afgørelse.
 Den 23. maj 1990 har De på vegne af SID anket en afgørelse truffet den 7.  

 maj 1990 af Arbejdsmarkedsnævnet for Ribe Amt, hvori det meddeles, at  

 virksomheden A/S Vestfrost skal betragtes som værende fire selvstændige  

 virksomheder i henhold til varslingsreglerne.
 Sagen har følgende forløb:
Vestfrost meddelte i skrivelse af 1. december 1989 til  

 arbejdsmarkedsnævnet i Ribe, at A/S Vestfrost fremover var opdelt i tre  

 selvstændige fabrikker + en koncernafdeling.
Endvidere meddeltes det, at hver  

 enhed har selvstændig ledelsesret og selv kan foretage afskedigelser af  

 større omfang.
Virksomheden anførte videre, at da man fandt dette stemte  

 overens med definitionen på en virksomhed med hensyn til afskedigelser, havde  

 samarbejdsudvalget på Vestfrost besluttet, at man fremover også på dette  

 punkt ville handle ud fra, at man var fire selvstændige enheder.
 Det meddeltes samtidig, at Vestfrost fremover var opdelt i:
 Koncernafdelingen 66 personer.
 Ansvarlig: Administrerende direktør Erling Damkjær.
 Frysoboksafdelingen 506 personer.
 Ansvarlig: Underdirektør: Jørgen Vesterbye.
 Køleskabsfabrikken 444 personer.
 Vesttherm 31 personer.
 Ansvarlig: Underdirektør Torben Andersen.
 På den baggrund anmodede tillidsmandskollegiet ved A/S Vestfrost den 9.  

 februar 1990 arbejdsmarkedsnævnet om nævnets vurdering, idet det var  

 tillidsmandskollegiets opfattelse, at virksomheden fortsat måtte opfattes som  

 en virksomhed i relation til varslingsreglerne.
 Arbejdsmarkedsnævnet i Ribe amt behandlede på møde den 13. marts 1990 et  

 udkast til svarskrivelse til tillidsmandskollegiet, som byggede på  

 virksomhedens oplysninger, samt den afgrænsning af virksomhedsbegrebet som  

 fremgår af bekendtgørelse nr. 74 af 4. marts 1977, § 2, stk. 1. Det blev på  

 den baggrund besluttet at indhente en udtalelse fra Arbejdsmarkedsstyrelsen.
 Arbejdsmarkedsnævnets sekretariat anmodede herefter i skrivelse af 15.  

 marts 1990 om Arbejdsmarkedsstyrelsens fortolkning af virksomhedsbegrebet i  

 henhold til varslingslovens bestemmelser, idet der, specielt hvad angik  

 koncernafdelingen, var tvivl om, hvorvidt denne kunne betragtes som en  

 selvstændig virksomhed.
I skrivelse af 30. april 1990 udtalte Arbejdsmarkedsstyrelsen vejledende  

 at en enhed, der har egen ledelse med kompetence til selvstændigt at træffe  

 afgørelse om afskedigelser af større omfang, betragtes som en selvstændig  

 virksomhed, uanset om enheden er en del af virksomhedskoncernen.
Styrelsen  

 henviste i den forbindelse til bekendtgørelse nr. 74 af 4. marts 1977, § 2,  

 stk. 1, om virksomhedsbegrebet.
Det var på den baggrund styrelsens  

 umiddelbare opfattelse, at der i den konkrete sag var tale om fire  

 selvstændige enheder.
 Den 7. maj 1990 afgjorde Arbejdsmarkedsnævnet på den baggrund,  

 at A/S Vestfrost måtte opfattes som 4 enheder i forbindelse med  

 varslingsreglerne.
 Sagen blev herefter indanket af SID-Esbjerg den 23. maj 1990, idet det  

 samtidig blev meddelt, at sagen var overdraget til advokat.
Som advokat for SID i Esbjerg har De herefter i ankeskrivelsen af 28. maj  

 1990 anført, at De finder nævnets afgørelse ejendommelig, idet virksomheden i  

 relation til a-kasserne og det arbejdsretlige system betragtes som een  

 virksomhed.
De har endvidere bemærket, at De finder det uacceptabelt, at man  

 pro forma kan meddele, at man har opdelt en virksomhed, når man i realiteten  

 i alle væsentlige relationer arbejder som een enhed.
De bemærker samtidig, at det forekommer usandsynligt, at der i den enkelte  

 virksomhed kan foretages større afskedigelser, uden at det er afgjort af  

 koncerndirektøren.
De henviser i den forbindelse til den hierakiske opbygning  

 af virksomheden.
Endelig nævner De, at samtlige forhold skal tages i  

 betragtning og ikke blot den formelle afskedigelsesbeføjelse, hvis den reelle  

 beføjelse ligger hos koncernens direktion.
Arbejdsmarkedsstyrelsen anmodede på baggrund af Deres anke herefter i  

 skrivelse af 31. maj 1990 Arbejdsmarkedsnævnets sekretariat om at undersøge,  

 hvorvidt A/S Vestfrost kunne anses for at være fire virksomheder med  

 selvstændig ledelsesret, og om virksomhederne hver havde kompetence til at  

 foretage afskedigelser i større omfang, eller om denne kompetence alene  

 omfattede enkeltstående afskedigelser.
Arbejdsmarkedsnævnets sekretariat  

 svarede i skrivelse af 7. juni 1990, at A/S Vestfrost i skrivelse af 1.  

 december 1989 havde meddelt Arbejdsmarkedsnævnet, at virksomheden fremover  

 var opdelt i fire virksomheder med selvstændig ledelseskompetence, og at  

 disse kunne foretage afskedigelser af større omfang.
På baggrund af  

 styrelsens vejledende udtalelse af 30. april 1990 og de foreliggende  

 omstændigheder var der herefter truffet afgørelse om at  

 betragte A/S Vestfrost som 4 selvstændige virksomheder.
 På baggrund af telefoniske drøftelser med arbejdsmarkedsnævnets  

 sekretariat anmodede Arbejdsmarkedsstyrelsen i skrivelse af 17. august 1990  

 om sekretariatets bemærkninger til de konkrete oplysninger, som De var  

 fremkommet med i anken af 28. maj 1990.
Sekretariatet meddelte herefter i skrivelse af 31. august 1990, at der  

 ikke forelå nye oplysninger i sagen.
Der henvistes endvidere til, at nævnets  

 afgørelse den 7. maj 1990 blev truffet ud fra den afgrænsning af  

 virksomhedsbegrebet som fremgik af bekendtgørelse nr. 74 af 4. marts 1977, §  

 2, stk. 1.
 Herefter meddelte De i skrivelse af 17. september 1990, at sagens  

 afgørelse berører 40 medlemmer af Kvindeligt Arbejderforbund og SID, som har  

 fået tilbageholdt understøttelse på grund af de rejste spørgsmål om opdeling  

 af virksomheden.
 Landsarbejdsnævnet behandlede anken på i sit møde den 18. oktober 1990 og  

 anmodede i tilslutning hertil Direktoratet for Arbejdsløshedsforsikringen om  

 en udtalelse vedrørende virksomhedsbegrebet i arbejdsløshedsforsikringslovens  

 § 61.
Direktoratet svarede i skrivelse af 1. november 1990 (vedlagt), at der med  

 arbejdsløshedslovens § 23 og § 61 på den ene side og § 23a på den anden side  

 varetages vidt forskellige hensyn og formål, hvorfor en fastsættelse af  

 begrebet »virksomhed« i relation til den ene paragraf ikke i sig  

 selv kan medføre, at begrebet »virksomhed« dermed har samme indhold  

 i de andre bestemmelser.
Bemyndigelsen i § 23 a, stk. 3 giver ligeledes alene  

 bemyndigelse til at afgrænse virksomhedsbegrebet i lovens kapitel 5a.
Idet  

 Direktoratet for Arbejdsløshedsforsikringen referer til konkrete afgørelser  

 vedrørende fortolkningen af virksomhedsbegrebet efter § 61 udtaler  

 direktoratet, at i relation til lovens § 61, må A/S Vestfrost anses for at  

 være een virksomhed.
 Deres henvendelse har været til behandling på møde den 20. december 1990 i  

 Landsarbejdsnævnet, som ikke efter gældende regler og de foreliggende  

 oplysninger i sagen finder grundlag for at tilsidesætte, at den  

 divisionering, der har fundet sted i A/S Vestfrost, ikke skulle være reel.  

 Landsarbejdsnævnet finder derfor ikke grundlag for at tilsidesætte  

 arbejdsmarkedsnævnets afgørelse.
 Det bemærkes, at der er udstedt en ny bekendtgørelse nr. 755 den 12.  

 november 1990 om virksomhedsbegreb og opgørelse af antal lønmodtagere til  

 afløsning af 1977-bekendtgørelsen, med ikrafttræden den 1. december 1990. I  

 medfør af denne bekendtgørelses § 2, stk. 1, 2. pkt., betragtes et  

 datterselskab som een virksomhed i relation til varslingsreglerne, også selv  

 om ledelsen ikke selv kan foretage afskedigelser af større omfang.
For god ordens skyld skal Landsarbejdsnævnet bemærke, at da der ikke i det  

 foreliggende tilfælde er tale om en konkret varslingssag, skal sagen  

 vedrørende A/S Vestfrost efter Landsarbejdsnævnets opfattelse behandles efter  

 de nye regler.
Imidlertid vil afgørelsen, såvel efter disse nye regler som  

 efter de indtil 1. december 1990 gældende - som det fremgår ovenfor - efter  

 Landsarbejdsnævnets opfattelse blive den samme.
Med venlig hilsen Palle Simonsen Bek. nr. 755 af 12/11/1990 om virksomhedsbegreb og opgørelse af antal  

 lønmodtagere med ikrafttræden 01/12/1990 § 2 medfører at et datterselskab  

 betragtes som een virksomhed i relation til varslingsreglerne, også selv om  

 ledelsen ikke selv kan foretage afskedigelser i større omfang.
Bek. afløser  

 Bek. nr. 74 af 04/03/1990.
