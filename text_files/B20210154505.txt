Bekendtgørelse om i visse tilfælde at fravige retten til at indrejse i Danmark for visse udlændinge som følge af Covid-19 I medfør af § 56, nr. 2, og § 64 i epidemiloven, lov nr. 285 af 27. februar 2021, og efter forelæggelse for Epidemiudvalget i henhold til § 9, stk. 1, i epidemiloven fastsættes:
 § 1. Med henblik på at forebygge og inddæmme udbredelsen af Covid-19 her i landet fraviges forpligtelser for det offentlige og privates rettigheder over for det offentlige i form af retten til at indrejse for personer, som ikke har bopæl i Danmark, og som meddeles opholdstilladelse eller opholdsret i medfør af udlændingeloven, jf. lovbekendtgørelse nr. 1513 af 22. oktober 2020, og regler fastsat i medfør heraf, da de pågældende forpligtelser og rettigheder i den sammenhæng må anses for at være af mere underordnet betydning, når personen indrejser fra et land, der er oplistet som rødt i bilag 1.
 Stk. 2. Afvisning af indrejse efter stk. 1 skal i øvrigt ske i overensstemmelse med udlændingelovens regler.
 Stk. 3. Stk. 1 gælder ikke for udlændinge, der indrejser med et anerkendelsesværdigt formål, herunder navnlig, hvis udlændingen:
 1) Skal agere primær omsorgsperson for mindreårige børn.
 2) Skal besøge nærtstående, der er alvorligt syge eller døende.
 3) Skal foretage transport af gods i eller gennem Danmark.
 4) Udgør besætning på fly, skib, eller er offshore-arbejder eller maritim tekniker og rejser gennem Danmark (transit) som en del af udlændingens hjemrejse.
 5) Er diplomat eller lignende persongruppe nævnt i Schengengrænsekodeksens bilag VII, pkt. 1. og 4, eller diplomatisk kurer eller er person, der indrejser som led i et servicebesøg ved en herværende repræsentation, eller som ifølge en værtskabsaftale har ret til indrejse.
 § 2. Afgørelse om afvisning ved indrejsen, jf. § 1, træffes af vedkommende politidirektør.
Stk. 2. Udlændingenævnet kan behandle klager over afgørelser om afvisning efter stk. 1. Klagen skal være indgivet inden 8 uger efter, at klageren har fået meddelelse om afgørelsen.
Udlændingenævnets formand eller den, formanden bemyndiger dertil, kan i særlige tilfælde beslutte, at en klage skal behandles, selv om klagen er indgivet efter udløb af fristen.
Ikrafttræden § 3. Bekendtgørelsen træder i kraft den 3. juli 2021, kl. 16.00.
 Stk. 2. Bekendtgørelsen ophæves den 31. august 2021.
 Stk. 3. Bekendtgørelse nr. 1274 af 13. juni 2021 om i visse tilfælde at fravige retten til at indrejse i Danmark for visse udlændinge som følge af Covid-19 ophæves.
