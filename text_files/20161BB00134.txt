Fremsat den 31. marts 2017 af Jacob Mark (SF), Holger K.  Nielsen (SF) og Trine Torp (SF) Forslag til folketingsbeslutning om, at efterskoler kan modtage tillægstakst til danskundervisning for flygtningebørn uden permanent opholdstilladelse Folketinget pålægger regeringen at sikre, at efterskoler fremadrettet kan få tillægstakst til danskundervisning til tosprogede elevere med en midlertidig opholdstilladelse, således at der ikke kun  som i dag  kan gives tillægstakst til elever med en permanent opholdstilladelse.
 Regeringen pålægges derfor senest inden udgangen af 2017 at ændre § 32 i bekendtgørelse om tilskud m.v. til efterskoler og frie fagskoler, således at ordet varig udgår.
Bemærkninger til forslaget Det er Socialistisk Folkepartis opfattelse, at efterskolerne kan tilbyde noget helt særligt i forhold til integration af flygtningebørn.
På efterskolerne er der voksne, der kan tage hånd om sårbare unge, og samtidig en skoleform, der udstyrer den enkelte elev med en særlig robusthed og selvstændighed.
Samtidig giver efterskolerne en fantastisk mulighed for, at de unge flygtninge kan indgå i nye fællesskaber.
46 pct. af efterskolerne tilbyder undervisning i dansk som andetsprog, hvilket burde betyde, at det er nemt for den enkelte unge flygtning at finde et efterskoletilbud, der passer til ham eller hende.
Det er desværre ikke tilfældet, idet efterskolerne ikke kan finansiere undervisning i dansk som andetsprog til flygtningebørn. Årsagen hertil er, at de midler, som efterskolerne anvender til at finansiere danskundervisning for tosprogede elevere, er bundet op på elevernes opholdsstatus.
Det kræver således en permanent opholdstilladelse, for at efterskolerne kan få tillægstakst til at tilbyde danskundervisning for tosprogede elever, hvilket flygtningebørn ikke har.
Det følger af § 32, 1. pkt. i bekendtgørelse om tilskud m.v. til folkehøjskoler, efterskoler, husholdningsskoler og håndarbejdsskoler (frie kostskoler), at der kan ydes en særlig tillægstakst til danskundervisning for tosprogede elever, der har et andet modersmål end dansk, og som er danske statsborgere eller har varig opholdstilladelse i Danmark.
Dermed udelukkes unge flygtninge med en midlertidig opholdstilladelse.
Det er Socialistisk Folkepartis holdning, at tillægstaksten også bør kunne gives til flygtninge og andre, der har en midlertidig opholdstilladelse og mulighed for senere at få varig opholdstilladelse.
Den midlertidige opholdstilladelse kan vare i adskillige år, og det er netop i disse år, at behovet for undervisning i dansk som andetsprog er størst.
 Det fremgår af Undervisningsministeriet »instruks for tilskud til efterskoler«, at tillægstaksten for danskundervisning til tosprogede elevere i 2016 udgjorde 14.079 kr. pr. årselev, og der er krav om dokumentation for brug af taksten.
Med beslutningsforslaget foreslår Socialistisk Folkeparti, at ministeren ændrer bekendtgørelsen i overensstemmelse med ovenstående.
I forhold til finansieringen af ændringen foreslås det, at ministeren indkalder alle partier, der stemmer for beslutningsforslaget til forhandling om finansieringen, eller alternativt at ændringen finansieres inden for efterskoleområdets økonomiske ramme.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om, at efterskoler kan modtage tillægstakst til danskundervisning for flygtningebørn uden permanent opholdstilladelse.
(Beslutningsforslag nr.
B 134) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
