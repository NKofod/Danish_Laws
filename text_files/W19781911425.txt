Tiltrådt dels en foreløbig, dels en endelig beslutning om anbringelse  

 uden for hjemmet af et sygt spædbarn, hvis forældre var medlemmer af  

 »Jehovas Vidner«, og som i forbindelse med barnets indlæggelse på  

 hospital havde meddelt, at de ikke ønskede barnet behandlet med  

 blodtransfusioner.
Beslutning om anbringelse var truffet efter en henvendelse  

 til kommunen fra hospitalet for at give hospitalet mulighed for at give  

 barnet blodtransfusion.
Der var kort efter indlæggelsen indtrådt en sådan  

 forværring i barnets tilstand, at blodtransfusion skønnedes nødvendig.
 En advokat havde for forældrene til et nyfødt barn indanket en af en  

 kommune truffet afgørelse vedrørende midlertidig anbringelse af barnet uden  

 for hjemmet.
Det var oplyst, at barnet 1 1/2 måned gammelt blev indlagt på grund af en  

 formodet lungebetændelse.
I forbindelse med indlæggelsen tilkendegav  

 forældrene over for sygehuset, at de som medlemmer af »Jehovas  

 Vidner« ikke ønskede barnet behandlet med blodtransfusioner.
12 dage efter indlæggelsen blev barnet akut overført til Rigshospitalet.  

 Det var oplyst, at der hurtigt indtrådte en sådan forværring af barnets  

 tilstand, at en blodtransfusion skønnedes nødvendig.
Hospitalet henvendte sig  

 derfor telefonisk til kommunens socialudvalg, hvis formand samme dag traf en  

 foreløbig beslutning efter bistandslovens § 127, stk. 1, om barnets  

 anbringelse uden for hjemmet efter § 123, stk. 1, nr. 1, for derved at give  

 hospitalet mulighed for give blodtransfusioner.
En sådan blev foretaget samme  

 dag.
Nogle dage senere blev der givet endnu en blodtransfusion.
 Socialudvalget godkendte efterfølgende formandens foreløbige beslutning og  

 traf senere endelig beslutning i henhold til § 123, stk. 1, nr. 1, om barnets  

 midlertidige anbringelse uden for hjemmet med ophold på Rigshospitalet.
 Barnet afgik ved døden 3 1/2 måned gammelt.
Fra Rigshospitalets side var det til kommunen anført, at blodtransfusion  

 blev givet på vital indikation på grund af truende kredsløbskollaps.
Barnets  

 tilstand bedredes meget, og den livstruende situation blev overvundet  

 umiddelbart.
Det var på dette tidspunkt endnu ikke muligt at stille en  

 diagnose, men overvejelserne gik i retning af en blodsygdom.
 Ved indankningen anmodede forældrenes advokat ankestyrelsen om at indhente  

 en supplerende erklæring fra Rigshospitalet.
I den pågældende erklæring var det bl.a. anført, at det havde været  

 særdeles vanskeligt at afklare diagnosen, og at en række undersøgelser havde  

 været nødvendige hertil.
I undersøgelsesperioden havde barnet udtalt  

 blødningstendens og blodmangel, og dette havde nødvendiggjort flere  

 transfusioner, herunder enkelte gange med frisktappet donorblod.
Først ved et  

 operativt indgreb lykkedes det at stille en diagnose.
Det viste sig, at der  

 var tale om en sjælden type af en gruppe sygdomme, der benævnes Histiocytosis  

 - X.
Disse sygdomme er ondartede, og forløbet er dødeligt.
Advokaten havde efter modtagelsen af den omhandlede erklæring bl.a. gjort  

 gældende, at socialudvalgets afgørelse var truffet på et for spinkelt og et  

 urigtigt grundlag og understreget, at forældrene ikke havde modsat sig en  

 relevant lægebehandling, men var bekendt med, at der blandt nogle læger og  

 hospitalsafdelinger var en stigende uvilje mod den hidtidige meget omfattende  

 anvendelse af blodtransfusioner og en voksende dygtighed til at udføre selv  

 alvorlige indgreb uden sådanne transfusioner.
Endvidere havde advokaten  

 anført, at det var urimeligt, at en afgørelse om blodtransfusion blev truffet  

 alene efter en telefonisk anmodning fra hospitalet herom, og at  

 socialudvalgsformandens afgørelse således var truffet alene på hospitalets  

 præmisser, hvilket han fandt i strid med bistandslovens ord og hensigt.
Han  

 mente, at hospitalet burde have truffet afgørelse i første omgang med hjemmel  

 i nødretten, og rigtigheden heraf kunne så efterprøves af de sociale  

 myndigheder.
 Ankestyrelsen henviste i sin afgørelse til bistandslovens §§ 123, stk. 1,  

 nr. 1, og 127, stk. 1.
 På grundlag af de i sagen foreliggende oplysninger, herunder de nævnte  

 udtalelser fra det omtalte hospital, fandt ankestyrelsen, at betingelserne  

 for at træffe beslutning såvel efter lovens § 127, stk. 1, som § 123, stk. 1,  

 nr. 1, var opfyldt.
