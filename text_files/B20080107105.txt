Bekendtgørelse om ændring af bekendtgørelse om huseftersynsordningen 1) (Midlertidig og lejlighedsvis erhvervsudøvelse samt etablering som bygningssagkyndig) § 1 I bekendtgørelse nr. 1501 af 12. december 2007 om huseftersynsordningen foretages følgende ændring:
 1. Efter § 4 indsættes:
»§ 4 a.
Personer omfattet af Europa-Parlamentets og Rådets Direktiv 2005/36/EF om anerkendelse af erhvervsmæssige kvalifikationer, der midlertidigt og lejlighedsvist ønsker at udøve erhvervet som bygningssagkyndig, kan beskikkes som bygningssagkyndig, hvis den pågældende opfylder betingelserne i § 4, stk. 1, nr. 3-8, samt § 4, stk. 3 og 4.
Stk. 2. Beskikkelsen udløber efter 3 år, men kan fornyes.
Det er en forudsætning for en fornyelse af beskikkelsen, at ansøgeren opfylder betingelserne i § 4, stk. 1, nr. 4-8.
 Stk. 3. Ved fornyelse af beskikkelsen finder reglerne i § 5, stk. 4-6, endvidere anvendelse.
 Stk. 4. Sager om etablering behandles efter reglerne i direktivets artikel 11-14, 15, stk. 3, og 50-52.
§ 4 b.
Personer, som er omfattet af § 4 a, stk. 1, skal indgive skriftlig anmeldelse til Erhvervs- og Byggestyrelsen.
Anmeldelsen skal ledsages af følgende dokumenter:
1) dokumentation for forsikringsaftale eller anden form for personlig eller kollektiv beskyttelse i forbindelse med erhvervsansvar, 2) dokumentation for tjenesteyderens nationalitet, 3) en attestation for, at tjenesteyderen er lovligt etableret i en medlemsstat for dér at udøve virksomhed som beskikket bygningssagkyndig, og at det på tidspunktet for udstedelse af attestationen ikke forbydes ham at udøve denne virksomhed, heller ikke midlertidigt, 4) bevis for erhvervsmæssige kvalifikationer, 5) en hvilken som helst form for bevis på, at tjenesteyderen har udøvet den pågældende virksomhed i mindst to år i løbet af de sidste 10 år, hvis erhvervet eller uddannelsen til erhvervet ikke er lovreguleret i den pågældendes hjemland.
 Stk. 2. Anmeldelse til Erhvervs- og Byggestyrelsen skal fornyes en gang om året, hvis anmelderen agter at opretholde muligheden for midlertidigt og lejlighedsvist at levere tjenesteydelsen som beskikket bygningssagkyndig her i landet i løbet af det pågældende år.
§ 4 c.
Personer, hvis erhvervsmæssige kvalifikationer anerkendes, skal være i besiddelse af de sprogkundskaber, der er nødvendige for at kunne udøve erhvervet som beskikket bygningssagkyndig i Danmark.
Stk. 2. Erhvervs- og Byggestyrelsen kan, når den finder det nødvendigt, kontrollere de i stk. 1 nævnte personers sprogkundskaber.« § 2 Bekendtgørelsen træder i kraft den 10. november 2008.
Erhvervs- og Byggestyrelsen, den 6. november 2008 Finn Lauritzen / Henning Steensig 1) Bekendtgørelsen gennemfører dele af Europa-Parlamentets og Rådets direktiv 2005/36/EF af 7. december 2005 om anerkendelse af erhvervsmæssige kvalifikationer, (EU-Tidende 2005 nr.
L 255, side 22).
