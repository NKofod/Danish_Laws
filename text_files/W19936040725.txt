 Der fandtes ikke i aktieselskabslovens § 1 (anpartsselskabslovens § 1)  

 sammenholdt med § 54 (anpartsselskabslovens § 36) eller andre bestemmelser i  

 lovgivningen at være grundlag for Erhvervs- og Selskabsstyrelsen til at  

 stille krav om, at den kontante indskudskapital i skuffeselskaber skal  

 forrentes på normale vilkår til fordel for selskaberne, og at overskydende  

 beløb efter dækning af udgifter til revision m.v. også er til selskabernes  

 rådighed.
 Ankenævnet havde ikke grundlag for at tage stilling til krav om  

 kapitalens tilstedeværelse i skuffeselskaber fra stiftelsen til salget, da  

 afgørelsen herom efter sit materielle indhold var identisk med en af  

 Industriministeriet accepteret afgørelse fra 1984.
(Morten Iversen, Kirsten Levinsen, Peter Erling Nielsen, Eskil Trolle  

 og Niels Larsen) Advokat K, København, har i skrivelse af 2. oktober 1992 klaget over, at  

 Erhvervs- og Selskabsstyrelsen den 9. september 1992 (j.nr. 92-16.190) har  

 meddelt klager, at skuffeselskaber for fremtiden kun vil kunne registreres,  

 såfremt der med anmeldelsen følger en af selskabets stiftere eller ledelse  

 underskrevet erklæring om, at indskudskapitalen er anbragt til normal  

 forrentning, og at overskydende beløb efter dækning af udgifter til revision  

 m.v. er til selskabets rådighed.
Endvidere har advokat K i en supplerende  

 skrivelse af 22. december 1992 klaget ovet, at styrelsen uden fornøden  

 lovhjemmel kræver dokumentation for kapitalens indbetaling i form af, at et  

 pengeinstitut skal erklære, at kapitalen på ethvert tidspunkt henstår til  

 selskabets frie disposition uden begræsninger eller forbehold af nogen art i  

 form af pantsætninger o.lign. i tiden fra stiftelsen og indtil salget af  

 selskabet.
 Erhvervs- og Selskabsstyrelsens skrivelser af 16. marts 1992, 5. maj  

 1992 og 9. september 1992, der vedrører spørgsmålet om dokumentation for  

 selskabskapitalernes tilstedeværelse og forrentning heraf til salget af  

 selskaberne (skuffeselskaberne).
På baggrund af de ændrede kapitalkrav i selskabslovgivningen ifølge lov  

 nr. 886 af 21. december 1991 iværksatte Erhvervs- og Selskabsstyrelsen den  

 16. marts 1992 en undersøgelse af, hvorvidt de såkaldte skuffeselskaber  

 opfylder de af styrelsen i henhold til praksis stillede krav om indbetaling  

 af kapitalen m.v.
Til de anmeldere der på dette tidspunkt havde anmeldt  

 sådanne selskaber skrev styrelsen - herunder til klageren - den 16. marts  

 1992:
 »... anmodes De om at indsende dokumentation for, at  

 selskabskapitalen fra anmeldelsestidspunktet har henstået og stadig indtil  

 salg henstår på en konto lydende på selskabets navn.
 Dokumentation bedes indsendt i form af et af et pengeinstitut bekræftet  

 kontoudtog for hvert enkelt af de selskaber, der er anmeldt til styrelsen.  

 Pengeinstituttet skal blot erklære, at kapitalen til ethvert tidspunkt  

 henstår til selskabets umiddelbare og frie disposition uden begrænsninger  

 eller forbehold af nogen art i form af pantsætning o.lign., i tiden fra  

 stiftelsen og indtil salget af selskabet.
For selskaber anmeldt til styrelsen til og med den 6. december 1991 har  

 det været almindeligt accepteret, at udgifter til administration, revision  

 m.v. har været lig med forrentningen af selskabskapitalen.
Denne forudsætning  

 er med de forhøjede kapitalkrav ikke længere umiddelbart acceptabel, hvorfor  

 De bedes anføre, hvorledes den indskudte kapital forrentes i de enkelte  

 selskaber. ...« Den 30. marts 1992 indsendte klageren den ønskede dokumentation for så  

 vidt angik selskabskapitalen.
Med hensyn til spørgsmålet om forrentning af  

 den indskudte kapital svarede klager, at selskabskapitalerne ikke blev  

 forrentet i de enkelte selskaber, men at det var aftalt med banken, at  

 forrentningen skete i skuffeselskabernes moderselskab, der stod som stifter  

 af de enkelte selskaber, hvorved der indgik samme rentebeløb til koncernen,  

 som hvis forrentningen skete i de enkelte datterselskaber.
Hvis forrentningen  

 skete i de enkelte selskaber (skuffeselskaber), ville dette være  

 »uforsvarlig formueadministration«, idet koncernen derved ville  

 blive beskattet to gange af renterne af skuffeselskabskapitalen.
 I forbindelse med tilsendelse af registreringsbevis for de anmeldte  

 skuffeselskaber, skrev styrelsen den 5. maj 1992 til klager:
 »... skal styrelsen meddele, at praksis fra d.d. vedrørende  

 opfyldelse af dokumentationskrav i forbindelse med stiftelse af  

 skuffeselskaber kun kan ske ved indsendelse af bankkontoudtog/bankerklæring.  

 Erklæringen skal indeholde oplysning om, at kapitalen henstår på en konto  

 lydende på selskabets navn til selskabets umiddelbare og fri disposition uden  

 begrænsninger eller forbehold af nogen art i form af pantsætninger og  

 lignende i tiden fra stiftelsen og indtil salget af selskaberne.
Yderligere kan oplyses, at styrelsen fortsætter sine overvejelser, for så  

 vidt angår spørgsmålet om forrentning af den indskudte kapital.
Styrelsen er  

 dog på nuværende tidspunkt af den opfattelse, at man fremover vil stille krav  

 om, at der på de enkelte skuffeselskabskonti skal ske en forrentning af  

 kapitalen.
Selskabslovene omfatter erhvervsdrivende selskaber, hvor ledelsen  

 af selskabet har en pligt til at sørge for en forsvarlig formueforvaltning,  

 herunder også at sørge for aktivernes forsvarlige anbringelse, jf.  

 aktieselskabslovens § 54 og anpartsselskabslovens § 36.
 Denne forretning skal ske på de enkelte skuffeselskabskonti og kan således  

 ikke ske ved etablering af en koncernkonstruktion, hvor det samlede  

 rentebeløb tilskrives moderselskabets konto.
 Styrelsen er af den opfattelse, at lovens regler om koncerner tager sigte  

 på et mere varigt økonomisk forhold mellem moder og datterselskaber, hvilket  

 der ikke er tale om ved skuffeselskabskoncernkonstruktioner, idet de oprettes  

 udelukkende med henblik på et hurtigt salg.
De vil snarest modtage styrelsens afgørelse vedrørende  

 rentespørgsmålet.« I den afgørelse fra Erhvervs- og Selskabsstyrelsen af 9. september 1992,  

 der har givet anledning til klagen, og som henviser til styrelsens skrivelser  

 af 16. marts og 5. maj 1992, skrev styrelsen til klager: »...
Det er en forudsætning for, at en virksomhed kan registreres som aktie-  

 eller anpartsselskab, at den er erhvervsdrivende, det vil sige udøve en  

 erhvervsmæssig aktivitet.
For selskaber, der som skuffeselskaber udelukkende  

 har en indskudskapital til sin rådighed, indebærer bl.a. kravet i  

 aktieselskabslovens § 54, stk. 3 og anpartsselskabslovens § 36, stk. 2, at  

 formueforvaltningen skal foregå på betryggende måde.
 Efter Erhvervs- og Selskabsstyrelsens opfattelse følger det heraf, at det  

 er selskabsledelsens pligt og ansvar at sikre sig, at den kontant indskudte  

 selskabskapital placeres på en sådan måde, at denne på forsvarlig vis  

 forrentes til fordel for selskabet, og at overskydende beløb efter dækning af  

 udgifter til revision m.v. også er til selskabets rådighed.
 Selskaber af denne art må fremover i forbindelse med anmeldelsen til  

 styrelsen indsende dokumentation for kapitalens tilstedeværelse, tillige med  

 erklæring om, at den kontante indskudskapital er således anbragt, at den  

 forrentes på normale vilkår til fordel for selskabet, og at overskydende  

 beløb efter dækning af udgifter til revision m.v. også er til selskabets  

 rådighed.
 Erklæringen må underskrives af selskabets stiftere og dets ledelse.
Styrelsen skal for god ordens skyld minde om, at dokumentationen for  

 kapitalens indberetning skal opfylde følgende betingelser: Pengeinstituttet  

 skal erklære, at kapitalen til ethvert tidspunkt henstår til selskabets  

 umiddelbare og frie disposition den begrænsninger eller forbehold af nogen  

 art i form af pantsætninger o.lign. i tiden fra stiftelsen og indtil salget  

 af selskabet. » Den 21. september 1992 meddelte styrelsen som svar på en forespørgsel fra  

 klageren af 17. september 1992, at Industriministeriets Erhvervsankenævn er  

 klageinstans for afgørelser truffet af Erhvervs- og Selskabsstyrelsen og at  

 klagefristen er 4 uger.
Ingen af styrelsens skrivelser indeholder  

 klagevejledning.
 Erhvervs- og Selskabsstyrelsens synspunkter til støtte for  

 skrivelserne af 16. marts, 5. maj og 9. september 1992. Styrelsens  

 redegørelse af 26. november 1992.
 I den af Erhvervsankenævnet indhentede redegørelse af 26. november 1992  

 fra Erhvervs- og Selskabsstyrelsen har styrelsen om sin begrundelse for  

 afgørelserne anført: »...
Det er en forudsætning for, at en virksomhed kan registreres som et aktie-  

 eller anpartsselskab, at den er erhvervsdrivende, det vil sige udøver en  

 erhvervsmæssig aktivitet jf.
Aktieselskabslovens § 1 (anpartsselskabslovens §  

 1).
Selskabslovene indeholder diverse regler om sikring af selskabskapitalens  

 tilstedeværelse ved et selskabs stiftelse.
Virksomhedsstart via et  

 skuffeselskab er ikke reguleret i selskabslovene.
Erhvervs- og Selskabsstyrelsen er bekendt med, at der er et vist behov for  

 at stifte såkaldte »skuffeselskaber«, som oprettes og stiftes  

 udelukkende med salg for øje.
Men netop skuffeselskabskonstruktionens særlige  

 karakter har gjort at styrelsen igennem mange år, har stillet særlige krav  

 til sikring af skuffeselskabers kapital.
Det er styrelsens opfattelse, at  

 indskudskapitalen i et skuffeselskab skal indestå på selskabets konto fra  

 stiftelsestidspunktet til salg af selskabet finder sted, og virksomhed  

 påbegyndes.
Styrelsens praksis har været beskrevet i Advokaten nr. 22 den 23.  

 november 1983 samt i UFR særtryk den 8. december 1990 side 465.
Herudover må disse selskaber som andre selskaber opfylde lovens krav.
At  

 skuffeselskabet forud for tidspunktet, hvor overdragelse finder sted, ikke  

 har drevet anden erhvervsmæssig virksomhed end besiddelsen og forrentningen  

 af den indskudte kapital, indicerer ikke, at selskabet ikke i denne henseende  

 skulle være erhvervsdrivende i selskabslovens forstand.
Selskaberne adskiller  

 sig ikke her fra andre selskaber, hvis eneste erhvervsmæssige aktivitet er  

 kapitalforvaltning.
Lov om skattefri virksomhedsomdannelse § 1, stk. 2 er  

 udelukkende en regel, der tager sigt på de skattemæssige forhold.
Reglen har  

 ingen selskabsretlig relevans.
Som påpeget af klageren regulerer aktieselskabslovens § 54, stk. 3 og  

 anpartsselskabslovens § 36, stk. 2 kompetencen mellem bestyrelsen og  

 direktionen.
Herudover er det i bestemmelsen fastsat, hvilke pligter der  

 påhviler bestyrelsen og direktionen, herunder at der skal ske en  

 formueforvaltning.
Ifølge 1969-betænkning nr. 540 af 1969 (s. 103) medfører  

 dette, at bestyrelsens og direktionens pligt med hensyn til  

 formueforvaltningen ikke blot er at konstatere aktivernes tilstedeværelse,  

 men efter lovens ord også omfatter deres ansvarlige anbringelse.
Med andre  

 ord skal ledelsen også påse, at et selskabs egeninteresse tilgodeses.
 Da skuffeselskaber udelukkende har en indskudskapital til sin rådighed,  

 indebærer bl.a. kravet i aktieselskabslovens § 54, stk. 3 og  

 anpartsselskabslovens § 36, stk. 2, at formueforvaltningen skal foregå på  

 betryggende måde.
 Efter styrelsen opfattelse følger det heraf, at det er selskabsledelsens  

 pligt og ansvar at sikre sig, at den kontant indskudte selskabskapital  

 placeres på en sådan måde, at denne på forsvarlig vis forrentes til fordel  

 for selskabet, og at overskydende beløb efter dækning af udgifter til  

 revision m.v. også er til selskabets rådighed.
 Styrelsen har derfor med hjemmel i aktieselskabslovens § 156a og  

 anpartsselskabslovens § 126a anmodet samtlige stiftere af skuffeselskaber om  

 fremover i forbindelse med indsendelse af anmeldelse at indsende erklæring  

 om, at den kontante indskudskapital er anbragt således, at den forrentes på  

 normale vilkår til fordel for selskabet, og at overskydende beløb efter  

 dækning af udgifter til revision m.v. også er til selskabets rådighed.
Styrelsen har herved kun taget stilling til, at selskabets ledelse skal  

 sørge for, at der sker en formueforvaltning af selskabskapitalen, og at denne  

 sker på betryggende og forsvarlig måde.
Styrelsen har således ikke taget  

 stilling til, hvor stor en forrentning ud over normal forrentning det enkelte  

 selskab kan opnå.
Dette er en forretningsmæssig disposition, som udelukkende  

 er selskabsledelsens ansvar.
 På baggrund af skuffeselskabers særegne karakter, nemlig at de oprettes  

 udelukkende med et hurtigt salg for øje, er styrelsen af den opfattelse, at  

 der er en særlig pligt til at konstatere, at selskabslovene overholdes, både  

 for så vidt angår, at selskabskapitalen reelt er tilstede i de enkelte  

 selskaber, samt at der sker en formueforvaltning af kapitalen, indtil salget  

 af selskaberne finder sted.
Derfor er styrelsen også af den opfattelse, at lovens regler om koncerner  

 ikke finder anvendelse, for så vidt angår skuffeselskaber.
Disse regler tager  

 sigte på et varigt økonomisk forhold mellem moder- og datterselskaber,  

 hvilket der ikke er tale om ved skuffeselskabskoncernkonstruktioner, idet som  

 før nævnt, disse udelukkende oprettes med henblik på et hurtigt salg.
Efter  

 årsregnskabslovens terminologi kan de pågældende aktier/anparter kun optages  

 i stifterselskabets regnskab som omsætningsaktiver.
Styrelsen kan i den forbindelse henvise til Industriministeriets skrivelse  

 af 21. august 1980 ..., hvor Industriministeriet har givet Erhvervs- og  

 Selskabsstyrelsen medhold i en klagesag omkring koncernkonstruktioner ved  

 stiftelse af skuffeselskaber.
Ministeriet udtalte, at det ikke er i  

 overensstemmelse med selskabslovenes krav om intentionerne bag loven at  

 stifte en kæde af selskaber på et og samme kapitalgrundlag.
Erhvervs- og  

 Selskabsstyrelsen har administreret efter denne opfattelse siden 1980.
Oprettelse af et moderselskab (stifterselskab) som tegner  

 selskabskapitalen i de nystiftede skuffeselskaber 100%, og hvor  

 selskabskapitalen i de nyoprettede selskaber overføres fra moderselskabet til  

 datterselskaber (skuffeselskaber) er derimod i overensstemmelse med  

 selskabslovene og styrelsens praksis.
Forrentningen af selskabskapitalen må  

 herefter ske i de enkelte skuffeselskaber (datterselskaber), og det indvundne  

 provenue må tilgå selskabet og være til rådighed for dette, indtil selskabet  

 sælges.
 Det bemærkes, at folketingets ombudsmand i skrivelse af 11. oktober 1990  

 har givet Erhvervs- og Selskabsstyrelsen medhold i, at det ikke er i strid  

 med lighedsgrundsætningen at foretage en prioritering af sin sagsbehandling.  

 Dette gælder såvel mellem forskellige sagstyper (f.eks. skuffeselskaber) som  

 inden for den enkelte sagstype.
 For så vidt angår skuffeselskaber, er det styrelsens praksis at prioritere  

 andre konkrete sager forud for registreringen af skuffeselskaber.  

 Ekspeditionstiden for skuffeselskaber vil i særlig grad afhænge af  

 arbejdsmængden i styrelsen.
Opmærksomheden henledes på, at til trods for .... har det i praksis vist  

 sig, at en del skuffeselskabsstiftere allerede har indrettet sig på  

 styrelsens nye praksis vedrørende forrentning,...' Den indgivne klage af 2. oktober 1992 suppleret i skrivelser af 22.  

 december 1992 og 11. januar 1993.
 Advokat K har i klageskrivelsen af 2. oktober 1992, suppleret i skrivelser  

 af 22. december 1992 og 11. januar 1993, anmodet ankenævnet om at kende  

 styrelsens afgørelse af 9. september 1992 uberettiget.
Med hensyn til Erhvervs- og Selskabsstyrelsens henvisning til kravet om  

 dokumentation for kapitalens tilstedeværelse har klageren gjort gældende, at  

 selvom han for så vidt er enig i, at det bør være, som styrelsen har bestemt,  

 finder klageren dog, at styrelsen ikke har den fornødne lovhjemmel til at  

 kræve dokumentation for, at kapitalen i skuffeselskaber skal indestå kontant  

 til salget, og slet ikke til at kræve dokumentation for dette ved  

 selskabernes stiftelse.
I forbindelse med stiftelse af aktie- eller  

 anpartsselskaber ophører Erhvervs- og Selskabsstyrelsens kompetence ved  

 registreringen, og kompetencen er efter selskabslovene begrænset til prøvelse  

 af, hvorvidt betingelserne for en registrering er tilstede på  

 registreringstidspunktet.
Når klageren ikke tidligere har protesteret mod  

 styrelsens stigende krav til dokumentation for kapitalens tilstedeværelse, er  

 dette kun udtryk for, at klager, længe før styrelsen stillede de pågældende  

 krav, har stiftet selskaberne i overensstemmelse med kravene.
Efter klagerens  

 opfattelse er det iøvrigt uafklaret, efter hvilke kriterier Erhvervs- og  

 Selskabsstyrelsen ved registrering af et nystiftet selskab vil afgøre, om  

 dette er et skuffeselskab eller ej.
Med hensyn til styrelsens krav om forretning af indskudskapitalen, bl.a.  

 med henvisning til aktieselskabslovens § 54, stk. 3, og anpartsselskabslovens  

 § 36, stk. 2, om forsvarlig formueforvaltning, har klageren anført, at  

 spørgsmålet om forsvarlig formueforvaltning kun kan påberåbes af aktionærer,  

 anpartshavere, kreditorer eller andre, der har en retlig økonomisk interesse  

 i forsvarlig formueforvaltning.
Der er ingen holdepunkter for at antage, at  

 lovgiver har villet tillægge Erhvervs- og Selskabsstyrelsen en slags tilsyn  

 med, hvorledes ledelsen skal forvalte selskabets formue efter stiftelsen.
De  

 nævnte paragraffer er da også placeret i lovens kapitel 9, der vedrører  

 »selskabets ledelse«, og naturligt derfor kun omhandler  

 forpligtelser for ledelsen og kun kan påberåbes af dem, der måtte have en  

 retlig interesse i at gøre uforsvarlig formueforvaltning gældende.
Det  

 bestrides iøvrigt, at der ved manglende forrentning er tale om uforsvarlig  

 formueforvaltning.
Forsvarlig formueadministration er ikke nødvendigvis  

 udtryk for, at kapitalen skal forrentes.
Der er intet i selskabslovene, der  

 hindrer, at et selskabs kontante kapital kan henlægge i selskabets pengeskab,  

 hvis ledelsen mener, at dette er mere forsvarligt end at anbringe dem i en  

 bank.
Hjemmelen til forrentningskravet kan heller ikke findes i  

 aktieselskabslovens § 156 a og anpartsselskabslovens § 126 a.
Herom har  

 klageren henvist til den kommenterede udgave af aktieselskabsloven og  

 anpartsselskabsloven, hvoraf det netop fremgår, at reglerne ikke indeholder  

 hjemmel for styrelsen til at kræve oplysninger med det sigte at foretage en  

 bedømmelse af de bag anmeldelsen liggende dispositioners hensigtsmæssighed  

 eller forretningsmæssige forsvarlighed.
Det fremgår endvidere af lovmotiverne  

 til de to bestemmelser - betænkning nr. 362 af 1964 side 192, at  

 »ligesom efter den gældende lov skal aktieselskabs-registeret (nu  

 Erhvervs- og Selskabsstyrelsen) efter udkastet principielt være en  

 registreringsmyndighed og ikke nogen kontrollerende og tilsynsførende  

 myndighed af samme art som f.eks.
Forsikringsrådet og Tilsynet med Banker og  

 Sparekasser.
I modsætning til sådanne andre myndigheder skal  

 aktieselskabs-registeret ikke udøve nogen kontrol med de ansvarlige  

 selskabsorganers ledelse.« Videre fremgår det af betænkningen at  

 »ansvaret for, at selskabernes virksomhed drives på forsvarlig måde,  

 skal som hidtil alene påhvile selskabernes ledelse.
Som  

 registreringsmyndighed har aktieselskabs-registeret til opgave at registrere  

 og bekendtgøre de anmeldelser ....«.
Af betænkningen side 75 fremgår det  

 at »... aktieselskabs-registeret alene er en registreringsmyndighed, som  

 hverken har til opgave eller har midler til at føre tilsyn med, at  

 aktieselskaber stiftes eller drives på forsvarlig måde...«.
Den senere  

 betænkning nr. 540 fra 1969 henviser s. 181 til, at udkastets bestemmelser om  

 anmeldelser og disses registrering i alt væsentligt er i overensstemmelse med  

 de tilsvarende bestemmelser i 1964 udkastet, der er citeret.
Også af  

 skattemæssige og administrationsmæssige grunde som hensynet til  

 erhvervslivets ønsker om faste priser på skuffeselskaber er det mest  

 hensigtsmæssigt, at skuffeselskabskapitalen ikke forrentes, og dette skøn har  

 styrelsen således ingen hjemmel til at blande sig i.
Der er intet til hinder  

 for, at forrentningen kan foregå i det stiftende moderselskab, og der er  

 intet der indicerer, at koncernregnskaber ikke omfatter alle former for  

 koncerner, hvad enten datterselskabets aktier eller anparter er opført som  

 omsætningsaktiver eller anlægsaktiver.
Med hensyn til styrelsen udtalelse i afgørelsen af 9. september 1992 om at  

 det er en forudsætning, for at en virksomhed kan registreres som aktie- eller  

 anpartsselskab, at den er erhvervsdrivende, og at dette kan begrunde kravet  

 om forrentning, hvor forrentningen er lig den erhvervsmæssige aktivitet, har  

 klageren henvist til loven om skattefri virksomhedsomdannelse (lov nr. 264 af  

 8. juni 1983). Efter den nævnte lovs § 1, stk. 2, fremgår det, at »hvis  

 omdannelsen sker ved overdragelse til et selskab, der allerede er  

 registreret, er det en betingelse, at selskabet ikke forud for tidspunktet,  

 hvor overdragelsen finder sted, har drevet erhvervsmæssig  

 virksomhed....«.
Med henvisning hertil har klager svært ved se,  

 hvorledes disse to lovregler kan forenes, medmindre lov om skattefri  

 virksomhedsomdannelse er udtryk for lex specialis, således at lovgiver har  

 tilsigtet at fravige aktieselskabslovens § 1, for så vidt angår  

 skuffeselskaber.
Hvordan skulle færdigregistrerede aktie- eller  

 anpartsselskaber ellers kunne anvendes til skattefri virksomhedsomdannelse.  

 Det er derfor forkert, når styrelsen anfører i sin redegørelse, at reglen i  

 virksomhedsomdannelsesloven ingen selskabsretlig relevans har.
At den nævnte  

 lov har selskabsretlig relevans støttes efter klagerens opfattelse da også af  

 professor Bernhard Gomard i »Aktieselskaber og Anpartsselskaber«,  

 2. udgave, pagina 102, note 38.
 Ankenævnet skal udtale:
Efter aktieselskabslovens § 156 a (anpartsselskabslovens § 126 a) kan  

 Erhvervs- og Selskabsstyrelsen ved anmeldelse til registrering eller senere i  

 alle for styrelsen foreliggende forhold af selskabsretlig karakter afkræve et  

 selskab sådanne oplysninger, som er nødvendige for at kunne konstatere om  

 lovgivningen, herunder selskabslovene og selskabets vedtægter er overholdt.  

 Af forarbejderne til aktieselskabsloven, herunder § 156 a, der oprindelig  

 blev optaget i loven i 1973 som § 155, stk. 6, fremgår bl.a., at styrelsens  

 karakter af registreringsmyndighed ikke ændres herved.
Bestemmelsen  

 indeholder således ikke selvstændig hjemmel for styrelsen til at stille andre  

 materielle krav til selskaberne end sådanne, der følger af lovgivningen  

 iøvrigt eller af vedtægterne, ligesom ansvaret for at selskaberne drives på  

 forsvarlig måde fortsat alene påhviler selskabets ledelse.
 Idet bemærkes, at der ikke for de selskaber, der er omfattet af sagen,  

 gælder særlige regler efter lovgivningen, findes der herefter ikke med  

 udgangspunkt i aktieselskabslovens § 1 (anpartsselskabslovens § 1)  

 sammenholdt med § 54 (anpartsselskabslovens § 36) eller andre bestemmelser i  

 lovgivningen at være grundlag for styrelsen til at stille kravet i den  

 påklagede afgørelse af 9. september 1992 om, at den kontante indskudskapital  

 skal forrentes på normale vilkår til fordel for selskabet, og at overskydende  

 beløb efter dækning af udgifter til revision m.v. også er til selskabets  

 rådighed.
For så vidt angår kravet om kapitalens tilstedeværelse bemærkes, at det  

 daværende aktieselskabsregister med Industriministeriets accept allerede i  

 1984 traf afgørelse om, at selskabskapitalen i hvert enkelt selskab fra  

 stiftelsen og indtil salget af aktierne/anparterne skal henstå kontant på  

 bankkonto lydende på selskabets navn til det pågældende selskabs frie  

 disposition uden begrænsninger i form af pantsætning eller lignende.
Da  

 henvisningen i Erhvervs- og Selskabsstyrelsens skrivelse af 9. september 1992  

 til kravet om kapitalens tilstedeværelse efter sit materielle indehold er  

 identisk med afgørelsen fra 1984, har ankenævnet ikke grundlag for nu at tage  

 dette spørgsmål under påkendelse, jf. bl.a. aktieselskabslovens § 159 b  

 (anpartsselskabslovens § 129 b), idet dette spørgsmål herefter alene henhører  

 under domstolene.
 Herefter ophæver ankenævnet Erhvervs- og Selskabsstyrelsens afgørelse af  

 9. september 1992 for så vidt angår kravet om forrentning.
