En kollektiv overenskomst indeholdt en bestemmelse om, at  

 funktionærlovens regler om bl.a. afskedigelse på grund af sygdom finder  

 anvendelse for ansatte efter overenskomsten.
Overenskomsten bestemte også, at  

 enhver uenighed af faglig karakter afgøres ved voldgift.
 Arbejdsgiverparten havde vægret sig ved at medvirke ved en voldgift  

 til afklaring af, om nogle ansatte efter overenskomsten havde krav på  

 fratrædelsesgodtgørelse efter funktionærlovens § 2a i tilfælde, hvor de  

 pågældende modtog invalidepension fra vedkommende pensionskasse.
 Arbejdsgiverparten fandtes at have været berettiget til at kræve et  

 principielt spørgsmål, der beror på fortolkning af en lovbestemmelse, afgjort  

 ved de almindelige domstole, uanset at en tidligere tilsvarende sag havde  

 været afgjort ved voldgift.
 Under denne sag har Akademikernes Centralorganisation for Danmarks Jurist-  

 og Økonomforbund indklaget Finansministeriet, Lønnings- og  

 Pensionsdepartementet, for Arbejdsretten for overenskomstbrud - dels ved at  

 have afslået at betale fratrædelsesgodtgørelse til tre medlemmer af forbundet  

 - dels ved at have nægtet at deltage i en faglig voldgift om spørgsmålet.
 Klagerne har nedlagt følgende påstande:
 1. Principalt:
 1.1. Indklagede pålægges en af Arbejdsretten fastsat bod.
1.2. Indklagede tilpligtes til boet efter forhenværende fuldmægtig i  

 Justitsministeriet Arne Lønberg, til forhenværende fuldmægtig i  

 Fiskeriministeriet J.
Højgaard Hansen og forhenværende ekspeditionssekretær i  

 Skattedepartementet Arly Søren Møller, at udrede et beløb svarende til  

 henholdsvis 2, 1 og 3 måneders løn på tidspunktet for de pågældendes  

 afskedigelse, der skete henholdsvis den 31. december 1983, 31. marts 1984 og  

 31. december 1981.
 2. Subsidiært:
 2.1. Indklagede pålægges en af Arbejdsretten fastsat bod.
 2.2. Indklagede tilpligtes at efterkomme den af Danmarks Jurist- og  

 Økonomforbund ved skrivelse af 12. juni 1986 til indklagede foretagne  

 henvisning af en uenighed mellem parterne af faglig karakter til afgørelse  

 ved voldgift i henhold til § 7 c i hovedaftale af 25. januar 1979 mellem  

 indklagede og Danmarks Jurist- og Økonomforbund.
 3. Mere subsidiært:
 Indklagede tilpligtes at efterkomme den af Danmarks Jurist- og  

 Økonomforbund ved skrivelse af 12. juni 1986 til indklagede foretagne  

 henvisning af en uenighed mellem parterne af faglig karakter til afgørelse  

 ved voldgift i henhold til § 7 c i hovedaftale af 25. januar 1979 mellem  

 indklagede og Danmarks Jurist- og Økonomforbund.
 Indklagede har principalt påstået afvisning, subsidiært frifindelse.
 Over for afvisningspåstanden har klagerne påstået sagen fremmet til  

 pådømmelse i realiteten.
 Arbejdsretten har bestemt, at sagens formalitet skal behandles særskilt.
 Sagens baggrund er efter det oplyste følgende:
 I parternes hovedaftale af 25. januar 1979 findes blandt andet følgende  

 bestemmelser om afgørelse af faglige uoverensstemmelser:
»§ 7 a.
Enhver uenighed af faglig karakter bør søges bilagt ved  

 mægling, eventuelt ved voldgift, efter nedenstående regler.
 Stk. 2. En uenighed af faglig karakter foreligger, hvor der af nogen af  

 parterne fremsættes krav vedrørende arbejds- og ansættelsesforholdene for  

 personalet omfattet af denne hovedaftale, som ikke uden videre anerkendes  

 eller imødekommes af modparten, eller der foreligger et påstået brud på en  

 kollektiv overenskomst.
§ 7 c.
Opnås der ikke ved mægling en løsning af striden og vedrører denne  

 forståelsen af en kollektiv overenskomst eller påstået brud på en kollektiv  

 overenskomst, kan sagen af hver af parterne henvises til endelig afgørelse  

 ved en voldgiftsret, Stk. 3. Vægrer en af parterne sig ved at lade sagen afgøre ved voldgift  

 under henvisning til, at den foreliggende strid ikke angår forståelsen af en  

 kollektiv overenskomst eller påstået brud på en kollektiv overenskomst, kan  

 hver af parterne indbringe spørgsmålet om vægringens berettigelse for  

 arbejdsretten.
I tilfælde af påstået overenskomstbrud kan arbejdsretten, hvis  

 vægringen findes uberettiget, tillige afgøre den påståede tvist.
§ 8. Uoverensstemmelser om denne hovedaftales forståelse samt brud på  

 denne hovedaftale behandles efter bestemmelserne i §§ 7 a-c.« I et cirkulære af 5. februar 1979 vedrørende hovedaftalen indeholdes  

 følgende kommentar til § 7 c, stk. 3:
»Stk. 3. føjer desuden hertil en regel hentet fra Normens § 5, stk.  

 4, som gør arbejdsretten kompetent til at påkende spørgsmålet om  

 berettigelsen af vægring ved at deltage i voldgift.
Denne regel, som fraviger  

 den almindelig regel i § 8 om, at også uenighed om eller brud på hovedaftalen  

 henhører under voldgift, tilsigter ligesom de foregående regler at sikre en  

 hurtig afgørelse af opståede uenigheder.
For tilfælde af påstået  

 overenskomstbrud åbnes der ved stk. 3 tillige mulighed for, at arbejdsretten  

 kan pådømme selve den tilgrundliggende tvist, hvis det begæres af en af  

 parterne.
Formålet hermed er at forhindre yderligere forhaling af sagen,  

 såfremt vægring ved at deltage i voldgift kendes uberettiget.
 Parternes overenskomst indeholder i § 9 følgende bestemmelse:
»Funktionærlovens regler om opsigelse, løn under fravær på grund af  

 sygdom og afskedigelse som følge af sygdom, indkaldelse til militærtjeneste  

 samt efterløn finder anvendelse for ansatte efter denne overenskomst.« Ved en voldgiftskendelse af 31. oktober 1985 blev det bestemt, at tre  

 personer, der var ansat i henhold til overenskomsten, i medfør af den nævnte  

 bestemmelse havde krav på fratrædelsesgodtgørelse efter funktionærlovens § 2  

 a, uanset at de modtog invalidepension fra Juristernes & Økonomernes  

 Pensionskasse, hvortil arbejdsgiveren havde indbetalt 10% af de ansattes løn,  

 jfr. herved funktionærlovens § 2a, stk. 2.
I skrivelser af 19. november 1985 og 14. februar 1986 anmodede forbundet  

 Finansministeriet om på tilsvarende måde at udbetale fratrædelsesgodtgørelse  

 til de tre i sagen omhandlede personer.
Dette afslog Finansministeriet  

 imidlertid under henvisning til, at der ved en dom var truffet afgørelse om,  

 at en ansat ikke har krav på fratrædelsesgodtgørelse, når den pågældende  

 oppebærer invalidepension fra en pensionsordning, hvortil arbejdsgiveren har  

 betalt hele bidraget.
Forbundet begærede herefter mægling og gjorde i den forbindelse gældende,  

 at Finansministeriet havde gjort sig skyldig i brud på såvel overenskomsten  

 som hovedaftalen.
Der kunne ikke opnås enighed på mæglingsmødet, idet  

 Finansministeriet gjorde gældende, at voldgiftskendelsen var opfyldt ved, at  

 de tre, som var omfattet af kendelsen, havde fået udbetalt  

 fratrædelsesgodtgørelse, og fastholdt, at fortolkningen af funktionærloven  

 var et domstolsanliggende også i et tilfælde, hvor lovens bestemmelser er  

 blevet en del af overenskomsten.
Forbundet begærede herefter nedsat en voldgiftsret til afgørelse af  

 uoverensstemmelserne, men Finansministeriet afslog at medvirke hertil.
Derpå  

 indbragte forbundet ved klageskrift af 9. juli 1986 sagen for Arbejdsretten.
 Der har under sagen været enighed om, at de tre af sagen omfattede  

 personer ikke er funktionærer, og at henvisningen i overenskomstens § 9 til  

 funktionærlovens regler om opsigelse også omfatter lovens § 2 a om  

 fratrædelsesgodtgørelse.
Klagerne har til støtte for deres påstande anført, at spørgsmålet om de i  

 sagen omhandlede personers ret til fratrædelsesgodtgørelse rettelig skulle  

 afgøres ved voldgift.
Da de pågældende ikke er funktionærer, kan deres krav  

 ikke støttes direkte på funktionærlovens bestemmelse, men beror alene på  

 overenskomstens § 9. Det er et rent teknisk spørgsmål og må være uden  

 betydning, om § 9 henviser til funktionærlovens regler eller gengiver disses  

 ordlyd.
Da kravet alene beror på overenskomstens § 9, kunne den enkelte  

 ansatte ikke rejse kravet ved de almindelige domstole, jfr. arbejdsretslovens  

 § 11. Parterne har i deres hovedaftale aftalt regler om, at  

 fortolkningstvister skal afgøres ved faglig voldgift.
Der er en ubegrænset  

 frihed til af aftale, at tvister skal afgøres ved voldgift også i tilfælde af  

 fortolkning af ufravigelige regler, og der er ikke grundlag for at fortolke  

 hovedaftalens bestemmelser om voldgift indskrænkende.
Indklagede har da  

 heller ikke modsat sig, at den tidligere sag blev afgjort ved voldgift.
Klagernes principale påstand sigter alene på bestemmelsen i hovedaftalens  

 § 7 c, stk. 3, 2. pkt., hvorefter Arbejdsretten i tilfælde af påstået  

 overenskomstbrud tillige kan afgøre selve tvisten.
Såfremt Arbejdsretten ikke  

 ønsker dette, må klagernes subsidiære påstand om pligt for indklagede til at  

 deltage i voldgift om spørgsmålet tages til følge.
For så vidt angår spørgsmålet om bod, har klagerne anført, at indklagede  

 har gjort sig skyldig i brud på hovedaftalen ved i strid med den tidligere  

 voldgiftskendelse at nægte at udbetale fratrædelsesgodtgørelse i et ganske  

 lignende tilfælde og ved at vægre sig ved at deltage i voldgift.
Indklagede  

 har endvidere gjort sig skyldig i overenskomstbrud ved ikke at udbetale  

 fratrædelsesgodtgørelse som fastsat i overenskomstens § 9. Når indklagede  

 påstår, at sagen skal afgøres ved de almindelige domstole, kan dette i hvert  

 fald ikke gælde for kravet om bod.
Indklagede har til støtte for sin påstand om afvisning anført, at sagen  

 ikke angår en fortolkning af overenskomstens § 9, men af funktionærlovens § 2  

 a, stk. 2. Dette lovfortolkningsspørgsmål henhører under de almindelige  

 domstole og kan ikke afgøres ved voldgift.
Det må være uden betydning, at  

 kravet om fratrædelsesgodtgørelse støttes på henvisningen i overenskomstens §  

 9 til funktionærlovens regler om opsigelse og ikke direkte på lovens § 2 a.  

 Indholdet af § 2 a har aldrig været et overenskomstspørgsmål, men er kun  

 blevet et led i overenskomsten som følge af en ændring af funktionærloven.  

 Indklagede kan ikke være afskåret fra at kræve et principielt  

 lovfortolkningsspørgsmål afgjort ved de almindelige domstole, fordi man i en  

 tidligere sag har medvirket til, at det blev afgjort ved voldgift.
Selv om  

 Arbejdsretten ikke følger påstanden om afvisning, således at spørgsmålet skal  

 afgøres ved de almindelige domstole, bør sagen ikke henvises til voldgift,  

 men afgørelsen bør træffes af Arbejdsretten i henhold til hovedaftalens § 7  

 c, stk. 3.
 For så vidt angår spørgsmålet om bod, har de indklagede anført, at det  

 ikke kan pådrage bod, at en part i et overenskomstforhold ønsker et omtvistet  

 retsspørgsmål indbragt for Arbejdsretten.
 Arbejdsretten skal udtale:
Uanset formuleringen af klagernes påstande er sagens hovedspørgsmål, om  

 funktionærlovens § 2 a, stk. 2, der omfattes af henvisningen i  

 overenskomstens § 9, skal forstås således, at tilkendelse af invalidepension  

 fra Juristernes & Økonomernes Pensionskasse bevirker, at der ikke haves  

 krav på fratrædelsesgodtgørelse, fordi pensionskassens midler delvis hidrører  

 fra indbetalinger fra arbejdsgiveren.
Besvarelsen af sagens hovedspørgsmål  

 beror således på en fortolkning af den ufravigelige bestemmelse i  

 funktionærlovens § 2 a, stk. 2.
 Ved Højesterets dom af 20. marts 1987 (U.1987.337) er det fastslået, at et  

 tilsvarende fortolkningsspørgsmål vedrørende en overenskomstbestemmelse, der  

 måtte forstås på samme måde som den ufravigelige regel i sømandslovens § 37,  

 stk. 2, ikke kunne anses for omfattet af en i overenskomsten indeholdt  

 bestemmelse om, at alle tvistigheder vedrørende overenskomsten skulle afgøres  

 ved voldgift.
 I overensstemmelse hermed finder Arbejdsretten, at indklagede må have ret  

 til at kræve et principielt spørgsmål, der beror på fortolkning af en  

 lovbestemmelse, afgjort ved de almindelige domstole, og indklagede findes  

 ikke at have afskåret sig herfra ved at medvirke til, at en tidligere sag  

 blev afgjort ved voldgift.
 Da indklagede således har været berettiget til at vægre sig ved at lade  

 den nu rejste sag afgøre ved voldgift, vil indklagede være at frifinde, jfr.  

 herved hovedaftalens § 7 c, stk. 3, hvorefter Arbejdsrettens kompetence er  

 begrænset til at afgøre spørgsmålet om vægringens berettigelse og - i  

 tilfælde af påstået overenskomstbrud - tillige den opståede tvist, hvis  

 vægringen findes uberetttiget.
 Klagerne betaler sagens omkostninger til Arbejdsretten med 2.000 kr.
 T h i k e n d e s f o r r e t :
 Indklagede, Finansministeriet Lønnings- og Pensionsdepartementet,  

 frifindes.
 Klagerne betaler sagens omkostninger til Arbejdsretten med 2.000 kr.
 (* 1) Henvisninger: Per Jacobsen s. 400 (note 104), Hasselbalch i  

 Ugeskrift for Retsvæsen 1977 B, s. 33 ff, Højesterets dom af 20. marts 1987  

 (Ugeskrift for Retsvæsen 1987 s.337).
