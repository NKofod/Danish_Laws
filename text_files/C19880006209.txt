 Til samtlige kommunalbestyrelser, amtsråd samt Hovedstadsrådet.
 Dette cirkulære er en tilføjelse til cirkulære af 29. juni 1984 om lov om  

 by- og landzoner og indeholder retningslinier for zonelovsbehandlingen af  

 sager om udstykning til genoprettelse af nedlagte landbrugsejendomme til  

 fritidslandbrug (hobbylandbrug).
 Cirkulæret udstedes i medfør af zonelovens § 9, stk. 6, jfr.  

 lovbekendtgørelse nr. 446 af 3. oktober 1985.
 Baggrunden for cirkulæret er de bestemmelser i lov om landbrugsejendomme,  

 som trådte i kraft den 15. juli 1986 (jfr. lovbekendtgørelse nr. 424 af 1.  

 juli 1986).
 Bestemmelserne i landbrugsloven tager bl.a. sigte på at tilgodese  

 befolkningsudviklingen i landdistrikterne og indebærer samtidig en lempelse  

 af praksis efter landbrugsloven med hensyn til tilladelse til at genoprette  

 nedlagte landbrugsejendomme til fritidslandbrug.
 De nærmere betingelser for disse genoprettelsessager efter landbrugsloven  

 fremgår af Landbrugsministeriets cirkulære nr. 54 af 19. marts 1987 om lov om  

 landbrugsejendomme, jfr. punkt 14.4.2, som er optaget som bilag til  

 nærværende cirkulære.
 Det er bl.a. en forudsætning for tilladelse til udstykning og  

 genoprettelse af en nedlagt landbrugsejendom efter landbrugsloven, at der  

 forud herfor er meddelt tilladelse efter by- og landzoneloven.
 Zonelovens formål om bl.a. at sikre en hensigtsmæssig udnyttelse af de  

 jordbrugsmæssige arealressourser, skal ses i nær sammenhæng med  

 bestemmelserne i landbrugsloven og administrationen heraf.
 De betingelser, som efter Landbrugsministeriets cirkulære gælder for  

 genoprettelse af nedlagte landbrugsejendomme til fritidslandbrug, er derfor  

 gennemgående også relevante ved behandlingen af sagerne om udstykning til  

 fritidslandbrug efter zoneloven.
 Ved behandlingen efter zoneloven må der således lægges vægt på, at der er  

 tale om et nedlagt landbrug, der efter reglerne i landbrugsloven er udstykket  

 til bunds, at den ejendom der ønskes genoprettet til fritidslandbrug er  

 forsynet med en beboelsesbygning, der er egnet til helårsbeboelse for en  

 familie, og at den også er forsynet med de driftsbygninger, der er nødvendige  

 for, at ejendommen kan benyttes som fritidslandbrug.
 Det bemærkes, at der efter genoprettelse af ejendommen til fritidslandbrug  

 ikke kræves zonelovstilladelse til opførelse af evt. ydeligere  

 driftsbygninger, hvis bygningerne er nødvendige for driften af ejendommen som  

 fritidslandbrug, jfr. zonelovens § 7.
 Ved behandlingen af sager om udstykning til fritidslandbrug, vil det efter  

 zoneloven - i overensstemmelse med intentionerne bag ændringen af  

 landbrugsloven - nu ikke længere være en betingelse for zonelovstilladelsen,  

 at det pågældende fritidslandbrug udgør en sådan bæredygtig enhed, der kan  

 skabe grundlag for en families økonomi.
 På grundlag heraf skal der som hovedregel meddeles zonelovstilladelse til  

 udstykning af ejendomme med henblik på genoprettelse af nedlagte  

 landbrugsejendomme til fritidslandbrug, jfr. zonelovens § 6, når  

 betingelserne i Landbrugsministeriets cirkulære nr. 54 af 19. marts 1987 er  

 opfyldt, og når de formål, som zoneloven iøvrigt varetager - herunder  

 hensynet til den overordenede planlægning - ikke derved tilsidesættes.
 Det bemærkes, at det dog ikke som vilkår for tilladelse efter zonelovens §  

 6 kan bestemmes, at ejeren skal opfylde kravet om fast bopæl og  

 erhvervsbetingelserne efter reglerne i Landbrugsloven.
Christian Christensen Karen Westerbye-Juhl ------ BILAG Uddrag af Landbrugsministeriets cirkulære nr. 54 af 19. marts 1987 om lov  

 om landbrugsejendomme.
 14.4.2 Genoprettelse af nedlagte landbrugsejendomme.
 Nedlagte landbrug kan i særlige tilfælde genoprettes som  

 landbrugsejendomme med henblik på anvendelse til  fritidslandbrug.
Reglerne tager sigte på supplering af ejendomme, hvor bygninger,  

 gårdsplads og have m.v. i overensstemmelse med de siden 1973 gældende regler  

 om udstykning til bunds er fraskilt uden landbrugspligt.
Der kan  

 undtagelsesvis gives tilladelse til genoprettelse af ejendomme, der er  

 nedlagt før 1973.
Det er en forudsætning, at der er tale om velbeliggende jorder for  

 bygningerne, i almindelighed tilgrænsende bygningslodden, og at der ikke er  

 nærliggende landbrugsejendomme, der har behov for suppleringsjord, jfr. pkt.  

 14.2.1, næstsidste afsnit.
Der lægges også vægt på, at der ikke er risiko for  

 miljøkonflikter i forhold til eksisterende boligbebyggelse.
Beboelsesbygningen skal være egnet til helårsbeboelse for en familie og  

 normalt være på mindst 120 m2, jfr. pkt. 7.2. Der skal være driftsbygninger,  

 der umiddelbart eller efter mindre investeringer er egnede til en  

 jordbrugsmæssig drift af ejendommen.
Der vil således i almindelighed ikke  

 kunne blive tale om genoprettelse af ejendomme, hvor bebyggelsen alene har  

 karakter som et parcelhus med tilhørende udhus til bil, haveredskaber m.v.
 Ejendommen skal i almindelighed efter suppleringen have et jordtilliggende  

 på mindst 2 ha, jfr. § 3, stk. 1. Der kan dog også tillades genoprettelse af  

 landbrugsejendomme under 2 ha, hvis mindst halvdelen af arealet anvendes  

 jordbrugsmæssigt.
 Det er en forudsætning, at ejeren er indforstået med at opfylde kravet om  

 fast bopæl i mindst 8 år efter suppleringen, jfr. pkt. 7.5. Hvis den  

 fremtidige ejendom vil overstige areal- eller grundværdigrænsen i § 16, stk.  

 3, skal de øvrige erhvervelsesbetingelser i § 16, stk. 1 eller stk. 2, også  

 være opfyldt.
 Det er endelig en forudsætning, at der foreligger de nødvendige  

 tilladelser i henhold til anden lovgivning, herunder lov om by- og landzoner.
