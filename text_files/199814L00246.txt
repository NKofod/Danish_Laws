Betænkning afgivet af Arbejdsmarkedsudvalget den 2.  

 december 1998 Betænkning over Forslag til lov om ændring af lov om  

 arbejdsløshedsforsikring m.v.
(Udvidet ungeindsats, afkortning af  

 dagpengeperioden, fremrykning af aktivperioden m.v.) Udvalget har behandlet lovforslaget i en række  

 møder og har herunder stillet spørgsmål til  

 arbejdsministeren, som denne har besvaret skriftligt.
Nogle af udvalgets  

 spørgsmål og arbejdsministerens svar herpå er optrykt som  

 bilag til betænkningen.
I betænkningen over L 31, forslag til lov  

 om ændring af lov om en aktiv arbejdsmarkedspolitik. (Tidlig aktivering  

 m.v.) er optrykt forligsteksten vedrørende alle de 3 lovforslag, der  

 indgår i arbejdsmarkedsreformen, fase III.
 Endvidere har udvalget modtaget en skriftlig henvendelse  

 fra Murernes Fagforening, Sydsjælland Afdeling.
Herudover har udvalget i forbindelse med behandlingen af  

 de 2 øvrige lovforslag, L 30 og L 31, der indgår i  

 arbejdsmarkedsreformen, modtaget en række skriftlige og mundtlige  

 henvendelser vedrørende alle 3 lovforslag.
Disse er anført i  

 betænkningen over L 31.
 Der er af arbejdsministeren og af nogle mindretal stillet  

 ændringsforslag, hvorom henvises til de ledsagende  

 bemærkninger.
Arbejdsministeren har over for udvalget understreget, at  

 der ud over det fremsatte forslag om fremrykning af grænsen mellem  

+passende* og +rimeligt* arbejde skal ske en yderligere styrkelse af  

 rådigheden.
Dette skal bl.a. sikres ved at gøre administrationen  

 af rådighedsreglerne så effektiv og professionel som muligt.  

 Dette kan ske gennem en udvikling af en model for tværgående  

 sammenligning af arbejdsløshedskasserne (bench-marking). Modellen  

 udarbejdes af Direktoratet for Arbejdsløshedsforsikringen og skal tage  

 højde for de særlige forhold på de enkelte  

 kasseområder, herunder brugen af arbejdsformidlingen, ledighedsgrad og  

 ledighedsmønster i kasserne.
 Endvidere vil der ske en udvidelse af Direktoratet for  

 Arbejdsløshedsforsikringens service over for kasserne, f.eks. i form  

 af øget hjælp til afdækning af fejlkilder i kassernes  

 administration af regelsættet, i forbindelse med afmelding på  

 arbejdsformidlingen, tilbagemelding fra arbejdsgiveren på formidlinger  

 og lignende.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer af udvalget) lovforslaget  

 til vedtagelse med de af arbejdsministeren stillede  

 ændringsforslag.
 Et mindretal inden for flertallet (Venstres og Det Konservative  

 Folkepartis medlemmer af udvalget) finder, at den reform af arbejdsmarkedet,  

 som kommer til udtryk i de tre lovforslag L 30, L 31 og L 32, er et vigtigt  

 skridt i retning af, at flere kommer i beskæftigelse gennem et  

 smidigere dagpengesystem, og at virksomhederne får den  

 nødvendige arbejdskraft for derved at undgå flaskehalse på  

 arbejdsmarkedet.
 Lovforslagene bygger på aftalen med arbejdsmarkedets  

 parter, og det har været magtpåliggende for Venstre og Det  

 Konservative Folkeparti at sikre, at lovene lever op til intentionerne bag og  

 ordlyden af aftalen.
 Venstre og Det Konservative Folkeparti har ligeledes  

 bestræbt sig på at sikre de regionale arbejdsmarkedsråd  

 størst mulig indflydelse på den daglige administration.
 Venstre og Det Konservative Folkeparti skal på denne  

 baggrund understrege ordlyden af notatpapiret mellem Socialdemokratiet, Det  

 Radikale Venstre, Venstre, Det Konservative Folkeparti, Centrum-Demokraterne  

 og Kristeligt Folkeparti fra november 1998. Notatet er optrykt som bilag til  

 betænkningen over L 31.
 Venstre og Det Konservative Folkeparti har ligeledes  

 noteret sig, jf. arbejdsministerens svar på spørgsmål 38  

 til L 31, at ministeren med de stillede ændringsforslag sikrer, at  

 indfasningen af arbejdsmarkedsreformen kan ske i det beskrevne tempo, og  

 samtidig garanterer den forudsatte kvalitet i de forskellige  

 aktiveringsformer.
Et andet mindretal inden for flertallet (Kristeligt Folkepartis medlem af  

 udvalget) kan tilslutte sig arbejdsmarkedsreformen som udtrykt i de tre  

 lovforslag L 30, L 31 og L 32 og finder det positivt, at reformen giver  

 mulighed for, at flere ledige, herunder unge, bliver hurtigere aktiveret med  

 henblik på varig beskæftigelse.
Det er vigtigt for de ledige at  

 blive hjulpet ud af ledighedssituationen, og det er vigtigt at undgå  

 flaskehalse på arbejdsmarkedet.
 Kristeligt Folkeparti understreger ordlyden af  

 notatpapiret mellem Socialdemokratiet, Det Radikale Venstre, Venstre, Det  

 Konservative Folkeparti, Centrum-Demokraterne og Kristeligt Folkeparti fra  

 november 1998 og lægger i særlig grad vægt på  

 formuleringen om, at der skal nedsættes en arbejdsgruppe, som skal  

 overveje, om en ændring af opgørelse af ledigheden kan  

 løse problemer for personer med løs tilknytning til  

 arbejdsmarkedet.
 Kristeligt Folkeparti udtrykker endvidere tilfredshed med,  

 at det i finanslovforliget er aftalt, at de 50-59-årige ikke mister  

 retten til efterløn, selv om de mister retten til dagpenge,  

 såfremt de i øvrigt opfylder betingelserne for  

 efterløn.
 Kristeligt Folkeparti noterer sig, at arbejdsministeren i  

 besvarelsen af spørgsmål 38 til L 31 vurderer, at  

 arbejdsmarkedsreformen kan gennemføres i det beskrevne tempo, samtidig  

 med at den forudsatte kvalitet i de forskellige aktiveringsformer sikres.
 Endelig bemærker Kristeligt Folkeparti med  

 tilfredshed, at der ved 1. behandling var bred forståelse blandt  

 Folketingets partier for, at dagpengeperiodens længde må  

 revurderes, såfremt der sker en stigning i ledigheden.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil dog stemme for de af mindretallet stillede og de af  

 mindretallet tiltrådte ændringsforslag.
Mindretallet finder, at der er brug for en fremrykket  

 aktiveringsindsats, der er mere fleksibelt og individuelt tilpasset.
Der er  

 behov for at gøre op med et system, hvor de ledige, der har brug for  

 og lyst til relevante aktiveringstilbud, reelt udelukkes herfra i op til to  

 år og i praksis ofte endnu længere.
 Derfor støtter Socialistisk Folkeparti en generel  

 fremrykning af aktiveringen og den særlige ungeindsats og ser gerne, at  

 unge ledige under 25 år får ret til et tilbud om aktivering  

 allerede ved 6 måneders ledighed.
Derimod ser Socialistisk Folkeparti det som direkte  

 hæmmende for den nødvendige fleksibilitet og individuelle  

 tilpasning, at disse tiltag kombineres med afkortning af den samlede  

 dagpengeperiode og tvangsaktivering af unge under 25 år på ringe  

 økonomiske vilkår efter 6 måneders ledighed.
Hvad  

 angår afkortningen af dagpengeperioden, gør arbejdsministeren  

 sig ikke engang den ulejlighed at anføre et eneste argument for det  

 hensigtsmæssige heri.
I bemærkningerne til lovforslaget fremstilles det  

 nærmest, som om afkortningen af dagpengeperioden er en logisk  

 nødvendig teknisk følge af en fremrykket aktivering.
Men dette  

 er ikke tilfældet - tværtimod.
Kombinationen af en fremrykket  

 aktivering og en uændret dagpengeperiode på 5 år  

 åbner nye og bedre muligheder for en mere fleksibel og individuelt  

 tilpasset aktiveringsindsats.
Afkortningen af dagpengeperioden kan således alene  

 begrundes med, at man ønsker at tvinge arbejdsløse til en endnu  

 mere aktiv jobsøgning, til endnu dårligere løn- og  

 arbejdsforhold, ud fra en tænkt teori om, at de ledige generelt er for  

 lidt ivrige efter at acceptere dårlige løn- og  

 ansættelsesforhold.
Socialistisk Folkeparti vender sig mod den  

 mistroiske teori og det politiske ønske om i højere grad at  

 presse arbejdsløse ind i løntrykkeri.
Socialistisk Folkeparti er også imod den  

 foreslåede ændring i dagpengereglerne for de 50-54-årige.  

 Socialistisk Folkeparti finder yderligere, at arbejdsministerens begrundelse  

 herfor er lettere absurd.
Begrundelsen er (lovforslagets side 5, spalte 1)  

 at, +... de 50-54-åriges  

 muligheder for at få beskæftigelse er forbedret.* Bortset fra, at mange ledige 50-54-årige  

 har meget svært ved at genkende denne beskrivelse af virkeligheden  

 (hvilket en række branchevise og regionale  

 arbejdsløshedsstatistikker understøtter), betyder dette  

 argument, at der med den nuværende særregel skabes bedre  

 beskæftigelsesmuligheder for de 50-54-årige.
Hvorfor så  

 true fremtidens 50-54-årige ledige med en fremtid på  

 kontanthjælp? Socialistisk Folkeparti vender sig ligeledes mod  

 stramningerne i reglerne for sygdoms indflydelse på dagpengeperioden og  

 den skærpede rådighed. Ændringen indebærer, at  

 ledige, der rammes af sygdom og dermed får ringere muligheder for aktiv  

 jobsøgning, hurtigere end hidtil risikerer udsmidning af  

 dagpengesystemet.
Hvis målet havde været at give sygdomsramte  

 ledige samme ret til fremrykket aktivering som andre ledige, burde man have  

 lovgivet herom i stedet for at ændre i reglerne for  

 dagpengeperioden.
Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil dog  

 stemme for de af mindretallet stillede og de af mindretallet tiltrådte  

 ændringsforslag.
 Enhedslisten finder, at arbejdsmarkedsstramninger  

 grundlæggende bygger på den misvisende forudsætning, at  

 Danmark vil opleve økonomisk opsving og stigende beskæftigelse i  

 mange år frem.
 Forkortelsen af dagpengeperioden skaffer ikke i sig selv  

 en eneste arbejdsplads, men kan i værste fald betyde en større  

 udstødning fra a-kasserne og dermed manglende tilknytning til  

 arbejdsmarkedet.
 Den manglende sikring af de 50-54-årige, så de  

 fremover kan risikere at ryge på bistandshjælp, er en asocial  

 stramning, som ikke skaffer denne gruppe bedre muligheder på et  

 arbejdsmarked præget af aldersdiskrimination.
 Den særligt fremrykkede aktivering på lavere  

 sats for unge under 25 år er en stærkt diskriminerende  

 foranstaltning, der ikke tjener noget beskæftigelsesmæssigt  

 formål.
 Den fremrykkede mulighed for tilbud er positiv, men  

 Enhedslisten har grund til at frygte, at manglende ressourcer og satsningen  

 på kvantitet frem for kvalitet reelt bliver + aktivering for aktiveringens egen skyld*. Enhedslisten vender sig imod de  

 perspektivløse puljejob, som fastholder folk i ledighed og fratager  

 dem deres overenskomstmæssige og faglige rettigheder.
 Ved at fremrykke aktiveringen skaber man desuden nogle  

 uhensigtmæssige problemer for folk med løsarbejde eller bare  

 mindre fast ansættelse - disse er slet ikke løst  

 tilstrækkeligt, selv om referenceperioden er gjort længere.
Lovforslagene indeholder en begrænsning af lediges  

 mulighed for at søge uddannelse efter eget valg, idet den skæres  

 ned fra 52 uger til 6 uger.
Og den kan ikke bruges i aktivperioden - dvs. kun  

 inden for det første år.
De arbejdsløse har brug for  

 uddannelse - loven er derfor et skridt i den gale retning.
 Enhedslisten er modstander af, at korte sygdomsperioder nu  

 skal gælde som arbejdsløshed.
Enhedslisten finder, at virksomhedernes vilje til at sikre medarbejderne systematisk efter-  

 og videreuddannelse er uhyre ringe, jobrotationen på det private arbejdsmarked er gået i  

 stå, der trods arbejdsgivernes vedvarende påstande om begyndende  

 flaskehalse oprettes alt for få praktikpladser inden for  

 erhvervsuddannelserne, og at arbejdsgiverne konsekvent unddrager sig ethvert medansvar for at  

 integrere langtidsledige og medlemmer med særlige problemer på  

 arbejdsmarkedet.
 Disse alvorlige problemer forholder arbejdsmarkedsreformen  

 sig ikke til, og derfor kan Enhedslisten ikke stemme for.
Ændringsforslag Til § 1 Af	arbejdsministeren, tiltrådt af udvalget:
 1) Før nr. 1 indsættes som nyt nummer:
+ 2) I den under nr. 3 foreslåede affattelse af  

§ 52 a ændres i stk. 1 +9 måneder* til: +18 måneder*.
 3) I den under nr. 3 foreslåede affattelse af  

§ 52 a ændres i stk. 2 +§ 34* til: +§ 34, stk. 2, 2. pkt.*.
 4) I den under nr. 3 foreslåede affattelse af  

§ 52 a ændres i stk. 3 +der har modtaget eller skal modtage* til: +der har modtaget og igen skal modtage*.
 Af	arbejdsministeren, tiltrådt af et flertal  

(udvalget med undtagelse af SF og EL):
 5) I den under nr. 3 foreslåede affattelse af  

§ 52 a udgår i stk. 5 +eller på grund af uarbejdsdygtighed har  

 været uden arbejde *.
 Af	arbejdsministeren, tiltrådt af udvalget:
 6) I den under nr. 3 foreslåede affattelse af  

§ 52 a udgår stk. 6.
 Af	et mindretal (SF), tiltrådt af et mindretal  

 (EL):
 7) Nr. 9 udgår.
 Af	arbejdsministeren, tiltrådt af et flertal  

(udvalget med undtagelse af SF og EL):
 8) I den under nr. 9 foreslåede ændring af  

§ 55, stk. 1, ændres +18 måneder* til: +24 måneder*.
 Af et mindretal (SF og EL):
 9) Nr. 11 udgår.
 Af	 arbejdsministeren, tiltrådt af et flertal  

 (udvalget med undtagelse af SF og EL):
 10) Nr. 12 affattes således:
+ 11) I den under nr. 13 foreslåede affattelse af  

§ 55 a indsættes efter stk. 2 som nyt stykke:
+ 12) Nr. 22-25 udgår.
 Af	et mindretal (SF og EL):
Til § 2 13) Datoen +1. januar* ændres til: +1. april*.
Til § 3 14) I stk. 1 ændres +1. januar* til: +1. april *.
 Af	arbejdsministeren, tiltrådt af udvalget:
 15) I stk. 1 ændres +inden for 9 måneder* til: +inden for 18 måneder *.
 Af et mindretal (SF), tiltrådt af et mindretal  

(EL):
 16) Stk. 2 udgår.
 Af	arbejdsministeren, tiltrådt af et flertal  

(udvalget med undtagelse af SF og EL):
 17) I stk. 2 udgår nr. 1 og 2, og i  

 stedet indsættes:
+ 2)	I perioden fra den 1. januar 2000 og frem til den 1. januar 2001 i  

 sammenlagt 15 måneder inden for 27 måneder.
3)	Fra den 1. januar 2001 i sammenlagt 12 måneder inden for 24  

 måneder.* Af	et mindretal (SF og EL):
 18) Stk. 3 udgår.
 Af	arbejdsministeren, tiltrådt af udvalget:
 19) Efter stk. 3 indsættes som nyt stykke:
+ Stk. 4 bliver herefter stk. 5.
 Af	et mindretal (SF og EL):
 20) I stk. 4, der bliver stk. 5, ændres  

+1. januar* til: +1. april *.
Bemærkninger Til nr. 1-6, 8, 10-12, 15, 17 og 19 Ændringsforslagene er en udmøntning af  

 forståelsen mellem regeringspartierne, Venstre, Det Konservative  

 Folkeparti, Centrum-Demokraterne og Kristeligt Folkeparti om  

 arbejdsmarkedsreformen, fase III.
Forståelsen er en del af  

 finanslovsaftalen for 1999.
 Herudover indeholder forslagene en række tekniske  

 ændringer.
Ad nr. 1 Der er tale om en konsekvensændring som følge  

 af lovforslagets nr. 1.
Ad nr. 2, 8 og 15 I lovforslaget er den foreslåede referenceperiode  

 på 9 måneder for ledige under 25 år og 18 måneder for  

 ledige over 25 år.
Dette giver imidlertid ikke mulighed for at modtage  

 ydelser i henholdsvis 6 måneder (for ledige under 25 år) og 12  

 måneder (for ledige over 25 år) i dagpengeperioden samt opfylde  

 beskæftigelseskravet inden referenceperiodens udløb.
 Det foreslås derfor, at referenceperioden  

 forlænges til 18 måneder for ledige under 25 år og til 24  

 måneder for ledige over 25 år.
Referenceperioden vil således være 12  

 måneder længere end ydelsesperioden.
Dette stemmer overens med de  

 nuværende delperioder, hvor referenceperioden er 12 måneder  

 længere end ydelsesperioden.
Der vil først i 1999 blive nedsat en arbejdsgruppe  

 under LAR-AU, der nærmere skal overveje, om en ændring af  

 opgørelsen af ledighed kan løse problemerne for dem, der har en  

 løsere tilknytning til arbejdsmarkedet.
Arbejdsministeren er  

 indstillet på at drøfte arbejdsgruppens konklusioner med  

 Venstre, Det Konservative Folkeparti, Centrum-Demokraterne og Kristeligt  

 Folkeparti.
Ad nr. 3 Forslaget er en præcisering af, at dimittender, der  

 ikke har opfyldt beskæftigelseskravet, skal have udbetalt 82 pct. af  

 højeste dagpenge under aktivering.
Ad nr. 4 Den foreslåede ændring er en præcisering  

 af, at unge under 25 år, der deltager i uddannelse efter § 32 a i  

 lov om en aktiv arbejdsmarkedspolitik, skal have udbetalt individuelt  

 beregnede dagpenge forud for første tilbud og efter afslutningen af  

 det samlede uddannelsesforløb efter § 32 a.
Ad nr. 5 og 10 Det foreslås, at begrebet +uarbejdsdygtighed* udgår af lovforslaget og af  

 arbejdsløshedsforsikringslovens § 55, da det vurderes, at  

 begrebet ikke har nogen selvstændig betydning.
Ad nr. 6 Det foreslås, at bemyndigelsesbestemmelsen i  

 lovforslagets § 1, nr. 3, udgår, da der allerede er hjemmel til at  

 fastsætte nærmere regler om anvendelsen af § 52 a i  

 arbejdsløshedsforsikringslovens § 52 f.
Ad nr. 11 Bemyndigelsesbestemmelsen tænkes anvendt til at  

 fastsætte nærmere regler om sygdoms indflydelse på  

 ydelsesperioder, hvor medlemmet er i aktivering, sygdom i forhold til  

 beskæftigelse, indplacering i dagpengesystemet m.v.
Der vil bl.a. blive  

 fastsat regler om, at sygdom under aktivering, hvor der udbetales fuld  

 løn, ikke forbruger af ydelsesperioden.
Ad nr. 12 Af lovtekniske grunde udgår alle forslag om  

 ændring af § 76, herunder forslaget om kontingentfritagelse.  

 Forslaget vil blive genfremsat i det kommende forslag til lov om  

 ændring af lov om arbejdsløshedsforsikring m.v.  

 (Efterlønsbevis, medlemskontingent).
Ad nr. 17 Fremrykningen af aktiveringen, herunder den særligt  

 fremrykkede indsats for unge under 25 år, vil medføre en  

 øget belastning af arbejdsformidlingen i form af tilvejebringelse af  

 aktiveringstilbud.
Det foreslås derfor, at indfasningen sker i et mere  

 moderat tempo.
Til gengæld vil der i højere grad kunne sikres 3  

 års ret og pligt til aktivering for alle ledige.
 Efter ændringsforslaget vil indfasningen af  

 fremrykningen stadig starte den 1. januar 1999.
Ad nr. 19 Ved ændringsforslaget udvides overgangsordningen i  

 forbindelse med afskaffelsen af retten til forlængede dagpenge for de  

 50-54-årige. Ændringen betyder, at medlemmer, der fylder 50  

 år i 1999, og hvis dagpengeret udløber i 1999 efter det fyldte  

 50. år, bevarer retten til at modtage ydelser indtil udgangen af 1999.  

 Herved sikres, at der for den enkelte ledige, der har mere end 2 års  

 ledighed i aktivperioden, kan udformes en ny eller revideret handlingsplan i  

 samarbejde mellem den ledige og arbejdsformidlingen, således at denne  

 kan få virkning senest 26 uger før ydelsesperiodens  

 ophør.
 Endvidere er det med finanslovsaftalen for 1999 besluttet,  

 at personer, hvis dagpengeret udløber efter det fyldte 50. år,  

 og som ville kunne opfylde anciennitetskravet til efterløn ved det  

 fyldte 60. år, ved fortsat kontingentindbetaling kan bevare muligheden  

 for efterløn, selv om beskæftigelseskravet ikke er opfyldt.
 I perioden efter ophøret af retten til dagpenge og  

 indtil den eventuelle overgang til efterløn må medlemmet ikke  

 have fået tilkendt førtidspension eller gennem et fleksjob have  

 opnået ret til seniorydelse.
 Forslag herom vil blive fremsat i lovforslaget om den nye  

 fleksible efterlønsordning.
Til nr. 7 Ændringsforslagene indebærer, at afkortningen  

 af dagpengeperioden annulleres.
Til nr. 9 Ændringsforslaget ophæver stramningerne over  

 for de 50-54-årige.
Til nr. 13 og 14 Det foreslås, at loven træder i kraft den 1.  

 april 1999.
 Ændringsforslaget er stillet i forlængelse af  

 Folketingets lovkvalitetskonference, hvor der bl.a. blev ytret ønske  

 om bedre tid til implementering af lovgivning, således at  

 administrative fejl kunne undgås.
Lovforslagene har været til høring i  

 Landsarbejdsrådet og adskillige a-kasser, der har påpeget  

 fortolkningsmuligheder i bestemmelserne.
A-kasserne, som ikke bare skal  

 administrere lovgivningen, men også vejlede deres medlemmer, har brug  

 for tid til at sætte sig ind i ændringerne, som lovforslaget  

 indeholder.
Ud over lovforslaget, som er fremsat den 8. oktober 1998, har  

 arbejdsministeren stillet omfattende ændringsforslag den 1. december  

 1998, og betænkningen afgives den 2. december.
Det levner ingen  

 mulighed for hverken LAR eller a-kasserne til at forholde sig til de  

 yderligere ændringer.
Inden bekendtgørelser og cirkulærer er  

 udarbejdet, er der yderligere gået tid, og resultatet er, at a-kasserne  

 skal administrere og vejlede i en lovgivning, de ikke kender til bunds.
En  

 frist fra vedtagelse til ikrafttræden på 3 måneder er det  

 minimum, der skal til for en kvalificeret implementering af lovgivningen.
Til nr. 16 Ændringsforslaget er en konsekvensændring som  

 følge af ændringsforslag nr. 7.
Til nr. 18 Ændringsforslaget er en konsekvensændring som  

 følge af ændringsforslag nr. 9.
Carsten Hansen (S)  

  Poul Erik Dyrlund (S) fmd.  

Bjarne Laustsen (S)    Anne-Marie Meldgaard (S)  

  Ole Vagn Christensen (S)    Ole Sohn (SF) nfmd.  

  Susanne Clemensen (CD)    Anders Samuelsen (RV)  

  Jette Gottlieb (EL)    Charlotte Antonsen (V)  

  Eva Kjer Hansen (V)    Ulla Tørnæs (V)  

 Jens Vibjerg (V)    Knud Erik Kirkegaard (KF)  

  Bendt Bendtsen (KF)    Mogens Andreasen (DF)  

  Ole M.
Nielsen (KRF) Fremskridtspartiet havde ikke medlemmer i udvalget.
Bilag Nogle af udvalgets spørgsmål til  

 arbejdsministeren og dennes svar herpå Spørgsmål nr. 13:
Hvad vil der ske for den ledige, hvis en a-kasse ikke er i  

 stand til at opfylde den lediges ret til aktivering? Svar:
 Forpligtelsen til at opfylde den lediges ret til  

 aktivering påhviler ikke a-kasserne, men arbejdsformidlingen.
 I perioder, hvor en ledig i aktivperioden ikke er i  

 tilbud, vil pågældende få udbetalt dagpenge, hvilket  

 fremgår af arbejdsløshedsforsikringslovens § 55,  

 stk. 2 (ledige over 25 år), samt L 32, nr. 3 (ledige under 25  

 år).
 Spørgsmål nr. 16:
LAR (LO/DA) foreslår i sit høringssvar vedr.  

 lovforslaget, at de gældende bestemmelser vedrørende ungeindsats  

 om, at unge i henhold til arbejdsløshedsforsikringslovens § 52 b,  

 stk. 5, ved arbejde i 6 måneder inden for 9 måneder kan  

 begynde forfra med ret til almindelige dagpenge i 6 måneder inden for 9  

 måneder.
Ministeren bedes kommentere dette specifikt og i tilknytning  

 hertil redegøre for og kommentere den lediges rettigheder under  

 henholdsvis det nuværende og det af ministeren foreslåede  

 regelsæt i følgende eksempel:
 Et fuldtidsforsikret medlem under 25 år, som ikke  

 har gennemført en uddannelse, der berettiger til optagelse i en  

 arbejdsløshedskasse, jf. § 41, stk. 1, nr. 3, litra b, og  

 som er berettiget til dagpenge efter § 55, opnår efter 13  

 måneders ledighed/aktivering igen arbejde i 7 måneder i fagets  

 fulde sædvanlige arbejdstid, men bliver herefter på ny ledig i 5  

 måneder, hvorefter vedkommende får fast arbejde.
 Svar:
De særlige regler om ungeindsatsen medfører i  

 det anførte eksempel, at en ung under 25 år efter 6  

 måneders ledighed vil blive aktiveret i dagpengeperioden.
Efter 7  

 måneders aktivering får den unge arbejde på fuld tid i 7  

 måneder.
Ved fornyet ledighed vil den unge igen kunne få ret  

 til dagpenge i dagpengeperioden.
Den unge vil ikke længere være  

 omfattet af ungeindsatsen, før der igen har været udbetalt  

 ydelser i 6 måneder inden for 9 måneder.
 Den unge kan dog først begynde forfra i  

 dagpengeperioden, når der har været arbejdet på fuld tid i  

 sammenlagt 52 uger inden for de seneste 3 år.
 Lovforslaget medfører, at den unge i eksemplet  

 efter 6 måneders ledighed inden for 9 måneder overgår til  

 aktivperioden, hvor der er ret og pligt til aktivering.
 Den unge kan først begynde forfra i  

 dagpengeperioden, når der har været arbejdet på fuld tid i  

 52 uger inden for de seneste 3 år.
Hensigten med lovforslaget er, at der skal ske en  

 fremrykning af aktiveringsindsatsen for alle grupper af ledige.
For ledige  

 over 25 år sker fremrykningen ved 12 måneders ledighed, og for de  

 unge under 25 år er det hensigten, at de skal have et tilbud om  

 aktivering allerede ved 6 måneders ledighed.
 Med en så kort dagpengeperiode vil det være  

 uforholdsmæssigt kompliceret at administrere en særlig aktivering  

 af de unge ledige i dagpengeperioden.
Lovforslaget, hvorefter ungeindsatsen ændres til en  

 generel fremrykning af aktivperioden for de unge under 25 år, vil  

 betyde en forenkling af reglerne for de unge, fordi aktiveringen vil ske  

 efter de allerede gældende regler om aktivperioden.
Endvidere giver det  

 mulighed for at tilbyde	unge med beskæftigelse en bredere vifte af  

 aktiveringstilbud.
 Spørgsmål nr. 19:
Hvilke nye konkrete initiativer vil blive iværksat  

 over for de kommende 50-54-årige for at hindre, at de gennem  

 langtidsledighed ryger ud af dagpengesystemet? Svar:
 De 50-54-årige har i dag efter de gældende  

 regler ret og pligt til aktivering på de samme vilkår som andre  

 ledige.
 I den fremtidige aktiveringsindsats vil indsatsen for de  

 50-54-årige blive styrket.
 For det første fremrykkes aktivperioden til efter 1  

 års ledighed.
Desuden kan der i forbindelse med den tidlige fleksible  

 indsats blive lagt vægt på anvendelse af mere individuelle  

 kriterier ved udpegning af ledige, hvorved ledige i aldersgruppen mellem  

 50-54 år med størst fare for langtidsledighed kan indgå i  

 den tidlige indsats.
Det vil således betyde, at også denne  

 gruppes muligheder for igen at komme i beskæftigelse vil blive  

 væsentligt forbedret.
Det skal i øvrigt bemærkes, at indsatsen for  

 ledige over 50 år af Landsarbejdsrådet er udpeget som et  

 særligt indsatsområde via mål- og rammestyringen af den  

 aktive arbejdsmarkedsindsats i 1999. AF/RAR skal således som et af  

 resultatkravene til aktiveringsindsatsen sikre, at flere ledige over 50  

 år overgår til ordinær beskæftigelse.
På den  

 baggrund har mange af de regionale arbejdsmarkedsråd udpeget gruppen af  

 ledige over 50 år som en målgruppe for den tidlige fleksible  

 indsats.
 Endelig vil også de 50-54-årige, der har mere  

 end 2 års ledighed i aktivperioden, få tilbudt en revideret  

 handlingsplan med henblik på, at der kan iværksættes  

 særlige initiativer senest 26 uger før, ydelsesperioden  

 ophører.
 Det er vurderingen, at den eksisterende redskabsvifte i  

 lov om en aktiv arbejdsmarkedspolitik er tilstrækkelig til at kunne  

 opfylde aktiveringsbehovet for gruppen af 50-54-årige.
Der vil i øvrigt herudover fortsat ske en  

 vidensopsamling og erfaringsudveksling regionerne imellem omkring indsatsen  

 over for den nævnte gruppe bl.a. koordineret via  

 Arbejdsmarkedsstyrelsen.
Endvidere vil erfaringerne fra Arbejdsministeriets  

 og Arbejdsmarkedsstyrelsens seniorpulje på 25 mio. kr. og  

 konsulentordning til 1,5 mio. kr. blive brugt til løbende at forbedre  

 indsatsen og udvikle initiativer, der kan sikre en tilknytning til  

 arbejdsmarkedet for ledige seniorer.
 Spørgsmål nr. 25:
Vil ministeren overveje muligheden for at bevare  

 efterlønsretten, hvis man mister sin dagpengeret som 54-årig  

 alene på grund af manglende arbejdstimer? Svar:
 Jeg kan oplyse, at det som led i finanslovsaftalen for  

 1999 er aftalt, at personer, hvis dagpengeret udløber efter det fyldte  

 50. år, og som ville kunne opfylde anciennitetskravet til  

 efterløn ved det fyldte 60. år, gennem fortsat  

 kontingentbetaling kan bevare muligheden for efterløn, selv om  

 beskæftigelseskravet ikke er opfyldt.
 Det er en forudsætning, at vedkommende ikke  

 tilkendes førtidspension eller opnår ret til seniorydelse.
 Jeg vil derfor snarest fremsætte lovforslag i  

 overensstemmelse hermed.
 Spørgsmål nr. 27:
Er ministeren enig i, at det er en forudsætning for  

 at stå til rådighed for det danske arbejdsmarked, at man  

 behersker det danske sprog på et vist niveau? Vil ministeren i givet fald sikre, at det bliver  

 præciseret i rådighedsreglerne, at det er en forudsætning  

 for at stå til rådighed for arbejdsmarkedet, at ledige behersker  

 det danske sprog på et vist niveau i  

 arbejdsløshedsforsikringslovgivningens rådighedsregler? Svar:
Det er en grundliggende betingelse for at være  

 berettiget til arbejdsløshedsdagpenge, at man står til  

 rådighed for arbejdsmarkedet.
Til opfyldelse af  

 rådighedsforpligtelsen kræves, at medlemmet både skal kunne  

 formidles og varetage arbejde.
En rådighedsvurdering er en samlet, konkret  

 vurdering af alle relevante forhold, der har betydning for medlemmets vilje  

 og muligheder for at overtage arbejde.
I vurderingen kan danskkundskaber  

 indgå som et element, idet dette kan have betydning for medlemmets  

 mulighed for at overtage arbejde.
 De enkelte elementer sammenholdes med medlemmets faglige  

 område og muligheden for beskæftigelse i området.
 Et medlems beherskelse af det danske sprog indgår  

 således i rådighedsvurderingen.
Der følger af L 31, at dette elements betydning  

 skal styrkes.
Hensigten med den forstærkede fokus på  

 danskkundskaber er at hjælpe/styrke de pågældende medlemmers muligheder for at  

 opnå ordinær beskæftigelse ved at tilbyde  

 danskundervisning, hvis der skønnes behov herfor.
 Hvis et medlem ikke ønsker den tilbudte  

 danskundervisning, vil det indgå i vurderingen af, om medlemmet  

 herefter kan anses for at stå til rådighed for arbejdsmarkedet,  

 ligesom det skal vurderes, om afslaget skal medføre en sanktion.
 Dette vil blive præciseret i  

 rådighedsbekendtgørelsen.
