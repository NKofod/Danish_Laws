Nr LSF 141 Forslag til Lov om ændring af lov om offentlig sygesikring (Indførelse af  

 tilskud til ernæringspræparater, forsøg m.v.) Fremsat af sundhedsministeren (Birte Weiss) den 17. december 1997 § 1 I lov om offentlig sygesikring, jf. lovbekendtgørelse nr. 77 af 31. januar  

 1994, som ændret ved § 7 i lov nr. 1133 af 21. december 1994, ved § 24 i lov  

 nr. 1120 af 20. december 1995, § 3 i lov nr. 1228 af 27. december 1996 samt §  

 7 i lov nr. 224 af 25. marts 1997, foretages følgende ændringer:
 1. Efter § 8 indsættes:
»§ 8 a.
Den offentlige sygesikring yder efter regler fastsat  

 af sundhedsministeren tilskud til ernæringspræparater, som er ordineret af en  

 læge i forbindelse med sygdom eller alvorlig svækkelse.«.
 2. § 9 affattes således:
»§ 9. Den offentlige sygesikring yder efter retningslinjer  

 fastsat af Sundhedsstyrelsen tilskud til fysiurgisk behandling, der udføres  

 af en fysioterapeut efter henvisning fra en læge.
Tilskud efter denne  

 bestemmelse ydes ikke til behandlinger på offentlige sygehuse eller på  

 sådanne private sygehuse eller klinikker, der modtager patienter til  

 fysiurgisk behandling efter overenskomst med offentlige sygehuse.
Tilskud til  

 behandling hos fysioterapeut på klinik kan kun ydes, hvis klinikken er  

 godkendt af amtsrådet, i Københavns og Frederiksbergs kommuner af  

 kommunalbestyrelsen.
Sundhedsstyrelsen fastsætter regler for klinikkens  

 indretning.
 Stk. 2. Den offentlige sygesikring yder efter regler fastsat af  

 sundhedsministeren tilskud til psykologbehandling, der udføres af en psykolog  

 efter henvisning fra en læge.
 Stk. 3. Den offentlige sygesikring yder efter regler fastsat af  

 sundhedsministeren tilskud til fodbehandling, der udføres af en fodterapeut  

 efter henvisning fra en læge.
 Stk. 4. Den offentlige sygesikring yder efter regler fastsat af  

 sundhedsministeren tilskud til kiropraktisk behandling, der udføres af en  

 kiropraktor, selv om der ikke foreligger henvisning fra en læge.
 Stk. 5. Sundhedsministeren kan bestemme, at tilskud også ydes til  

 anden behandling, der udføres efter henvisning fra en læge.
 Stk. 6. Til personer, der er omfattet af § 2, stk. 1, yder den  

 offentlige sygesikring tilskud til de ovennævnte behandlinger efter nærmere  

 regler, der fastsættes af sundhedsministeren.
 Stk. 7. Til personer, der omfattes af § 2, stk. 2, yder den  

 offentlige sygesikring tilskud med samme beløb, som den skulle have afholdt  

 for en tilsvarende behandling af en person, der omfattes af § 2, stk.  

 1.«.
 3. § 23, stk. 1, 2. pkt., affattes således:
 »De tilsvarende afgørelser træffes for Københavns og Frederiksberg  

 kommuners vedkommende af kommunalbestyrelsen.«.
 4. I § 24, stk. 4, udgår: »(magistraten)» og  

 »(magistratens)».
 5. I § 26, stk. 1 og 4, og § 30, stk. 2, ændres  

 »Københavns magistrat og Frederiksberg kommunalbestyrelse« til:  

 »Københavns og Frederiksberg kommunalbestyrelser«.
 6. § 26, stk. 2 , affattes således:
»Forhandlingsudvalget afslutter på den offentlige sygesikrings vegne  

 overenskomster med organisationer af læger m.fl. om vilkårene for de i lovens  

 §§ 6, 8, 8 a og 19 omhandlede ydelser.
De nævnte overenskomster har kun  

 gyldighed efter denne lov, for så vidt de er godkendt af  

 sundhedsministeren.« 7. Efter § 28 a indsættes:
»§ 28 b.
Sundhedsministeren kan godkende, at der iværksættes  

 forsøg med nye organisations- og behandlingsformer, ændrede tilskud og  

 ændrede honoreringssystemer, hvorved reglerne i sygesikringsloven kan  

 fraviges.
 Stk. 2. Ved forsøgene skal lægges afgørende vægt på hensynet til  

 borgernes retssikkerhed og velfærd.«.
§ 2 Loven træder i kraft den 1. april 1998.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft for Færøerne med de afvigelser, som de særlige færøske forhold  

 tilsiger.
Bemærkninger til lovforslaget Almindelige bemærkninger 1. Lovforslagets hovedindhold Hovedformålet med lovforslaget er at indføre tilskud fra den offentlige  

 sygesikring til lægeordinerede ernæringspræparater, således som det er  

 foreslået i en rapport af 10. september 1997 fra en embedsmandsgruppe under  

 Socialministeriet og Sundhedsministeriet.
Ernæringspræparater, herunder sondekost, der indtages på sygehus betales  

 af sygehuset.
Patienter udenfor sygehus har hidtil ikke kunnet få støtte  

 efter sygesikringsloven, og kun en mindre del af patienterne har mulighed for  

 at få hjælp til denne udgift efter den sociale lovgivning.
Det er hensigten at fastsætte sygesikringens tilskud til 60 procent af  

 patientens udgift til ernæringspræparater.
For patienter, der udelukkende  

 indtager ernæringspræparater, vil egenbetalingen gennemsnitlig svare til  

 udgiften til sædvanlig kost.
 Med lovforslaget indføres endvidere en hjemmel for sundhedsministeren til  

 at godkende forsøg med nye organisations- og behandlingsformer, ændrede  

 tilskud og ændrede honoreringssystemer.
 Endvidere foreslås af ordensmæssige grunde, at der i loven indsættes en  

 udtrykkelig omtale af den offentlig sygesikrings ydelser i form af  

 psykologhjælp og fodterapi.
 Endelig foreslås ændringer af bestemmelser i loven, hvor Københavns  

 Magistrat er nævnt. Ændringerne er en konsekvens af lov nr. 231 af 2. april  

 1997 om ændring af lov om kommunernes styrelse.
2. Lovforslagets økonomiske og administrative konsekvenser Allerede i dag ydes efter den sociale lovgivning tilskud til  

 ernæringspræparater til en skønnet andel på 10% af personkredsen.
Som følge  

 af lovforslaget skønnes amtskommunerne på helårsbasis at opnå mindreudgifter  

 til støtte efter den sociale lovgivning på 0,3 mio. kr., primærkommunerne  

 skønnes at få mindreudgifter på 2,6 mio. kr., og staten skønnes at få  

 mindreudgifter på 1,8 mio. kr.
Hertil kommer, at lovforslaget på helårsbasis skønnes at medføre  

 merudgifter på 18,1 mio. kr. for amtskommunerne samt en administrativ  

 merudgift på 0,2 mio. kr.
De samlede økonomiske konsekvenser af lovforslaget  

 skønnes dermed at udgøre 12,2 mio. kr. i 1998 og 16,3 mio. kr. i 1999 og i de  

 efterfølgende år, jf. nedenstående tabel.
Lovforslagets økonomiske og administrative konsekvenser har været  

 forhandlet med de kommunale parter.
Forslaget har ikke miljømæssige eller  

 erhvervsøkonomiske konsekvenser og indeholder ikke EU-retlige aspekter.
 3. Hørte myndigheder m.v.
 Lovforslaget har været sendt til høring hos en bred kreds af ministerier,  

 andre myndigheder, institutioner, interesseorganisationer og  

 patientforeninger m.v.
Bemærkninger til de enkelte bestemmelser Til § 1 Til nr. 1 Med bestemmelsen sikres patienter med et helbredsbetinget behov for  

 ernæringspræparater tilskud fra den offentlige sygesikring til deres udgifter  

 til ernæringspræparater.
Tilskuddet er uafhængigt af patientens indkomst - og  

 formueforhold.
 Så længe patienten er indlagt på sygehus, er udgiften til  

 ernæringspræparater en sygehusudgift.
Efter udskrivning skal patienten imidlertid i dag selv afholde den fulde  

 udgift til ernæringspræparater.
For patienter, der f.eks. er opereret for  

 kræft i mund, svælg eller hals, erstatter ernæringspræparater helt i en  

 periode almindelig ernæring.
I den sociale lovgivning er der hjemmel til i nogle tilfælde at yde støtte  

 til patientens udgifter til ernæringspræparater.
Der kan ydes støtte efter  

 bistandslovens § 46 a og pensionslovens § 17 efter en trangsvurdering.
Der  

 kan endvidere uafhængigt af personens økonomiske forhold ydes støtte efter  

 bistandslovens § 57 d til personer i terminalfasen, efter bistandslovens §  

 48, stk. 1 og 2, til hjemmeboende børn med fysisk eller psykisk handicap, og  

 til hjemmeboende voksne efter bistandslovens § 48, stk. 4, i tilfælde, hvor  

 indtagelse af ernæringspræparater sker i tilknytning til et vidtgående fysisk  

 eller psykisk handicap.
Kun en mindre del af patienter med et helbredsbetinget behov for  

 ernæringspræparater vil kunne opnå økonomisk støtte efter disse regler.
For  

 at sikre, at ingen patient stilles ringere efter indførelse af den foreslåede  

 tilskudsordning, vil disse støttemuligheder i den sociale lovgivning blive  

 opretholdt.
Ernæringspræparater, der gives i forbindelse med stofskiftelidelser fra  

 John F.
Kennedy Instituttet omfattes ikke af lovforslaget.
 Med den foreslåede bestemmelse indføres som en ny sygesikringsydelse  

 tilskud til ernæringspræparater.
Det er en betingelse for tilskud, at ernæringspræparatet er lægeordineret  

 i forbindelse med sygdom eller alvorlig svækkelse.
Hermed sikres, at der  

 alene ydes tilskud til helbredsbetinget brug af ernæringspræparater.  

 Anvendelse af ernæringspræparater i andet øjemed, f.eks. idrætsudøveres brug  

 af sådanne præparater til styrkelse af legemet, vil ikke kunne støttes.
Til patienter, der efter sygehusbehandling for f.eks. kræft i mund, svælg  

 eller hals, har behov for ernæringspræparater, vil disse blive ordineret af  

 sygehusets læger.
Alment praktiserende læger og praktiserende speciallæger  

 vil imidlertid også kunne ordinere præparaterne.
Det vil blive stillet som vilkår, at ernæringspræparaterne er godkendt af  

 Veterinær- og Fødevaredirektoratet.
Herved sikres, at ernæringspræparatet  

 opfylder gældende krav til bl.a. mærkning og tilsætning.
Der vil blive ydet tilskud til såvel standardprodukter som  

 specialprodukter.
Standardprodukter er beregnet til personer, som ikke har  

 behov for en speciel diæt, men som på grund af sygdom eller svækkelse efter  

 lægens skøn ikke er i stand til at indtage almindelig ernæring i  

 tilstrækkelig mængde til at dække behovet for næringsstoffer.  

 Specialprodukter er beregnet til personer, hvis sygdom kræver en speciel  

 diæt.
Der kan f.eks. være tale om personer, som skal have fedt- eller  

 proteinreduceret kost eller som på grund af akut tilstand har behov for et  

 særligt sammensat produkt.
Patienter, der indtager ernæringspræparater via sonde, skal anvende visse  

 remedier.
Det kan dreje sig om sondeflaske, fitting connection, slanger og  

 janetsprøjter.
Disse remedier udleveres vederlagsfrit af hjemmesygeplejen til  

 patienter, der er i kontakt med hjemmesygeplejen.
Det forudsættes, at  

 hjemmesygeplejen vederlagsfrit vil udlevere remedier til sondeernæring i det  

 hidtidige omfang.
Patienter, der ikke er i kontakt med hjemmesygeplejen,  

 afholder i dag selv udgiften til remedier.
For disse patienter omfatter den  

 foreslåede tilskudsordning også de nødvendige remedier.
Ernæringspræparater erstatter i et vist omfang almindelig ernæring.
For en  

 del patienter erstatter ernæringspræparater fuldstændig almindelig ernæring i  

 en periode.
For disse patienter kan den gennemsnitlige udgift til  

 ernæringspræparater anslås til 3.500 kr. om måneden.
Ifølge  

 Forbrugerstyrelsens familiebudget for 1996 kan den månedlige udgift til  

 almindelig ernæring sættes til ca. 1.500 kr., hvilket svarer til ca. 40  

 procent af den nævnte gennemsnitlige månedlige udgift til  

 ernæringspræparater.
På denne baggrund vil den offentlige sygesikrings  

 tilskud blive fastsat til 60 procent af patientens udgifter til  

 ernæringspræparater m.m.
Til nr. 2 I sygesikringsloven eller i bekendtgørelser fastsat i henhold til loven er  

 der foretaget en udtrykkelig opregning af den offentlige sygesikrings ydelser  

 samt en præcisering af, hvilke fagpersoner der leverer de pågældende ydelser.
Af ordensmæssige grunde foreslås, at den offentlige sygesikrings tilskud  

 til fodterapi og psykologhjælp også omtales udtrykkeligt i lovens § 9. Der er  

 tale om ydelser leveret af autoriserede sundhedspersoner.
Den særlige,  

 personligt betingede tilskudsordning om tilskud til behandling på  

 optræningscentret i Karlslunde, foreslås fortsat alene reguleret i  

 bekendtgørelse.
Bestemmelsen er i øvrigt uændret.
Til nr. 3 - 5 Der er alene tale om konsekvensrettelser som følge af lov nr. 231 af 2.  

 april 1997 om ændring af lov om kommunernes styrelse.
Til nr. 6 Bestemmelsen er en udvidelse af de områder, hvor forhandlingsudvalget på  

 den offentlige sygesikrings vegne (Sygesikringens Forhandlingsudvalg) kan  

 indgå overenskomster.
Der skal således indgås overenskomst vedrørende  

 tilskuddet til ernæringspræparater, og overenskomsten skal efterfølgende  

 godkendes af sundhedsministeren.
Til nr. 7 Sygesikringsloven indeholder ikke hjemmel til forsøg, der fraviger lovens  

 regler.
 Med det sigte at fremme modernisering af sygesikringsområdet foreslås  

 indsat en hjemmel til forsøg med nye organisations- og behandlingsformer,  

 ændrede tilskud og ændrede honoreringssystemer.
 Det vil ofte være vanskeligt at forudse faglige og økonomiske konsekvenser  

 af ændringer, og det kan derfor være hensigtsmæssigt at gennemføre geografisk  

 afgrænsede forsøg, hvor erfaringer kan vurderes og videreformidles.
Ved stillingtagen til ansøgninger om forsøg skal der lægges afgørende vægt  

 på hensynet til borgernes retssikkerhed og velfærd.
Der skal endvidere  

 stilles kvalitetskrav til forsøgsprojekter og krav om evaluering.
 Den foreslåede forsøgsbestemmelse svarer til forsøgsbestemmelsen i § 13 i  

 lov om tandpleje.
Skriftlig fremsættelse (17. december 1997) Sundhedsministeren (Birte Weiss):
 Hermed tillader jeg mig for Folketinget af fremsætte:
 Forslag til lov om ændring af lov om offentlig sygesikring.  

 (Indførelse af tilskud til ernæringspræparater, forsøg m.v.).
(Lovforslag nr.
L 141).
 Med lovforslaget indføres tilskud fra den offentlige sygesikring til  

 lægeordinerede ernæringspræparater, således som det er foreslået i en rapport  

 af 10. september 1997, som en embedsmandsgruppe under Socialministeriet og  

 Sundhedsministeriet har udarbejdet vedrørende mulighederne for tilskud til  

 sondeernæring og andre ernæringspræparater.
Bl.a. patienter, der er behandlet for kræft i mund, svælg eller hals, kan  

 i en periode efter udskrivning fra sygehus ikke indtage almindelig kost, men  

 skal have ernæring via en sonde.
Patientens udgifter til denne ernæring er i  

 gennemsnit 3.500 kr. om måneden.
 Kun en mindre del af patienterne har mulighed for at få hjælp til denne  

 udgift efter den sociale lovgivning.
Det er hensigten at fastsætte sygesikringens tilskud til 60 procent af  

 patientens udgift til ernæringspræparater.
For patienter, der udelukkende  

 indtager ernæringspræparater, vil egenbetalingen gennemsnitlig svare til  

 udgiften til sædvanlig kost.
 For at ingen som følge af lovforslaget skal stilles ringere end hidtil,  

 opretholdes støttemulighederne i den sociale lovgivning.
Med lovforslaget indføres endvidere en hjemmel for sundhedsministeren til  

 at godkende forsøg med nye organisations- og behandlingsformer, ændrede  

 tilskud og ændrede honoreringssystemer.
Formålet er at muliggøre  

 modernisering af sygesikringsområdet, naturligvis under hensyn til borgernes  

 retssikkerhed og velfærd.
 Endelig foreslås af ordensmæssige grunde, at der i loven indsættes en  

 udtrykkelig omtale af den offentlig sygesikrings ydelser i form af  

 psykologhjælp og fodterapi.
