Arbejdsmiljøklagenævnet fastholdt afgørelse med påbud om standsning af arbejde på stillads, indtil arbejdet kunne udføres sikkerhedsmæssigt fuldt forsvarligt (Byggeplads - rette modtager - ansvar for egne ansatte) Resume Arbejdsmiljøklagenævnet vurderede, at arbejdet på stilladset ikke var planlagt, tilrettelagt og udført så det var sikkerheds- og sundhedsmæssigt fuldt forsvarligt.
 Det var nævnets vurdering, at de ansattes arbejde og færdsel på stilladsdækket var forbundet med en overhængende og betydelig fare for deres sikkerhed, idet der var risiko for nedstyrtning fra over 3 meters højde, hvilket kunne resultere i alvorlig personskade.
 Nævnet vurderede også, at virksomheden var rette modtager af påbuddet.
Nævnet lagde vægt på, at der var opstillet et mangelfuldt stillads.
Der var ikke opsat knæliste på langsiden eller rækværk ved op- og nedgangen til stilladset.
 Det kunne ikke føre til et andet resultat, at medarbejderne udførte arbejdet i god tro, da det er arbejdsgiveren for de ansatte, der udfører arbejde på stilladset, der har ansvaret for, at arbejdet kan udføres sikkerhedsmæssigt fuldt forsvarligt.
Det var uden betydning, at en anden virksomhed var ansvarlig for stilladset.
I et sådan tilfælde skal arbejdsgiveren sikre sig, at egne ansatte ikke udfører arbejde på stilladset.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 24. september 2020 om sikring mod nedstyrtning fra stillads.
 Arbejdsmiljøklagenævnet har nu afgjort sagen på møde den 26. januar 2021. Resultatet er:
  Arbejdsmiljøklagenævnet fastholder Arbejdstilsynets afgørelse af 24. september 2020 med påbud til jer om at standse arbejdet med fremføring af el ledninger mellem for og bagmur på to plans boligerne fra stilladsdæk i 3,2 meters højde over terræn, uden sikring mod nedstyrtning, indtil arbejdet kan udføres sikkerhedsmæssigt fuldt forsvarligt.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet på stilladset på arbejdsstedet [adresse udeladt], ved Arbejdstilsynets tilsynsbesøg den 21. september 2020, ikke var planlagt, tilrettelagt og udført således, at det sikkerheds- og sundhedsmæssigt var fuldt forsvarligt, idet der var fare for nedstyrtning.
 Det er nævnets vurdering, at de ansattes arbejde og færdsel på stilladsdækket var forbundet med en overhængende og betydelig fare for deres sikkerhed, idet der var risiko for nedstyrtning fra over 3 meters højde, hvilket kan resultere i alvorlig personskade.
 Nævnet vurderer også, at [navn udeladt] er rette modtager af Arbejdstilsynets afgørelse af 24. september 2020.
Hvad er afgørende for resultatet Om påbud til at standse arbejde på stillads Nævnet lægger vægt på, at Arbejdstilsynet ved tilsynsbesøget konstaterede, at der på byggepladsen var opstillet et mangelfuldt stillads med højde på 3,2 meter.
Nævnet lægger i den forbindelse vægt på, at der ikke var opsat knæliste på langsiden, og der var ikke opsat rækværk ved op- og nedgangen til stilladset.
Der var dermed fare for personskade som følge af nedstyrtning ved udførelse af arbejde på stilladset.
 Nævnet finder, at Arbejdstilsynets foto, optaget på tilsynstidspunktet, understøtter grundlaget for påbuddet.
Om rette modtager Nævnet lægger vægt på, at Arbejdstilsynet ved tilsynsbesøg den 21. september 2020 konstaterede, at to ansatte fra jeres virksomhed udførte arbejde fra stilladset, der var opstillet på byggepladsen.
 Nævnet er opmærksomme på, at I ikke har opstillet stilladset, og at I mener, at jeres medarbejdere var i god tro, da stilladset var forsynet med et grønt godkendelsesskilt, som murerfirmaet havde fastsat på stilladset.
 Det kan dog ikke føre til et andet resultat, da det følger af arbejdsmiljølovens regler, at I som arbejdsgiver for de ansatte, der udførte arbejde på stilladset, har ansvaret for, at arbejdet kunne udføres sikkerhedsmæssigt fuldt forsvarligt.
Det gælder også, selvom de ansatte eventuelt var i god tro i forhold til, at de udførte arbejdet sikkerhedsmæssigt fuldt forsvarligt.
Det er således uden betydning, at en anden virksomhed er ansvarlig for stilladset.
I et sådan tilfælde skal I sikre, at ansatte ikke udfører arbejde på stilladset.
Med hensyn til godkendelsesskiltet bemærker nævnet, at skiltet alene er udtryk for stilladsmontørens vurdering af, at stilladset er opstillet, så det kan anvendes til facaderenovering.
Arbejdstilsynet har oplyst, at der også er givet en reaktion til montøren for de mangler ved stilladset, som Arbejdstilsynet konstaterede.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det følger af reglerne om bygge- og anlægsarbejde, at ved arbejde og færdsel i og på bygninger og konstruktioner m.v., på stilladser, adgangsveje o.l. samt i øvrigt, hvor der er risiko for nedstyrtning eller gennemstyrtning, skal der, hvor det er nødvendigt af hensyn til de beskæftigedes sikkerhed og sundhed, etableres kollektive sikkerhedsforanstaltninger, f.eks. rækværk, skærme eller net, der effektivt sikrer mod nedstyrtning eller gennemstyrtning.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 2, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om sikring mod nedstyrtning  § 37, stk. 1, i Arbejdstilsynets bekendtgørelse nr. 1989 af 9. december 2020 om bygge- og anlægsarbejde Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Lov om arbejdsmiljø, jf. lovbekendtgørelse nr. 674 af 25. maj 2020.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt Kapitel 13 Arbejdstilsynet § 77 Stk. 2 Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1. at de tilstedeværende øjeblikkeligt fjerner sig fra farezonen, 2. at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3. at arbejde i øvrigt standses.
Arbejdstilsynets bekendtgørelse nr. 1989 af 9. december 2020 om bygge- og anlægsarbejde § 37. Ved arbejde og færdsel i og på bygninger og konstruktioner m.v., på arbejdsdæk, arbejdsplatforme, stilladser, adgangsveje o.l. samt i øvrigt, hvor der er risiko for nedstyrtning eller gennemstyrtning, skal der, hvor det er nødvendigt af hensyn til de beskæftigedes sikkerhed og sundhed, etableres kollektive sikkerhedsforanstaltninger, f.eks. rækværk, skærme eller net, der effektivt sikrer mod nedstyrtning eller gennemstyrtning.
Ved arbejde og færdsel på tage skal der træffes sikkerhedsforanstaltninger som angivet i § 38.
