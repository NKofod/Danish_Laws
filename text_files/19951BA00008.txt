Nr BSF 8 Forslag til folketingsbeslutning om styrkelse af det danske sprog i Island Fremsat af Hans Engell (KF) Frank Dahlgaard (KF) Henning Grove (KF) den 5. oktober 1995 Folketinget opfordrer regeringen til i samråd med de islandske myndigheder  

 at styrke det danske sprog i Island gennem konkrete initiativer bl.a. inden  

 for undervisnings- og kulturområdet, og til at der på forslag til finanslov  

 for 1996 og de efterfølgende fire år afsættes to mio. kr. pr. år til  

 formålet.
Bemærkninger til forslaget Island er det eneste land i verden, hvor dansk er første fremmedsprog i  

 skolen.
Det danske sprog har imidlertid længe været under pres, aktualiseret  

 af Altingets revision af den islandske folkeskolelov.
Reformforslaget blev  

 vedtaget af Altinget i foråret og kom ikke til at berøre det danske sprogs  

 stilling i Island.
Fra flere sider har der imidlertid været rejst krav om at  

 opgive dansk som første fremmedsprog i grundskolen og i stedet prioritere  

 engelskundervisningen.
Argumentet er bl.a., at de unge i Island har mere brug  

 for engelsk i hverdagen end dansk.
Underholdningsbranchen og de elektroniske  

 medier bombarderer navnlig de unge med angelsaksisk.
Spørgsmålet om, hvorvidt  

 dansk skal fastholdes som første fremmedsprog, er naturligvis alene et  

 anliggende for den islandske regering og Altinget.
Fra mange dele af det  

 islandske samfund har der imidlertid været givet udtryk for et ønske om at  

 fastholde danskundervisningen.
Islands præsident Vigdös Finnbogadottir udtalte således for nylig til  

 tidsskriftet Nyt fra Island (udgivet af Dansk-Islandsk Samfund, nr. 1, 1995)  

 et ønske om, at man ikke slækker på danskundervisningen i de islandske  

 skoler, men tværtimod styrker den. »Det danske sprog er nøglen til  

 Islands identitet som nordisk land,» fastslog den islandske præsident.  

 Præsident Vigdös Finnbogadottir fortsatte: »Mit udgangspunkt er, at  

 Island er et nordisk land, og det er vigtigt, at børnene så tidligt som  

 muligt får det at vide, og at de lærer dansk.
Vi skal løfte det nordiske i  

 ungdommens tanker.
Vi må fjerne den despekt for det nordiske, som findes i  

 nogle kredse her i landet.
I entusiasmen for den øvrige verden glemmer man de  

 nordiske værdier, som vort lands historie og kultur bygger på.« I samme tidsskrift fastslog lektor i dansk ved Haskoli Islands, Aldös  

 Siguråardottir i en artikel følgende: »De gange, der har været afholdt  

 danske eller nordiske arrangementer, har det vist sig, at man naturligvis  

 interesserer sig for det nordiske.
Men ligesom ilden og kærligheden ikke kan  

 leve uden næring, kan interessen for det nordiske ikke leve uden tilførsel af  

 ny næring.
Alle initiativer bør følges op af flere, ikke blot stå som  

 enkeltbegivenheder.
Der er blandt eleverne en tendens til at sige, at de foretrækker norsk  

 eller svensk - især det sidste - frem for dansk, fordi det er nemmere, tror  

 de.
Der er mange, der mener, at svensk udtale er lettere at tilegne sig end  

 dansk, og de mener, at det er årsagen til det danske sprogs upopularitet i  

 befolkningen.
Der er andre, der siger, at undervisningen i skolerne er for  

 kedelig, materialet for uinteressant og gammelt, og lærerne er for  

 uengagerede og dårligt uddannede.
Det er en kendsgerning, at det ofte går ud  

 over begynderundervisningen i dansk, hvis der skal inddrages timer til andre  

 aktiviteter.
Eleverne får to timers danskundervisning de første to år, i 5.  

 og 6. klasse, tre timer om ugen i 7. og 8. klasse og fire timer om ugen i 9.  

 klasse.
Det totale antal timer for engelsk er det samme som for dansk, men  

 undervisningen starter et år senere, i 6. klasse.
I de videregående skoler  

 ser tallene for engelsk og dansk imidlertid helt anderledes ud.
Der undervises i dansk i tre timer om ugen i to år på alle linjer,  

 undtagen sproglinjen, hvor man har fire timer om ugen.
Ugetimetallet ligger  

 således på seks til otte timer i dansk gennem det videregående  

 uddannelsesforløb, mens tallet for engelsk ligger på tolv timer og for de  

 sproglige linjer på tyve timer! Endvidere undervises der i engelsk på alle  

 årgange på de videregående skoler, hvorimod der kun er tale om to år i dansk.
Hvis undervisningen i dansk skal styrkes blandt de islandske computer- og  

 videointeresserede børn, skal der inddrages andre og mere moderne metoder i  

 undervisningen.« Fra dansk side kan der naturligvis gøres meget for at styrke det danske  

 sprogs rolle i Island.
Noget har gennem årene været gjort - men ikke  

 tilstrækkeligt.
I august 1994 omtalte islandske medier en meningsmåling, som  

 klart viste, at 70 pct. af de adspurgte ville foretrække, at engelsk blev  

 første fremmedsprog i stedet for som nu dansk.
Det er indlysende, at  

 muligheden for at vende tendensen bort fra den angelsaksiske kulturpåvirkning  

 ikke er realistisk.
På den anden side har Danmark en klar forpligtelse til at  

 øge de tilbud, der i dag gælder på det undervisningsmæssige og kulturelle  

 område i forbindelse med udbredelsen af dansk sprog og kultur.
En række  

 initiativer har bl.a. via den danske ambassade i Island været taget for at  

 styrke det danske sprog i Island.
I december 1994 nedsattes på forslag fra Danmarks ambassade i Island to  

 arbejdsgrupper for henholdsvis kultursamarbejdet og samarbejdet på  

 undervisningsområdet samt en samordningsgruppe.
Der er herfra fremsat en  

 række foreløbige forslag, som er til overvejelse.
Meget taler for, at man nu  

 fra dansk side bør tage nye initiativer til fordel for danskundervisningen.  

 Det danske sprog åbner nemlig døre til det øvrige Skandinavien.
Derfor har  

 den position, dansk har i Island, også betydning for det nordiske samarbejde.  

 På baggrund af det danske sprogs helt unikke stilling i Island kan mange  

 islændinge læse dansk, og mange forstår dansk, men det kniber mere og mere  

 for de fleste at udtrykke sig på dansk.
Udtalen af det danske sprog ligger  

 fjernt fra den islandske udtale, og dansk høres sjældent.
Hvis man vil ændre  

 på den situation, må der åbnes bedre mulighed for, at islandske lærere får  

 adgang til at høre og tale dansk, således at de kan vedligeholde og forøge  

 deres kundskaber i faget.
På den baggrund er der brug for konkrete tilbud.
Det spiller naturligvis  

 også en rolle, at mange islandske unge føler engelsk som det mest nærværende  

 sprog.
Når engelsk er blevet det dominerende fremmedsprog i Island som i den  

 øvrige del af den vestlige verden, skyldes det ikke, at sproget har særlige  

 træk, som appellerer til unge.
Udviklingen er et resultat af den almindelige  

 kulturelle orientering.
Underholdningens industrielle magtcenter ligger i  

 USA, og det engelsksprogede bombardement med tv-serier, film, rock- og  

 popmusik virker overvældende.
Der er derfor grund til at pege på den  

 betydning, kulturformidlingen har.
Danske film i tv og i biograferne, musik,  

 udvekslingsrejser for skoleelever og dansk-islandsk samarbejde i faglige  

 miljøer kan bidrage til, at det danske sprog holdes levende i Island.
Der  

 findes mange eksempler på velgennemførte danske kulturarrangementer i Island,  

 bl.a. de danske Høstdage i oktober 1994. Der gøres fra mange sider i Island  

 en betydelig indsats for at styrke det danske sprog ikke mindst fra  

 universitetet og Islands lærerhøjskole, dansklærerforeningen, de danske  

 lektorer og Nordens Hus.
Dette arbejde bør fortsat nyde betydelig støtte fra  

 dansk side - hertil har Danmark en vigtig forpligtelse og betydelig  

 interesse.
Bent A.
Koch, der er formand for Fondet for dansk-islandsk Samarbejde og  

 tidligere næstformand for Dansk-Islands Samfund, pegede i tidsskriftet Nyt  

 fra Island nr. 1, 1993, på følgende: »Som gammel kolonimagt skal Danmark  

 træde varsomt på Island.
Vi må ikke kunne beskyldes for kulturimperialisme.  

 Men når islændingene selv ønsker at lære dansk, må vi - efter min mening -  

 glæde os over det og efter evne støtte det danske sprogs position bedst  

 muligt.
Hvordan er det så med dansk på Island? Og kan vi gøre noget for at styrke  

 dets stilling? Det er meget forskellige svar, man får, når man spørger islændingene.
Men  

 nøgternt må man nok erkende, at dansk skranter på Island.
Ofte kniber det med interessen hos eleverne.
De synes, dansk er svært,  

 (hvad man vel ikke kan fortænke dem i), de finder ofte undervisningen  

 kedelig, og de mere tænksomme synes, det var bedre at bruge kræfterne på at  

 lære et verdenssprog.
 Det er specielt udtalen og her ganske særlig betoningen, der er et  

 problem, som jo ikke bliver mindre af, at man kan være dansklærer i Island et  

 liv igennem uden at have været i Danmark.
På universitetet, på lærerhøjskolen, fra dansklærerforeningen, de danske  

 lektorer og anden side er man opmærksom på problemerne, og på forskellig måde  

 søger man at afhjælpe dem.
Undervisningsmaterialet er tidssvarende, og gennem  

 Fondet for dansk-islandsk Samarbejde ydes der hvert år ca. 100.000-150.000  

 kr. til ophold i Danmark for danskstuderende og til efteruddannelseskursus.  

 Fondet støtter også unge islændinge, der ønsker at uddanne sig i Danmark,  

 ligesom det i vid udstrækning støtter skoleudvekslingsrejser, der jo giver  

 islandske elever gode muligheder for at høre dansk talt af danske.
Som et  

 udtryk for Islands oprigtige ønske om at give faget en god placering kan det  

 nævnes, at dansk atter er blevet et eksamensfag i folkeskolen på linje med  

 engelsk.
Men det lader sig ikke nægte, at faget dansk på Island er oppe imod  

 vinden.
I Island som i Danmark er det engelsk, der er tidens sprog.
Amerika  

 er da også landet, de fleste islændinge, som søger udenlands for at studere,  

 rejser til.
Nr. 2 er Danmark med en flot førerposition i forhold til de  

 øvrige nordiske lande.
 Måske lyder det af meget, at det danske sprog støttes med måske 150.000  

 kr. om året, Islands befolkningstal taget i betragtning.
 Men det er ikke mange penge, da en rejse Island retur koster ca. 3.000 kr.  

 Derfor var det at ønske, at Danmark vedstod sin nordiske forpligtelse og der  

 overførtes yderligere kapital til Fondet for dansk-islandsk Samarbejde.
Det europæiske tidehverv, vi oplever, byder på mange udfordringer.
En af  

 dem byder os at rykke tættere sammen i Norden.
Derfor er det katastrofalt,  

 hvis Islands sproglige bro til Norden forvitrer.« Også i Island har der været en værdifuld debat om sprogundervisningen i  

 dansk.
I en ledende artikel i Morgunblaåiå den 11. oktober 1994 hedder det  

 således: »Meget af den kultur og de ideer, der dukkede op i Europa før i  

 tiden, kom hertil via Danmark, og meget af det bedste i islandsk kultur har  

 sine rødder i Danmark.
Selv om nationerne var i samme stat i 6 århundreder,  

 var det en begrænsning, at det var en koloni under en herrenation, men der  

 var trods alt meget godt i den tid.
Danskerne var milde herrer i forhold til,  

 hvad der skete i mange andre lande, der havde kolonier, og det er ikke kun  

 islændingene, der kan takkes for, at selvstændighedskampen foregik uden  

 blodsudgydelse, men også det, at de danske myndigheder accepterede de  

 islandske argumenter og imødekom retfærdige krav.
Islændingene fik ikke alene påvirkning fra Danmark, også mange danskere  

 fandt roden til deres egen kultur i de islandske sagaer.
Det er stadig  

 tilfældet, hvad omtalen på Morgunblaåiås kultursider i lørdags af en ny dansk  

 pragtudgave af Vølvens Spådom vidner om.
Danskerne har behandlet de vigtigste  

 islandske kulturværdier på en enestående måde.
Islændingene vil aldrig  

 glemme, at danskerne afleverede de islandske håndskrifter, der blev opbevaret  

 i Den arnamagnæanske Samling.
Noget sådant er enestående i forholdet mellem  

 et gammelt koloniherredømme og de forhenværende undersåtter.
Islændingene fik i mange år næsten udelukkende deres  

 universitetsuddannelse i København, og også i vore dage uddanner mange  

 islændinge sig i Danmark, ikke mindst kunstnere.
Mange af dem har arbejdet i  

 kortere eller længere tid i Danmark.
Landenes kulturelle forbindelse er  

 derfor stadig tæt, og selv om den kongelige tilknytning blev afbrudt i 1944,  

 er den til gavn og opbyggelse for begge lande.
Forudsætningen for en levende kulturudveksling med Danmark og ligeledes  

 med de andre nordiske lande er kendskab til de nordiske sprog.
Historien har  

 givet det danske sprog fortrinsret frem for de andre sprog i landets  

 grundskoler, og det er det første udenlandske sprog, som børnene bliver  

 undervist i.
Dansk har på den anden side været i tilbagegang i forhold til  

 engelsk, og det er en kendsgerning, at de fleste unge taler bedre engelsk end  

 dansk.
Undervisningsnævnet, der afgav sin konklusion i sommer, foreslog, at man  

 skulle ændre kurs i sprogundervisningen og begynde at undervise i engelsk i  

 11-års-alderen og dansk i 13-års-alderen.
Argumentet var, at børnene er mere  

 interesseret i engelsk, og at man burde udnytte denne interesse.
Der er uden tvivl noget rigtigt i dette, men man kan også spørge, om man  

 ikke burde støtte interessen for nordiske spørgsmål i den oversvømmelse, vi  

 oplever, af engelsksprogede film, annoncer og popmusik, der daglig hældes ud  

 over os.
Der er stor fare for, at engelsk kommer til at overskygge andre  

 sprog, og at det bliver en ensidig kulturpåvirkning, der kommer til at råde.
Man kan minde om det, den danske ambassadør sagde i et interview for kort  

 tid siden i Morgunblaåiå, at de unge i Island må forstå, at et godt kendskab  

 til et af de skandinaviske sprog også er en nøgle til nordisk samarbejde.
Det  

 nordiske samarbejde har givet Island meget, ikke mindst på det kulturelle  

 område.
Samarbejdet med de andre nordiske lande har også været af stor  

 betydning for Islands udenrigspolitik og har været bestemmende for Islands  

 stillingtagen til spørgsmål af international karakter.
Nu da meget tyder på, at vejene til dels skilles mellem de nordiske lande,  

 hvis alle de andre træder ind i EU, er det endnu vigtigere end før at bevare  

 den kulturelle del af samarbejdet og søge at forhindre, at den nordiske  

 samfølelse i internationale organisationer formindskes.
Blandt andet derfor  

 er det ikke tilrådeligt at forøge engelskundervisningen på bekostning af  

 dansk eller andre nordiske sprog.
Man må selvfølgelig heller ikke glemme, at  

 det er sandsynligt, at de nordiske sprog om kort tid alle bliver officielle  

 sprog inden for EU, og at det derfor er en fordel at kunne dem.
En levende interesse for de nordiske sprog kan på den anden side ikke  

 opretholdes uden støtte til undervisning fra de lande, der er tale om.
Netop  

 derfor er en kulturbegivenhed som de danske Høstdage af betydning, lige så  

 vel som kendskabet til dansk er nødvendigt for at få udbytte af dem.« Det fremgår af regeringens finanslovforslag for 1996, at der på  

 undervisningsministerens konto er afsat et uspecificeret beløb til en forøget  

 indsats i Island.
Forslagsstillerne ønsker imidlertid - med dette  

 beslutningsforslag - at understrege, at vi finder, at det er på høje tid, at  

 Danmark i nøje samarbejde med de relevante islandske myndigheder sikrer en  

 væsentlig styrkelse af danskundervisningen og den kulturelle udveksling i  

 samarbejdet mellem Island og Danmark.
 Der ligger allerede i dag en lang række konkrete forslag om  

 udvekslingsrejser for skoleelever, en årlig dansklærernes dag, koncerter for  

 unge, dansk børneteater, dansk film i undervisningen, film og TV-programmer,  

 musikvideoer, sportsprogrammer, tegnefilm, serier, nyheder,  

 undervisningsprogram samt mange andre tiltag, der også vedrører  

 undervisningen og udvekslingen mellem Island og Danmark, der nu bør omsættes  

 i konkrete initiativer.
Forslagsstillerne skal på den baggrund opfordre regeringen til over de  

 kommende fem år hvert år på finansloven at afsætte et beløb på op til 2 mio.  

 kr. til gennemførelse af initiativer, der kan styrke danskundervisningen og  

 det sproglige og kulturelle samarbejde mellem Island og Danmark.
Udmøntningen  

 bør aftales med de relevante islandske myndigheder, ligesom man i god tid før  

 udløbet af femårsperioden bør evaluere erfaringerne fra samarbejdet og  

 herefter tage stilling til en ny flerårig periode.
 Beløbet tilvejebringes gennem kompenserende besparelser inden for  

 Udenrigsministeriets, Kulturministeriets og Undervisningsministeriets  

 budgetområder.
