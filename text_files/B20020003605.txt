 Bekendtgørelse om ændring af  

 bekendtgørelse om  

 registrering og syn af køretøjer mv.
§ 1 I bekendtgørelse nr. 1350 af 18. december 2000 om registrering og  

 syn af køretøjer mv. foretages følgende  

 ændringer:
 1. § 30 affattes således:
»§ 30. Der kan reserveres tid til syn, herunder  

 omstillingssyn, hos Bilinspektionen.
Når der for et  

 køretøj er registreret 2 udeblivelser fra reserverede synstider  

 uden forudgående afbud, kan der ikke reserveres yderligere tid til syn  

 af dette køretøj, jf. dog stk. 5.
 Stk. 2. Afbud skal meddeles Bilinspektionen senest kl. 18.00  

 dagen før den reserverede tid.
 Stk. 3. Bilinspektionen kan afvise fremstilling af et  

 køretøj til syn, herunder til omstillingssyn, hvis der ikke  

 forud er reserveret tid til den pågældende synstype, eller  

 køretøjet ikke er tilsvarende det køretøj, der er  

 reserveret tid til.
Stk. 4. Betaling for syn i henhold til færdselslovens  

 § 124 g, stk. 1, 3 og 5, skal ske inden synets  

 gennemførelse.
Hvis der ikke betales skal køretøjet  

 afvises fra syn.
 Stk. 5. Betaling for udeblivelse fra reserverede synstider  

 uden forudgående afbud, medfører ophævelse af  

 begrænsningen i adgangen til reservation af tid til syn, jf.  

 stk. 1, 2. pkt.«.
 2. Efter § 30 indsættes:
»§ 30 a.
Efter færdselslovens § 124 g, stk. 6,  

 skal der for udeblivelse fra en reserveret synstid uden forudgående  

 afbud betales halvdelen af de i færdselslovens § 124 g,  

 stk. 1, 3 og 5 fastsatte beløb.
Stk. 2. Ved udeblivelse forstås i denne  

 bekendtgørelse, at 1)	køretøjet, eller et tilsvarende  

 køretøj, ikke fremstilles, 2)	køretøjet, eller et tilsvarende  

 køretøj, fremstilles for sent i forhold til aftalen om  

 reservation af synstid, 3)	der er meldt afbud efter kl. 18.00 dagen før den reserverede  

 synstid, eller 4)	der er ændret reservation af synstid efter kl. 18.00  

 dagen før den reserverede synstid.
Stk. 3. Betaling for udeblivelse skal ske inden første  

 syn efter udeblivelsen gennemføres.
Hvis der ikke betales skal  

 køretøjet afvises fra syn.
 Stk. 4. Der skal ikke betales for udeblivelse, når  

 køretøjet har skiftet ejer efter tidspunktet for reservation af  

 det syn, køretøjet er udeblevet fra, og ejerskiftet  

 dokumenteres overfor Bilinspektionen.«.
 3. I registeret indsættes under Kapitel 6, efter  

 »Tidsbestilling    . § 30«: »Betaling for udeblivelse    .. § 30  

 a«.
§ 2 Bekendtgørelsen træder i kraft den 1. februar 2002.
