Cirkulære om kompetencen  

 til at behandle skattestraffesager efter skattekontrollovens afsnit III1) Efter skattekontrollovens § 20, stk. 1 kan  

 skatteministeren, eller den, han bemyndiger dertil, tilkendegive en  

 skatteyder, at en sag kan afgøres uden retsforfølgning, hvis  

 Ligningsrådet skønner, at overtrædelsen ikke vil  

 medføre højere straf end bøde, og skatteyderen erkender  

 sig skyldig i overtrædelsen samt erklærer sig rede til at betale  

 en nærmere angivet bøde.
Skatteministerens beføjelse  

 efter skattekontrollovens § 20 er delegeret til Ligningsrådet, jf. § 5,  

 stk. 2 i forretningsordenen for Ligningsrådet.
 Ligningsrådet har i medfør af § 13 i  

 forretningsordenen for Ligningsrådet fastsat følgende for  

 så vidt angår kompetencen i skattestraffesager efter  

 skattekontrollovens afsnit III, dvs. §§ 13 (herunder straffelovens § 289, 1.  

 punktum), 13 A, 13 B, 13 C, 14, 15, 16, 17 og 18.
A.
Ligningsrådet behandler følgende  

 sager m.v.:
 1. Sager som rådet kræver forelagt og sager  

 som Told- og Skattestyrelsen skønner det hensigtsmæssigt at  

 forelægge for rådet, herunder sager der frembyder principielle  

 problemer.
 2. Sager vedrørende medlemmer af  folkevalgte  

 råd og nævn.
 3. Sager hvori skatteyderen ønsker personligt  

 foretræde for Ligningsrådet.
 4. Opstilling af generelle retningslinier for  

 skattemyndighedernes behandling af skattestraffesager.
B.
Told- og Skattestyrelsen behandler - med de  

 undtagelser der følger af afsnit A - følgende sager m.v.:
 1. Sager der udspringer af Told- og Skattestyrelsens  

 kompetence til at ligne visse selskaber.
 2. Sager vedrørende ansatte under  

 Skatteministeriets område (Departementet, Told- og Skattestyrelsen,  

 told- og skatteregionerne og Landsskatteretten) samt i de kommunale  

 skatteadministrationer.
 3. Spørgsmål om begæring om anke af  

 domme.
 4. Spørgsmål om påklage af  

 afgørelser truffet af politimestrene og statsadvokaterne.
C.
Told- og skatteregionerne og  

skatteforvaltningerne i Københavns og Frederiksberg kommuner  

 behandler alle andre sager end dem, der er omtalt under A og B.
 I de pågældende sager kan told- og  

 skatteregionerne/skatteforvaltningerne anmode politiet om, at der rejses  

 tiltale, hvis sagen på grund af dens størrelse ikke kan  

 afgøres administrativt, eller den pågældende skatteyder  

 enten tilkendegiver, at han ønsker strafspørgsmålet  

 indbragt for retten eller undlader at reagere på et fremsendt  

 bødeforelæg.
 Cirkulæret træder i kraft den 1. januar  

 2000.
 Samtidig ophæves Told- og Skattestyrelsens  

 cirkulære 1992-8 af 9. juni 1992.
