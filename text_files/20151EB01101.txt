Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om forbud mod salg og anvendelse af Roundup og andre herbicider med aktivstoffet glyfosat til erhvervsbrug og til brug på offentlige arealer [af Maria Reumert Gjerding (EL) m.fl.]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 10. maj 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 4 spørgsmål til miljø- og fødevareministeren til skriftlig besvarelse, som denne har besvaret.
2. Politiske bemærkninger Et mindretal i udvalget (EL og ALT) finder, at WHOs advarsler fra marts 2015 om, at sprøjtemidler med aktivstoffet glyfosat er kræftfremkaldende, skal tages meget alvorligt.
De seneste år har der været meget stor uenighed mellem WHO med verdens førende kræftlæger på den ene side og EU's fødevaresikkerhedsagentur, EFSA, på den anden side.
Denne uenighed har senest medført, at man fra Europa-Kommissionens side har givet en midlertidig forlængelse af tilladelsen til brug af aktivstoffet glyfosat på 18 måneder, hvorefter EUs kemikalieagentur, ECHA, skal komme med en endelig vurdering af stoffets farlighed.
Det betyder, at ukrudtsmidlet fremover skal håndteres anderledes og mere forsigtigt end hidtil, når det anvendes af ansatte hos en gartner eller en landmand.
Dette tiltag er dog langt fra tilstrækkeligt, da det ikke imødekommer problemerne med f.eks. stoffets negative konsekvenser for natur og miljø samt de sundhedsmæssige risici, der er forbundet med indtagelse af fødevarer med glyfosatrester.
Usikkerheden omkring de sundhedsmæssige og miljømæssige konsekvenser ved brugen af Roundup og andre glyfosatholdige herbicider bør tages meget alvorligt, og usikkerheden bør komme borgerne og naturen til gode.
EL og ALT ønsker, at der indføres et nationalt forbud mod salg og anvendelse af ukrudtsmidlet Roundup og andre ukrudtsmidler med aktivstoffet glyfosat til erhvervsbrug og til brug på offentlige arealer.
EL og ALT opfordrer derfor regeringen til inden udgangen af 2016 at fremsætte forslag om en en gradvis udfasning med henblik på forbud mod salg og anvendelse af ukrudtsmidlet Roundup og andre glyfosatholdige midler til erhvervsbrug og til brug på offentlige arealer i 2018 med henvisning til sikkerhedsklausulen i EU-direktivet om markedsføring af pesticider.
 P.u.v.
