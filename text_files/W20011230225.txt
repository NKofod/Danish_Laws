Kendelse fra Pressenævnet i sag nr.  

 50/2001 Nakskov Politiklub har v/advokat  Knud  Bjørn  

  Eriksen klaget til Pressenævnet over en artikel bragt i Ekstra Bladet  

 den 4. april 2001, idet man mener, at god presseskik er tilsidesat.
Pressenævnets formand afviste ved kendelse af 22.  

 maj 2001 sagen i medfør af medieansvarslovens § 43, stk. 3, idet  

 nævnet lagde til grund, at nævnet først den 3. maj 2001  

 havde modtaget klagebrevet dateret den 2. maj 2001, hvorved klagefristen var  

 overskredet.
Pressenævnet havde imidlertid ved en beklagelig  

 ekspeditionsfejl overset en telefax af klageskrivelsen modtaget i  

 nævnet den 2. maj 2001, hvorved klagefristen var overholdt.  

 Pressenævnet meddelte derfor i breve af 25. maj 2001 klager og  

 indklagede, at nævnet ville genoptage sagen.
Af artiklen med overskriften "HÅNER  

 FORÆLDRE EFTER DATTERS SELVMORD" fremgår det af en  

 mindre overskrift, at " - Betjentene fra Nakskov opførte sig som  

 rene sadister, da de skulle overbringe nyheden om min venindes tragiske  

 død, fortæller tv-journalist." I artiklen hed det:
"- Betjentene gik simpelthen i detaljer, da de  

 overbragte forældrene meddelelsen om datterens selvmord.
Hvorfor skal  

 man fortælle om kød, der hænger i laser - eller knogler,  

 der er faldet fra hinanden? I to år har tv-journalist  Margit  Knoblauch  

 forsøgt at bearbejde de uhyggelige oplevelser i forbindelse med sin  

 bedste venindes selvmord.
 Først nu er hun klar til at fortælle  

 historien om byrådspolitikeren X, der efter et års forsvinden fra  

 sin bopæl på Lolland i foråret 1999 blev fundet hængt  

 i Rold skov.
- For nylig læste jeg historien i Ekstra Bladet om  

 den kvindelige betjent, der efter mobning fra mandlige kolleger i Nakskov nu  

 er havnet på et psykiatrisk hospital.
Der må være noget  

 rivende galt på den politistation, siger  Margit  Knoblauch og  

 fortsætter:
FUNDET DØD - Min bedste veninde X havde været væk i mere  

 end et år, da jeg en dag i 1999 blev ringet op af politiet i  

 Hjørring.
De havde fundet hende død - og ville have liget  

 identificeret.
Efter jeg havde gjort det, ringede jeg til politiet i Nakskov  

 og bad om at få lov til at være ved Xs forældres side,  

 når de fik den tragiske besked.
Bortset fra, at betjentene var sure  

 over, jeg havde fået meddelelsen før dem, lovede de at opfylde  

 mit ønske, fortæller den 47-årige kvinde.
 Hun blev dog hurtigt klogere.
NARRET - Jeg havde aftalt at mødes med politiet på  

 en rasteplads forud for besøget hos forældrene, der bor ved  

 Sakskøbing.
Politiet dukkede da også op.
Men kom fra den  

 forkerte side.
De havde taget røven på mig og havde allerede  

 været hos den hårdt ramte familie, siger tv-journalisten, der  

 blev så gal, at hun smækkede patruljevognens dør i hovedet  

 på en af betjentene.
 Endnu mere vred og chokeret blev hun, da hun lidt senere  

 opsøgte Xs dybt ulykkelige forældre.
FORÆLDRE STOD OG SKREG - Politifolkene havde simpelthen opført sig som  

 rene sadister.
I detaljer havde de udpenslet, hvordan datterens lig så  

 ud.
De talte om kød, der hang i trevler, og knogler, der var  

 gået fra hinanden.
Forældrene stod og skreg i hver sin ende af  

 huset.
Fuldstændig opløst i gråd, fortæller  Margit  

  Knoblauch til Ekstra Bladet.
 Hun har brugt meget tid på at finde ud af, hvorfor  

 betjentene udviste så ringe respekt for to i forvejen hårdt ramte  

 mennesker.
- Jeg er sikker på, det handler om, at de ville  

 sætte mig på plads.
De var vrede over, at jeg havde fået  

 besked om min venindes død før dem.
Og i stedet for at vise  

 menneskelige hensyn opførte de sig som små forkælede  

 drenge.
Desuden brød Nakskov Politi sig ikke om, at familien på  

 grund af politiets dårlige behandling havde valgt dem fra - og i stedet  

 henvendt sig til Rigspolitiets Eftersøgningstjeneste.
Men det  

 retfærdiggør selvfølgelig på ingen måde den  

 katastrofalt nedladende behandling, Xs forældre har fået.
Jeg er  

 stadig rystet, understreger tv-journalisten.
HVORFOR To år efter datterens død har  

 forældrene Y og Z det fortsat så dårligt psykisk, at de  

 ikke magter at tale offentligt om tragedien og det efterfølgende  

 savn.
De har aldrig fået svar på, hvorfor X valgte  

 at tage sit liv.
Den 29-årige medie-økonom med en kort karriere  

 som kommunalpolitiker hos Venstre i   byråd efterlod ikke noget  

 afskedsbrev.
Nakskovs politimester  Poul  Erik  Schütts eneste  

 kommentar: - De implicerede kan bare klage." Artiklen var ledsaget af et billede af afdøde og et  

 billede af afdødes bedste veninde.
Billedet af afdøde havde  

 følgende undertekst:
"X - forældrene modtog meddelelsen om hendes  

 tragiske død fra to ubetænksomme politibetjente." Billedet af afdødes veninde havde følgende  

 undertekst:
"Jeg er fortsat rystet over den oplevelse, jeg havde  

 med Nakskov Politi i forbindelse med min bedste venindes selvmord, siger  

 tv-journalisten  Margit  Knoblauch." Klageren har anført, at såvel artiklens  

 indhold som indklagedes samlede adfærd i forbindelse med  

 offentliggørelsen er i strid med god presseskik.
Klageren har nærmere anført, at det er  

 massemediernes opgave at bringe korrekt og hurtig information, og så  

 langt det er muligt, bør det kontrolleres, om de oplysninger, der  

 gives, er korrekte.
Det er ikke sket i dette tilfælde.
Artiklens  

 overskrifter er ikke i overensstemmelse med virkeligheden.
Det er derimod  

 klagers opfattelse, at forældrene fik meddelelsen om deres datters  

 selvmord overbragt på en sober og skånsom måde.
 Klageren har i den forbindelse oplyst, at faderen til den  

 afdøde kvinde dagen efter offentliggørelsen af artiklen  

 henvendte sig til Politimesteren i Nakskov og over for ham tilkendegav, at  

 forældrene var godt tilfreds med den behandling, de havde fået af  

 politiet, både i forbindelse med underretningen om datterens død  

 og med sagsbehandlingen i øvrigt.
Klageren har yderligere oplyst, at faderen til  

 afdøde kort før artiklens fremkomst blev kontaktet af  

 journalist  Margit  Knoblauch, som ønskede, at han og hustruen skulle  

 lade sig interviewe af indklagede.
Dette afviste forældrene.
De var  

 ifølge klager ikke af de mødende betjente blevet hånet  

 ved underretningen og bad tværtimod politimesteren om råd om,  

 hvordan det var muligt at klage over bladets handlemåde.
 Klageren gør endvidere gældende, at bladet  

 har forsømt at udvise kritik over for nyhedskilden, idet det ikke  

 nævnes i artiklen, at den Tv-journalist,  Margit  Knoblauch, der i  

 artiklen fortæller, at hun er rystet over sine oplevelser med Nakskov  

 politi, på tidspunktet for underretningen om selvmordet var ansat  

 på det indklagede dagblad.
Klageren har samtidig anført, at oplysninger, som  

 kan være skadelige, krænkende eller virke agtelsesforringende for  

 nogen skal efterprøves i særlig grad, inden de bringes,  

 først og fremmest ved forelæggelse for den  

 pågældende.
Dette har bladet forsømt.
Bladets  

 politi-kritiske oplysninger stammer fra en person, der ikke var tilstede, da  

 politiet overbragte forældrene meddelelsen om dødsfaldet.
I en  

 sådan situation må et dagblad, der vil udøve seriøs  

 samfundskritik, vise særlig omhu med hensyn til at få  

 bekræftet oplysningernes rigtighed.
Klager påpeger i den  

 forbindelse, at afdødes forældre ikke har klaget over politiets  

 adfærd.
Vedrørende bladets påberåbelse af pkt.  

 B.3. i de presseetiske regler, hvorefter pårørende til ofre skal  

 vises størst mulige hensyn, har klageren anført, at hvis bladet  

 virkelig havde et ønske om at vide præcist, hvordan oplysningen  

 blev overbragt, burde de pågældende journalister have kontaktet  

 forældrene.
Størst muligt hensyn ville i den foreliggende  

 situation have indebåret, at bladet havde kontaktet forældrene  

 for at høre, om de overhovedet ønskede omtale af sagen, og for  

 at sikre sig, at omtalen, herunder af politiet, var korrekt.
Klageren har endelig henvist til pkt.
B.2. i de vejledende  

 regler for god presseskik, hvorefter selvmord eller selvmordsforsøg  

 ikke bør omtales, medmindre klar almen interesse kræver eller  

 begrunder offentlig omtale.
Omtalen bør i givet fald være  

 så skånsom som mulig.
 Klager har anmodet om, at Pressenævnet  

 pålægger bladet at offentliggøre nævnets kendelse i  

 henhold til medieansvarslovens § 49.
Bladet har anført, at TV-journalist  Margit  

  Knoblauch er kilde til oplysningerne om, at betjente fra Nakskov politi  

 opførte sig meget uheldigt, da de overbragte forældreparret  

 meddelelsen om, at deres datter havde begået selvmord.
Bladet har efter  

 klagens indgivelse til Pressenævnet kontaktet  Margit  Knoblauch, som  

 fastholder den forklaring, der fremgår af den indklagede artikel, og  

 tilskriver forældrenes undladelse af at klage over politiet med, at de  

 fortsat skal leve i lokalsamfundet og derfor ikke ønsker at  

 lægge sig ud med den lokale politimyndighed.
Bladet har yderligere anført, at artiklens  

 forfattere i forbindelse med artiklens tilblivelse havde til hensigt at  

 kontakte forældrene til afdøde, men afstod derfra, da  Margit  

  Knoblauch bad dem undlade at kontakte forældrene, idet de fortsat var  

 meget mærkede af tabet.
I stedet kontaktede  Margit  Knoblauch  

 forældrene, og hun fastholdt efterfølgende, at hændelsen  

 var af en sådan karakter, at offentligheden burde kende til den.
Særligt vedrørende beslutningen om ikke at  

 kontrollere oplysningerne hos forældrene har bladet henvist til, at god  

 presseskik foreskriver, at pårørende til ofre skal vises det  

 størst mulige hensyn.
Reglerne kolliderer i det pågældende  

 tilfælde, og bladet har valgt at lægge størst vægt  

 på hensynet til de efterladte.
Bladet har derudover oplyst, at dets medarbejdere var i  

 kontakt med Nakskovs politimester for at få hans kommentar til  

 artiklen.
Hans kommentar, der var meget knap, er gengivet i artiklen.  

 Politimesteren har gennem længere tid opført sig fornærmet  

 over for bladet, og det skyldes, at bladet har bragt en række artikler,  

 der har afsløret opsigtsvækkende tilstande på  

 politigården.
Det er således politimesterens eget valg, at der  

 ikke i artiklen bringes flere oplysninger fra ordensmagten.
Bladet har endvidere anført, at klagen i det hele  

 bygger på trediehånds-oplysninger, idet der er tale om advokatens  

 opfattelse af, hvad politimesteren har fortalt ham om sin samtale med  

 afdødes fader.
Klagers advokat påtager sig således at  

 optræde som vidne vedrørende forhold, som han ikke kan have  

 nogen som helst viden om.
Der er efter bladets opfattelse tale om  

 vidneudsagn, der aldrig ville blive accepteret i en retssal og derfor heller  

 ikke bør blive det i Pressenævnet.
Bladet har i samme forbindelse anført, at eftersom  

 afdødes far ikke har klaget til Pressenævnet, burde klagers  

 advokat - dersom man ville bruge faderen til støtte for sin klage -  

 have sikret sig en udtalelse fra ham inden klagefristens udløb.
Den  

 omstændighed, at en sådan udtalelse ikke er indhentet,  

 svækker ifølge bladet klagen i en sådan grad, at den  

 bør afvises.
 Afslutningsvis har bladet anført, at klagers  

 påstand om, at  Margit  Knoblauch skulle have været journalist  

 på Ekstra Bladet er usand, og endnu et udtryk for, at klagers advokat  

 løber med sladder.
 I sagens behandling har følgende  

 nævnsmedlemmer deltaget.
 Jørgen Nørgaard, Aage Lundgaard, Kaare R,  

 Skou og Ole Askvig.
 Pressenævnet udtaler:
 Pressenævnet skal indledningsvis bemærke, at  

 nævnet ikke har kendskab til - udover det af parterne anførte -  

 hvorledes afdødes forældre stiller sig til artiklen.
Det fremgår af de vejledende presseetiske regler, at  

 massemedierne har til opgave at bringe korrekt information, og så langt  

 det er muligt bør kontrollere, om de oplysninger, der gives, er  

 korrekte.
Endvidere fremgår det, at kritik bør udvises over for  

 nyhedskilderne, i særdeleshed når disses udsagn kan være  

 farvet af personlig interesse eller skadevoldende hensigt, samt at  

 oplysninger, der kan være skadelige, krænkende eller virke  

 agtelsesforringende for nogen, skal efterprøves i særlig grad,  

 først og fremmest ved forelæggelse for den  

 pågældende.
Artiklen baserer sig på et forældrepars  

 konkrete oplevelse i forbindelse med, at to betjente fra Nakskov politi  

 overbragte dem meddelelse om deres datters selvmord.
Forældrene er ikke  

 selv kilde til oplysningerne om politiets påståede upassende  

 opførsel, idet disse stammer fra en tredjeperson, der ikke  

 overværede underretningen af forældrene, men som  

 efterfølgende har talt med dem.
Pressenævnet finder på den baggrund, at bladet  

 forud for offentliggørelsen af de meget alvorlige beskyldninger burde  

 have kontaktet forældrene for at få bekræftet oplysningerne  

 om politiets upassende opførsel.
Ved at undlade dette har bladet  

 handlet i strid med god presseskik, og nævnet udtaler sin kritik.  

 Nævnet bemærker i den forbindelse, at bladets forelæggelse  

 af oplysningerne for Politimesteren i Nakskov ikke kan fritage bladet for at  

 søge oplysningerne bekræftet hos forældrene.
 I medfør af medieansvarslovens § 49  

 pålægges det herefter den ansvarshavende redaktør af  

 Ekstra Bladet at offentliggøre følgende:
"Kendelse fra Pressenævnet Ekstra Bladet bragte den 4. april 2000 en artikel, der  

 handlede om, hvorledes to politibetjente fra Nakskov politi havde overbragt  

 et forældrepar meddelelse om deres datteren selvmord.
Nakskov Politiklub har klaget til Pressenævnet over,  

 at det i artiklen er anført, at de pågældende betjente  

 opførte sig som sadister og hånede forældrene i  

 forbindelse med underretningen.
Nakskov Politiklub har i klagen  

 anført, at der fra Ekstra Bladets side ikke er udvist den  

 fornødne kildekritik, idet oplysningerne om politibetjentenes  

 påståede upassende opførsel ikke stammer fra  

 forældrene, men fra en tredjeperson, der ikke overværede  

 underretningen.
Klager har samtidig anført, at bladet ikke har  

 søgt oplysningerne bekræftet hos forældrene.
 Pressenævnet skal indledningsvis bemærke, at  

 nævnet ikke har kendskab til - udover det af parterne  

 anførte - hvorledes afdødes forældre stiller sig til  

 artiklen.
Det fremgår af de vejledende presseetiske regler, at  

 massemedierne har til opgave at bringe korrekt information, og så langt  

 det er muligt bør kontrollere, om de oplysninger, der gives, er  

 korrekte.
Endvidere fremgår det, at kritik bør udvises over for  

 nyhedskilderne, i særdeleshed når disses udsagn kan være  

 farvet af personlig interesse eller skadevoldende hensigt, samt at  

 oplysninger, der kan være skadelige, krænkende eller virke  

 agtelsesforringende for nogen, skal efterprøves i særlig grad,  

 først og fremmest ved forelæggelse for den  

 pågældende.
Artiklen baserer sig på et forældrepars  

 konkrete oplevelse i forbindelse med, at to betjente fra Nakskov politi  

 overbragte dem meddelelse om deres datters selvmord.
Forældrene er ikke  

 selv kilde til oplysningerne om politiets påståede upassende  

 opførsel, idet disse stammer fra en tredjeperson, der ikke  

 overværede underretningen af forældrene, men som  

 efterfølgende har talt med dem.
Pressenævnet finder på den baggrund, at bladet  

 forud for offentliggørelsen af de meget alvorlige beskyldninger burde  

 have kontaktet forældrene for at få bekræftet oplysningerne  

 om politiets upassende opførsel.
Ved at undlade dette har bladet  

 handlet i strid med god presseskik, og nævnet udtaler sin kritik.  

 Nævnet bemærker i den forbindelse, at bladets forelæggelse  

 af oplysningerne for Politimesteren i Nakskov ikke kan fritage bladet for at  

 søge oplysningerne bekræftet hos forældrene.
København, den 12. september 2001 Jørgen Nørgaard, Aage Lundgaard, Kaare R.  

 Skou og Ole Askvig." Afsagt den 12. september 2001.
