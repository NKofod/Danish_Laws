En tv-reklame for et specielt benzinmærke, hvori det blev anført, at  

 benzinmærket var dobbelt så effektivt til at forhindre belægninger som noget  

 andet benzinmærke og mere end 20 gange så effektivt som den mest solgte  

 lavprisbenzin, blev ikke anset for at være illoyal.
Nævnet havde ved sin  

 afgørelse lagt til grund, at Dansk Teknologisk Institut havde godkendt de  

 udtalelser, der fandtes i reklamen.
Nævnet var imidlertid af den opfattelse,  

 at det måtte anses som tvivlsomt, om det var loyalt og korrekt at fokusere på  

 den omhandlede produktfordel, idet denne efter de i sagen foreliggende  

 oplysninger, herunder især Oliebranchens Fællesrepræsentations oplysning om,  

 at alle benzinmærker, der sælges i Danmark, kunne betegnes som førsteklasses  

 benzin, næppe var så væsentlig som postuleret.
Nævnet henstillede, at der ved  

 eventuelle nye reklamekampagner tages fornødent hensyn hertil.
Med skrivelse af 3. maj 1993 til Radio- og TV-Reklamenævnet har  

 advokatfirmaet Hørlyck & Partnere som advokat for Olieselskabet Danmark  

 A.m.b.A. klaget over Texaco A/S's reklame for »system 3« udsendt i  

 TV 2, som efter advokatfirmaets opfattelse overtræder markedsføringslovens §§  

 1 og 2. Som bilag til skrivelsen fremsendtes: 1) Skrivelse af 19. april 1993  

 fra Hørlyck og Partnere til TV2 Reklame A/S med henstilling om at standse  

 udsendelsen af Texaco-reklamen indtil videre, 2) Skrivelse af 19. april 1993  

 fra Hørlyck & Partnere til Forbrugerombudsmanden hvori denne anmodes om,  

 at der nedlægges forbud mod bl.a.
Texaco's TV-reklamering, og hvori direktør  

 Steen Volmer Jensen fra Dansk Teknologisk Instituts afdeling for Auto- og  

 Motorteknik citeres for den 17. april 1993 i Politiken at have udtalt:  

 »De lærde strides om, hvor grænsen går.
Jeg tvivler dog på, at bilister  

 under normale forhold kan komme op på belægningsværdier, der er afgørende for  

 motorens virkning med nogle af de testede benzinmærker.« 3) Skrivelse af  

 21. april 1993 fra Hørlyck & Partnere til Forbrugerombudsmanden hvori det  

 præciseres, at Texaco's reklamekampagne efter advokatfirmaets opfattelse er  

 vildledende i forhold til forbrugerne, 4) Skrivelse af 22. april 1993 fra  

 Hørlyck & Partnere til Forbrugerombudsmanden bilagt en pressemeddelelse  

 af 22. april 1993 fra Oliebranchens Fællesrepræsentation som ifølge  

 advokatfirmaet dokumenterer, at samtlige danske benzinmærker opfylder de  

 krav, der kan stilles, med hensyn til minimum af slitage på motoren og den  

 mindst mulige forurening, 5) Skrivelse af 26. april 1993 fra Hørlyck &  

 Partnere til Forbrugerombudsmanden, hvori det oplyses, at Shell A/S har  

 meddelt Olieselskabet Danmark, at Dansk Teknologisk Institut har gennemført  

 en test for Shell A/S, hvoraf det bl.a. fremgår, at en typisk dansk  

 grundbenzin uden additiver giver en belægning på 160 mg.
Advokatfirmaet  

 stiller i den forbindelse spørgsmålstegn ved resultaterne af den test, Texaco  

 har ladet Dansk Teknologisk Institut gennemføre, idet denne viste, at  

 tilsætning af rensende additiver til OK-benzin (som forhandles af  

 Olieselskabet Danmark) resulterer i at belægningen stiger fra de nævnte 160  

 mg til 395 mg. 6) Skrivelse af 26. april 1993 fra Forbrugerombudsmanden til  

 advokat Erik Hørlyck hvori det meddeleles, at Forbrugerombudsmanden på det  

 foreliggende grundlag ikke agter at optage sagen til behandling.
Med  

 skrivelse af 5. maj 1993 har Radio- og TV-Reklamenævnet anmodet TV2 Reklame  

 A/S om en udtalelse vedrørende lovligheden af Texaco's reklame for  

 »system 3« samt om, at der indhentes en udtalelse fra annoncøren.  

 Med skrivelse af 13. maj 1993 til Radio- og TV-Reklamenævnet har TV2 Reklame  

 A/S redegjort for, at man som forudsætning for godkendelsen af Texaco's  

 TV-reklame-kampagne (som består af et hovedspot og 10 testimonial-spots, hvor  

 navngivne personer fortæller om erfaringerne med brug af »system  

 3«) krævede, at udtalelserne i hovedspottet blev godkendt af Dansk  

 Teknologisk Institut.
TV2 Reklame har vedlagt et bilag, hvoraf det fremgår,  

 at en sektionsleder og en ingeniør angiveligt fra Dansk Teknologisk Institut  

 den 8. marts 1993 har godkendt følgende vedrørende Texaco's system 3  

 TV-reklamer:
»Der er forskel på benzin.
Når du kører, dannes der skadelige  

 belægninger på din motors ventiler, som betyder tab af hestekræfter og dårlig  

 benzinøkonomi.
Dansk Teknologisk Institut har testet forskellige  

 benzinmærkers evne til at forhindre belægninger.
På baggrund af testen kan vi  

 hos Texaco konkludere, at System 3 er dobbelt så effektiv til at forhindre  

 belægningerne som noget andet benzinmærke, og mere end 20 gange så effektivt  

 som den mest solgte lavprisbenzin.
Jeg sagde: Mere end 20 gange så effektiv  

 som den mest solgte lavprisbenzin.
Hvilken benzin ville du vælge? Texaco  

 tænker på dig.« og »Der er forskel på benzin.
Dansk Teknologisk  

 Institut har testet forskellige bilmærkers evne til at forhindre belægninger.  

 På baggrund af testen kan vi hos Texaco konkludere, at System 3 er dobbelt så  

 effektiv til at forhindre belægninger som noget andet benzinmærke og mere end  

 20 gange så effektiv som den mest solgte lavprisbenzin.
Texaco tænker på  

 dig.« TV2 Reklame A/S har desuden meddelt, at man ikke havde fundet  

 anledning til at problematisere test-tidspunktet (2. halvår 1992), men  

 stillede krav om, at dette blev oplyst i reklamen.
Med skrivelse af 13. maj  

 1993 har advokatfirmaet Gorrissen & Federspiel som advokat for Texaco A/S  

 fremsendt en udtalelse til Radio- og TV-Reklamenævnet i anledning af  

 Olieselskabet Danmark A.m.b.A.'s klage.
Det bestrides her bl.a., at Texaco's  

 reklamekampagne skulle være i strid med markedsføringsloven, idet reglerne om  

 sammenlignende reklame påstås overholdt.
Det anføres desuden, at de af  

 Olieselskabet Danmarks advokat citerede udtalelser fra direktør Steen Volmer  

 Jensen må stå for hans egen regning, idet Dansk Teknologisk Institut ikke har  

 villet udtale sig om prøvens relevans.
Korrektheden af Steen Volmer Jensens  

 udtalelser bestrides i øvrigt med henvisning til bl.a.
Rainer Bambino fra  

 FDM's tekniske afdeling, der i en vedlagt udtalelse bl.a. siger: »Jo  

 mere sod eller aflejringer der sætter sig her (dvs. på ventilkeglen), jo  

 dårligere bliver motorens »åndedræt«.
Hvor store aflejringer, der  

 skal til, før det kan måles at motoren taber ydelse, eller at benzinøkonomien  

 forringes, kan kun konstateres på et motorlaboratorium.
Normalt vil en lille  

 sodbelægning ikke have indflydelse på motorens ydelse og økonomi, men jo  

 flere aflejringer, der afsættes, jo mindre bliver »gennemgangen«  

 ind i selve forbrændingsrummet.' Mht.
Oliebranchens Fællesrepræsentations  

 pressemeddelelse finder Texaco's advokat ikke at den kan benyttes som  

 dokumentation, idet Oliebranchens Fællesrepræsentation kun har fastsat  

 minimumskrav, som skal overholdes, og at det tillades olieselskaberne  

 herudover at fastsætte deres egne kvalitetskrav.
Radio- og TV-Reklamenævnet  

 har behandlet klagen over de pågældende reklameindslag og truffet følgende  

 afgørelse: Nævnet har ikke fundet fuldt tilstrækkeligt grundlag for påtale,  

 idet reklamen ikke i formen fremtræder som illoyal.
Nævnet har herved lagt  

 til grund, at Dansk Teknologisk Institut har godkendt de udtalelser, der  

 findes i reklamen.
Nævnet er imidlertid af den opfattelse, at det må anses  

 for tvivlsomt, om det er loyalt og korrekt at fokusere på den omhandlede  

 produktfordel, idet denne efter de i sagen foreliggende oplysninger, herunder  

 især Oliebranchens Fællesrepræsentations oplysning om, at alle benzinmærker,  

 der sælges i Danmark, kan betegnes som førsteklasses benzin, næppe er så  

 væsentlig som postuleret.
Nævnet henstiller, at der ved eventuelle nye  

 reklamekampagner tages fornødent hensyn hertil.
Nævnets afgørelse er  

 enstemmig.
