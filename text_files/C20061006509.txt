Cirkulære  

 om elektroniske ansættelsesbeviser Som led i regeringens  

 forenklingsprojekt, der blev igangsat i november 2004, og som er mundet ud i  

 den såkaldte AMVAB-rapport fra august 2005, er Beskæftigelsesministeriets  

 regelkompleks blevet gennemgået med henblik på at vurdere de administrative  

 byrder.
Arbejdet med at vurdere de  

 administrative byrder har været meget nyttigt, fordi det har fået  

 Beskæftigelsesministeriet  

 til at overveje, om det er muligt at lette de byrder, som den eksisterende  

 lovgivning pålægger en borger  her en arbejdsgiver - uden at en  

 lovændring er  

 påkrævet.
Det er ministeriets vurdering, at det er tilfældet med  

 ansættelsesbevisloven  

1) .
Ansættelsesbeviset er et  

 vigtigt dokument for både arbejdsgiver og lønmodtager, fordi det fastlægger  

 de  

 væsentlige vilkår for ansættelsesforholdet.
Set i lyset af at forpligtelsen  

 til  

 at udstede et ansættelsesbevis gælder for alle ansættelsesforhold, hvor den  

 gennemsnitlige ugentlige arbejdstid overstiger 8 timer indenfor de seneste 4  

 uger,  

 og hvor ansættelsesforholdet forventes at have en varighed på mere end en  

 måned, finder Beskæftigelsesministeriet det hensigtsmæssigt at gøre opmærksom  

 på, hvordan brugen af IT kan lette den administrative byrde, der kan være  

 forbundet med udstedelse af ansættelsesbeviser.
Ansættelsesbevisloven  

 indeholder ikke formkrav til selve udleveringen af ansættelsesbeviset, men  

 alene et krav om skriftlighed jf. lovens § 4. Loven er efter  

 Beskæftigelsesministeriets  

 vurdering derfor ikke til hinder for, at ansættelsesbeviset kan afleveres  

 elektronisk, og at senere ændringer til dette kan meddeles som elektroniske  

 opdateringer fx per e-mail.
Det forudsætter naturligvis, at elektronisk  

 kommunikation er en naturlig kommunikationsform i virksomheden, og at det  

 også  

 er det i forhold til den enkelte lønmodtager.
Rent praktisk betyder det, at  

 lønmodtageren enten har sin egen pc eller naturligt i løbet af sin arbejdsdag  

 tjekker sin e-mailkonto, hvorved lønmodtageren vil blive bekendt med  

 ændringer  

 i ansættelsesbeviset.
Se også Arbejdsmarkedets Ankenævns afgørelse af 13. maj  

 2004 (j. nr. 2003-5-0104).
 Den ændrede meddelelsesform  

 har ingen indvirkning på arbejdsgiverens pligter i forhold til loven i  

 øvrigt,  

 herunder at det fortsat er arbejdsgiveren, der har bevisbyrden for, at  

 lønmodtageren er blevet underrettet om vilkårene for ansættelsesforholdet.
 1)  

 Lovbekendtgørelse nr. 692 af 20. august 2002 om arbejdsgiverens pligt til at  

 underrette lønmodtageren om vilkårene for ansættelsesforholdet.
