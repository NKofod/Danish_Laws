Ophævelse af et påbud om orden og ryddelighed i fællesområdet på en byggeplads Resumé Arbejdstilsynet havde givet en virksomhed som arbejdsgiver påbud om straks at sikre forsvarlige adgangs- og færdselsveje i fællesområder på en byggeplads, fordi der var rod og uorden på et fællesareal, som virksomhedens ansatte skulle passere.
 Et enigt Arbejdsmiljøklagenævn ophævede Arbejdstilsynets påbud, fordi Arbejdstilsynet ved afgørelsens formulering pålagde virksomheden at sikre forsvarlige adgangs- og færdselsveje i fællesområder for alle på byggepladsen, hvilket der ikke er grundlag for, hverken i reglerne eller i beskrivelsen af forholdene.
 Arbejdsmiljøklagenævnet lagde i den forbindelse vægt på, at virksomheden havde opfattet afgørelsen således, at virksomheden skulle sikre forsvarlige adgangs- og færdselsveje i fællesområder for alle på byggepladsen.
Arbejdsmiljøklagenævnet har på møde den 28. juni 2011 behandlet klagen over Arbejdstilsynets afgørelse af 24. september 2010 til virksomheden [virksomhedens navn udeladt].
Klagen drejer sig om Arbejdstilsynets påbud om, at virksomheden straks skal sikre forsvarlige adgangs- og færdselsveje i fællesområder på byggepladsen [adresse udeladt].
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets påbud om, at virksomheden skal sikre forsvarlige adgangs- og færdselsveje i fællesområder på byggepladsen [adresse udeladt].
 Det betyder, at [navn udeladt] ikke skal sende en tilbagemelding til Arbejdstilsynet.
B E G R U N D E L S E Arbejdstilsynet har ved formuleringen af påbuddet i afgørelsen af 24. september 2010 pålagt virksomheden at sikre forsvarlige adgangs- og færdselsveje i fællesområder for alle på byggepladsen.
Der er ikke grundlag for et sådant påbud i reglerne eller i beskrivelsen af forholdene.
Virksomheden kunne ud fra reglerne og beskrivelsen af forholdene blive pålagt at sikre, at virksomhedens medarbejdere til stadighed kan færdes og arbejde sikkerheds- og sundhedsmæssigt fuldt forsvarligt på byggepladsens fællesområder.
Det svarer til, hvad Arbejdstilsynet har skrevet i bilag 1, der blev sendt med Arbejdstilsynets afgørelse af 24. september 2010.
 Arbejdsmiljøklagenævnet lægger vægt på, at virksomheden og [navn udeladt] har opfattet, at virksomheden skal efterkomme Arbejdstilsynets påbud om at sikre forsvarlige adgangs- og færdselsveje i fællesområder for alle på byggepladsen.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
 Reglerne kan læses på de følgende sider.
O P L Y S N I N G E R Sagen er afgjort på grundlag af de dokumenter, som klagenævnet har modtaget fra Arbejdstilsynet samt [navn udeladt]s breve af 16. marts 2011 og 20. april 2011 samt Arbejdstilsynets supplerende udtalelser af 13. april 2011 og 4. maj 2011.
På klagenævnets vegne [navn udeladt] Kopi til  [Adressat udeladt]  [Adressat udeladt]  Arbejdstilsynet Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til 1) kapitel 5 om arbejdets udførelse, 2) kapitel 6 om indretning af arbejdsstedet, 3) kapitel 7 om tekniske hjælpemidler m.v., 4) kapitel 8 om stoffer og materialer.
Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 589 af 22. juni 2001 om indretning af byggepladser og lignende arbejdssteder Kapitel 1 Område § 1. Bekendtgørelsen gælder for indretningen af arbejdssteder for bygge- og anlægsarbejde (byggepladser), hvad enten arbejdet udføres af ansatte, arbejdsgiver selv eller af selvstændige uden ansatte.
 Stk. 2.
 § 4. Forpligtelserne ifølge bekendtgørelsen påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler, jf. lovens kapitel 4.
Kapitel 8 Orden og ryddelighed § 44. Der skal på byggepladsen være orden og ryddelighed, så forholdene til stadighed er sikkerheds- og sundhedsmæssigt forsvarlige.
Det skal herunder navnlig iagttages, 1) at veje, færdselsarealer, tekniske installationer og sikkerhedsforanstaltninger holdes i forsvarlig stand, 2) at materialer, redskaber, ledninger m.v. ikke henlægges til fare for arbejdet eller færdslen, 3) at veje, færdselsarealer og arbejdssteder holdes fri for spild og lign. samt ryddes og gruses ved sne og frost, og 4) at affald og lign. henlægges på hensigtsmæssige steder og bortskaffes på forsvarlig måde.
 Stk. 2. Rengøring skal udføres på en sådan måde, at skadelig forurening ikke spredes.
