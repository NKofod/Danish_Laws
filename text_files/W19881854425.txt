 Et færgeselskab, der ved etablering af ruten havde forpligtet sig til  

 vederlagsfrit at overdrage havneanlægget til den pågældende kommune, hvis  

 ruten blev indstillet, fik adgang til at fradrage restafskrivning på  

 havneanlægget, da ruten blev indstillet, men derimod ikke tab ved salg af  

 bygninger på området.
 LSR 1988-1-308 af 22. juli 1988.
 Færgeselskabet A A/S klagede for skatteåret 1982/83 over, at  

 amtsligningsrådet ikke havde godkendt selskabets fradrag på 4.424.350 kr. for  

 restafskrivning på bygninger og havneanlæg.
Det var oplyst, at selskabet i forbindelse med etablering af færgefarten  

 mellem X og Y i maj 1961 havde indgået en overenskomst med Y's daværende  

 kommune.
Selskabet havde påtaget sig at etablere havneanlæg i Y og fået ret  

 til at opføre nødvendige bygninger på de af kommunen ejede arealer, men uden  

 at der blev fastsat en bestemt lejeperiode.
I overenskomsten var bl.a. aftalt  

 vilkårene for betaling af areallejen, og det var bestemt, at anlægget ved  

 ophør af færgefarten vederlagsfrit skulle tilfalde kommunen, med mindre man  

 besluttede at sælge til tredjemand.
I tilfælde heraf skulle kommunen have  

 forkøbsret til samme pris, som blev tilbudt fra tredjemand.
I januar 1981  

 blev driften indstillet, og i overensstemmelse med overenskomsten blev  

 havneanlægget overdraget vederlagsfrit til kommunen.
Bygninger m.m. samt  

 havneanlægget i X blev overtaget af de pågældende kommuner mod vederlag.
 Selskabets advokat påstod godkendt fradrag for restafskrivninger efter  

 reduktion med salgssummer og genvundne afskrivninger med i alt 4.816.104 kr.  

 Heraf udgjorde havneanlægget i Y, der var overdraget vederlagsfrit, 4.499.171  

 kr.
Aremålsafskrivningerne ifølge statsskattelovens regler var beregnet på  

 grundlag af en lejeperiode med udløb i år 2000 for såvel de i Y som de i X  

 opførte anlæg m.m., idet en sådan lejeperiode udtrykkelig var aftalt med X  

 kommune.
Der var ikke rejst indsigelse fra skattemyndighedernes side mod den  

 talmæssige opgørelse af tabene.
Amtsligningsrådet var af den opfattelse, at  

 der i henhold til nævnte overenskomst havde foreligget en salgssituation  

 vedrørende de omhandlede aktiver, således at bestemmelsen i  

 afskrivningslovens § 29 udelukkede fradrag for de ved overdragelsen  

 konstaterede tab.
Selskabets advokat gjorde herimod gældende, at der havde foreligget en  

 standsning af driften på en sådan måde, at der efter overenskomstens  

 bestemmelser måtte anses at foreligge en hjemfaldslignende situation, således  

 at restafskrivningerne i henhold til de herom gældende regler ville kunne  

 fratrækkes i den skattepligtige indkomst.
Advokaten lagde navnlig vægt på den  

 omstændighed, at selve havneanlægget i Y i henhold til overenskomsten  

 tilfaldt kommunen vederlagsfrit.
For så vidt angik de øvrige aktiver påpegede  

 advokaten, at de for disse gennem langvarige forhandlinger opnåede  

 salgssummer nærmest var af symbolsk karakter, og at bestemmelsen i  

 afskrivningslovens § 29 derfor heller ikke burde kunne bringes i anvendelse  

 for disse tabs vedkommende.
Af de i afgørelsen deltagende fire retsmedlemmer fandt tre medlemmer,  

 herunder retsformanden, at det nævnte tab på havneanlægget i Y på 4.499.171  

 kr. i henhold til hjemfaldsreglerne vedrørende bygninger m.v. på lejet grund  

 var af fradragsberettiget karakter.
Der var herved henset til bestemmelsen i  

 overenskomsten om havneanlæggets vederlagsfri overdragelse til kommunen.  

 Derimod fandtes den omstændighed, at de øvrige anlæg og bygninger var  

 overdraget mod vederlag, at være til hinder for fradrag for  

 restafskrivningerne, jf. afskrivningslovens § 29. Disse medlemmer voterede  

 derfor for nedsættelse på dette punkt med 4.499.171 kr.
Under hensyn til, at driftsophøret skyldtes det klagende selskabs egne  

 forhold og beslutninger, fandt et retsmedlem ikke, at nogen del af  

 restsaldiene kunne bringes til fradrag efter hjemfaldsreglerne.
Dette  

 retsmedlem voterede derfor for at følge Statsskattedirektoratets indstilling  

 om stadfæstelse på dette punkt.
 Der blev truffet afgørelse efter stemmeflertallet, således at ansættelsen  

 blev nedsat med det nævnte beløb efter fradrag af genvundne afskrivninger på  

 87.744 kr., eller med 4.411.427 kr.
 LV 1987, G 6.6.1.
 (* 1) Afgørelsen er offentliggjort i Skat 1988, nr. 12, side 777.
