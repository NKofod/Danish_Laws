Cirkulæreskrivelse om meddelelse om  

 drift af hundekennel Kommentar m.v.:
 Et medlem, der drev hundekennel, blev ikke anset for at  

 drive selvstændig virksomhed som bibeskæftigelse, da virksomheden  

 hverken kunne bære en momsregistrering eller skattemæssige  

 fradrag.
 Meddelelse om afgørelsen:
Et medlem afviste ved sin ledigmeldelse at drive  

 selvstændig virksomhed.
Medlemmet oplyste, at han havde en hundekennel  

 med 20 hunde, som han ikke tjente penge på, da det var dyrt med  

 parring, opfodring samt annoncering af salgbare hvalpe.
Medlemmet oplyste  

 videre, at Told- og Skattestyrelsen havde nægtet fortsat  

 momsregistrering på trods af, at han flere gange havde rettet  

 henvendelse til Told- og Skattestyrelsen herom.
Medlemmet havde hver gang  

 fået afslag, idet Told- og Skattestyrelsen anså virksomheden for  

 en hobbyvirksomhed.
 Kennelen var blevet afmeldt momsregisteret den 30. juni  

 1994, da mindsteomsætningskravet i perioden 1. januar 1992 til 30. juni  

 1994 ikke var opfyldt.
 Der var ikke angivet skattemæssige fradrag eller  

 overskud/underskud for kennelen i forbindelse med selvangivelserne for 1993  

 og 1994.
Direktoratet fandt, at der var tale om  

 bibeskæftigelse ved selvstændig virksomhed.
Direktoratet lagde  

 vægt på, at der var tale om arbejde med avl m.v. af hunde,  

 annoncering af salgbare hvalpe og forarbejdning af artikler til hunde.  

 Direktoratet vurderede, at arbejdet blev udøvet for medlemmets regning  

 og risiko og med det formål at opnå økonomisk udbytte.
Medlemmet oplyste under sagen til ankenævnet, at  

 kennelen nu omfattede 4 tæver, som der kunne avles på.
Medlemmet  

 oplyste, at en kennel ikke giver nogen rettigheder som sådan, men  

 kennelens navn bruges til at give hunden en slags efternavn i stambogs- og  

 udstillingsregi.
Hvis kennelen én gang har haft 2 kuld hvalpe, skal  

 den registreres i Dansk Kennelforbund, men det siger ikke noget om omfanget  

 af aktiviteter.
 Medlemmet oplyste endvidere, at forarbejdningen af  

 hundeartikler foregik længe før 1994.
 Arbejdsmarkedets Ankenævn ændrede  

 direktoratets afgørelse, idet ankenævnet lagde vægt  

 på, at kennelen i ca. 2 år hverken havde kunnet bære en  

 momsregistrering eller skattemæssige fradrag, og at den alene omfattede  

 hundeopdræt.
 Ankenævnet fandt dermed, at aktiviteterne med  

 hundekennelen alene var hobbybetonede og derfor ikke omfattet af reglerne om  

 selvstændig virksomhed som bibeskæftigelse.
