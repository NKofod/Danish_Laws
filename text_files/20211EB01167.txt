Beretning afgivet af Miljø- og Fødevareudvalget den 8. juni 2022 Beretning over Forslag til folketingsbeslutning om at udvikle en database over fødevarers klimapåvirkning, der kan danne grundlag for en frivillig klimamærkningsordning [af Marie Bjerre (V) og Erling Bonnesen (V)]:
1. Politiske bemærkninger Socialdemokratiet, Venstre, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Lise Bech (UFG) Socialdemokratiets, Venstres, Socialistisk Folkepartis, Radikale Venstres, Enhedslistens, Det Konservative Folkepartis og Liberal Alliances medlemmer af udvalget og Lise Bech (UFG) noterer sig, at regeringen har fremlagt et forslag om udvikling af et klimamærke til fødevarer, og at der i den forbindelse skal nedsættes en arbejdsgruppe.
I arbejdsgruppen skal Fødevarestyrelsen sammen med bl.a. branche- og forbrugerorganisationer og nogle af landets største detailhandelsvirksomheder for bordenden komme med et bud på, hvordan et kommende klimamærke kan se ud.
S, V, SF, RV, EL, KF, LA og Lise Bech (UFG) roser regeringens initiativ og anerkender, at det er den rigtige retning.
Danskerne mangler en overskuelig måde at sammenligne produkters klimaaftryk, så det bliver lettere for forbrugerne at træffe et fødevarevalg med et lavere klimaaftryk, og som samtidig fremmer, at virksomheder og landbruget producerer fødevarer med et lavere klimaaftryk og flere fødevarer med et lavt klimaaftryk.
Forbrugere og virksomheder kan og vil spille en vigtig rolle i den grønne omstilling.
Derfor er det vigtigt, at der kommer klimadata, så forbrugerne kan træffe oplyste valg, når de handler ind i hverdagen.
S, V, SF, RV, EL, KF, LA og Lise Bech (UFG) noterer i den forbindelse, at Klimarådet, i rapporten »Klimavenlig mad og forbrugeradfærd«, december 2021, anbefaler, at der etableres en offentligt anerkendt og kontrolleret database for fødevarers klimaaftryk.
Klimarådet lægger i den forbindelse op til, at databasen indledningsvis skal kunne sammenligne klimaaftryk mellem produktkategorier, og Klimarådet påpeger, at der med tiden kan tilstræbes en højere detaljeringsgrad med databasen for at gøre det muligt for forbrugerne at navigere sig frem til det mest klimavenlige valg inden for en varegruppe.
 Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 1. marts 2022 og var til 1. behandling den 12. maj 2022. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
 P.u.v.
