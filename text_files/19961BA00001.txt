Nr BSF 1 Forslag til folketingsbeslutning om brug af elektronisk stemmeafgivning i  

 forbindelse med valg og folkeafstemninger Fremsat af Kim Behnke (FP) Tom Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 2. oktober 1996 Folketinget opfordrer regeringen til i folketingsåret 1996-97 at fremsætte lovforslag, der indebærer, at der bliver lovhjemmel til anvendelse af elektronisk afstemning i forbindelse med folketingsvalg, amts- og kommunalvalg og afstemninger om konkrete spørgsmål, som vælgerne kan tage stilling til (folkeafstemninger).
Bemærkninger til forslaget Folkeafstemninger har en lang tradition bag sig.
Dels selvfølgelig  

 afstemninger ved de periodiske folketingsvalg og kommunalvalg og dels  

 folkeafstemninger om ændring af grundloven, ændring af valgalder, ændring af  

 jordlove og folkeafstemninger vedrørende EF/EU.
Der har dog kun været et begrænset antal afstemninger ud over de jævnlige  

 folketingsvalg og kommunalvalg.
Dette kan skyldes, at det er en bekostelig og  

 besværlig affære, hver gang der skal afholdes valg, hvilket kan afholde  

 politikere fra at sende flere specifikke forslag ud til folkeafstemning.
 Nærværende forslag om indførelse af elektronisk stemmeafgivning er dels en  

 opfordring til at følge med udviklingen i samfundet og dels en opfordring til  

 at foretage en investering, der på længere sigt vil gøre det muligt at  

 reducere omkostningerne ved valg og folkeafstemninger.
Elektronikken og teknologien har i det 20. århundrede gjort sit indtog.  

 Denne udvikling har Danmark formået at tilpasse sig, så Danmark i dag kan  

 betegnes som et højteknologisk land.
F.eks. er der i dag indført elektronik i  

 stemmeafgivningen i Folketingssalen som en naturlig konsekvens af den  

 elektroniske udvikling i samfundet.
Denne udvikling er dog ikke helt slået  

 igennem på alle planer.
F.eks. afholdes valg og folkeafstemninger i dag på  

 samme måde, som det er blevet gjort i årtier.
Derfor mener forslagsstillerne,  

 at det er på tide, at der også på dette område indføres moderne teknologi med  

 de effektiviseringer og på længere sigt økonomiske besparelser, der følger af  

 indførelsen af moderne teknologi.
Fordelen ved indførelse af elektronisk stemmeafgivning vil være, at der  

 efter en overgangsfase ikke længere er behov for det store optællingsarbejde.  

 Få minutter efter at valgstederne lukkes, vil der kunne gives et helt færdigt  

 valgresultat med kredsfordeling osv.
Der vil ikke længere være behov for  

 fintællinger eller andre tidkrævende procedurer.
 Det er forslagsstillernes klare overbevisning, at på længere sigt vil  

 investeringen i det elektroniske stemmeudstyr blive tjent hjem, og  

 sandsynligvis vil der endda være tale om reducerede omkostninger ved valg og  

 folkeafstemninger.
En afledt effekt af indførelsen af elektronisk stemmeafgivning er, at der  

 med tiden vil kunne afholdes flere folkeafstemninger vedrørende vitale  

 beslutninger i Danmark uden at skulle sætte det store, bekostelige  

 valgapparat i gang som i dagens Danmark.
At afholde valg i dag er en  

 bekostelig affære, og omkostningerne pr. folkeafstemning i dag vil ikke  

 variere meget, hvad enten der afholdes en eller ti folkeafstemninger om året.  

 Et elektronisk afstemningssystem vil derimod stå til rådighed konstant, og  

 omkostningerne ved at øge antallet af folkeafstemninger vil ikke være så  

 store som under det nuværende system.
Ovenstående skal endvidere ses i lyset af, at der gennem den senere tid  

 har være ytringer fremme om, at en eventuel opdatering af grundloven skulle  

 indeholde muligheden for flere folkeafstemninger.
Således har  

 udenrigsministeren, Niels Helveg Petersen, den 18. august 1996 udtalt i  

 Morgenavisen Jyllands-Posten, at »folkeafstemninger - f.eks. en gang om  

 året i august-september - vil kunne puste nyt liv i demokratiet og give  

 vælgerne større ansvarsfølelse.« Endvidere har Anders Fogh Rasmussen i  

 Morgenavisen Jyllands-Posten den 21. august 1996 støttet tanken om flere  

 folkeafstemninger og sagt, at »folkeafstemninger er en god beskyttelse  

 mod overdrevent politikervælde og statsdominans.« Noget kunne således  

 tyde på, at der er en opblødning på vej med hensyn til flere  

 folkeafstemninger.
Derfor er det vigtigt, at man allerede nu forbereder sig  

 og begynder at indføre mere smidige systemer til folkeafstemninger.
Der har været afholdt forsøg med elektronisk afstemning flere steder.  

 Forslagsstillerne er bekendt med forsøg fra Norge, hvor elektronisk  

 afstemning blev afprøvet i forbindelse med valg i Oslo.
Endvidere har det  

 hollandske parlament været i gang med at undersøge sagen.
Regeringen bør  

 indhente detaljerede oplysninger vedrørende disse og andre landes erfaringer  

 med elektronisk afstemning.
Ved kommunalvalget i 1991 blev der afholdt forsøg med elektronisk  

 afstemning i seks valglokaler.
Dette forsøg er af kommunen og et  

 evalueringsudvalg bedømt som værende meget vellykket.
Der opstod dog en del  

 problemer på et af stemmestederne, hvor datasystemet flere gange faldt ud.
Ved stortingsvalget i Oslo i 1993 blev der ligeledes foretaget et forsøg,  

 som også indebar nogle problemer.
Dette tyder på, at man for at få  

 elektronisk afstemning til at virke bør påregne en overgangsperiode, hvor den  

 elektroniske stemmeafgivning foretages sideløbende med den traditionelle  

 stemmeafgivning.
Der er i det nedenstående forslag til en praktisk  

 gennemførelse af elektronisk stemmeafgivning taget højde for dette.
Da der ikke så ofte er valg her i landet, opfordres regeringen til at  

 fremsætte lovforslag allerede i folketingsåret 1996-97 med henblik på at  

 iværksætte projektet hurtigst muligt.
Der må påregnes en længere  

 overgangsfase for at få systemet til at virke, og der må derudover påregnes  

 en periode til at kontrollere systemet.
Derfor er det vigtigt, at man  

 allerede nu går i gang med at udarbejde et elektronisk afstemningssystem.
Forslag til praktisk gennemførelse Overordnet forestiller forslagsstillerne sig, at man kan udarbejde et  

 system, hvor den enkelte på valgdagen bevæger sig hen til et posthus eller et  

 andet egnet valglokale.
Her er opstillet stemmemaskiner, hvor den enkelte  

 efter at have identificeret sig afgiver sin stemme på stemmemaskinen.
Det  

 afgivne resultat registreres derefter centralt, og få minutter efter at  

 valgstederne er lukket, har man afstemningsresultatet.
 Et forslag til en praktisk gennemførelse af forslaget, vil blive skitseret  

 efterfølgende:
Den indledende fase Hver stemmeberettiget har i forvejen et sygesikringskort, som indeholder  

 en magnetstrimmel, der kan identificere det enkelte sygesikringskort og  

 dermed indehaveren af kortet.
Dermed kan man ved at føre kortet igennem en  

 aflæsningsslæde identificere den enkelte indehaver og samtidig kontrollere,  

 om den pågældende tidligere har afgivet stemme ved denne afstemning, og om  

 den pågældende er stemmeberettiget.
Sygesikringsbeviset er dermed et oplagt  

 middel i forbindelse med stemmeafgivningen til at sikre:
- at man med sikkerhed kan identificere den enkelte, - at den enkelte ikke har afgivet sin stemme tidligere, og - at den enkelte er stemmeberettiget.
 For at øge sikkerheden i forbindelse med et sådant system kan det  

 endvidere overvejes, at hver stemmeberettiget i forbindelse med afstemningen  

 får tildelt en pinkode svarende til den form, der kendes inden for  

 bankverdenen (dankort, visakort, etc.). Sammen med koden fremsendes en  

 kodehusker, og den stemmeberettigede opfordres til at indarbejde koden i  

 kodehuskeren.
Dermed har man to sikkerhedselementer: For det første har hver enkelt  

 stemmeberettiget et identificerbart og individuelt sygesikringsbevis, hvor  

 magnetstriben er udstyret med data, der kan identificere den enkelte med  

 større eller lige så stor sikkerhed som det nuværende system med fremsendelse  

 af valgkort.
For det andet kan man øge sikkerheden ved i forbindelse med  

 afstemningen at fremsende en kode, der passer til sygesikringsbeviset,  

 ligesom man i dag sender valgkort til de stemmeberettigede.
Den stemmeafgivende fase På valgdagen går den stemmeberettigede til f.eks. posthuset eller til  

 stemmeafgivningslokalet, som det kendes i dag, hvor der er opstillet  

 stemmemaskiner.
I opstartfasen er der selvfølgelig både tilforordnede og  

 edb-teknikere, der kan hjælpe til ved usikkerhed om betjening af  

 stemmemaskiner, ved fejlmeldinger etc.
Endvidere er der ophængt udførlige  

 betjeningsvejledninger, som eventuelt også kan være husstandsomdelt i  

 opstartfasen.
Det kan også tænkes, at prototyper i månederne i forvejen er  

 opstillet på f.eks. posthuse, så befolkningen har mulighed for at afprøve  

 maskinerne.
Den stemmeberettigede er udstyret med sygesikringsbevis og kodehusker.  

 Proceduren er derefter følgende: Sygesikringsbeviset føres gennem  

 aflæsningsslæden, hvorefter koden indtastes.
Systemet undersøger som med dan-  

 og visakort ægtheden af sygesikringsbeviset, hvorefter man er klar til at  

 afgive sin stemme.
I stemmeboksen hænger der en liste opdelt på normal vis med partier og  

 kandidater.
Disse lister er på normal vis udformet med partibogstaver, og ud  

 for hver kandidat er der et nummer.
F.eks. vil der i Herning hænge en liste,  

 hvorpå man sandsynligvis kan finde Poul Nyrup Rasmussen.
Han kunne have  

 bogstavet A og nummeret 1. Bor man i Herning, og ønsker man at stemme på Poul  

 Nyrup Rasmussen, indtastes derefter på stemmemaskinen bogstavet A for  

 Socialdemokratiet og tallet 1 for Poul Nyrup Rasmussen.
Displayet vil vise, at man har valgt at stemme som beskrevet ovenfor,  

 hvorefter der tastes ok, hvis valget accepteres.
Alternativt kan proceduren  

 gentages.
Stemmeafgivningen er dermed afsluttet.
Stemmemaskinen afsender  

 derefter den afgivne stemme til en central stemmeoptællingscomputer, der  

 løbende registrerer og optæller de indløbende stemmeafgivelser.
På tilsvarende vis kan man ved folkeafstemninger om et givet tema ophænge  

 lister, der beskriver spørgsmålet eller spørgsmålene, der skal tages stilling  

 til, hvorefter der afgives en stemme (ja, nej eller ved ikke). På forhånd er  

 der selvfølgelig uddelt materiale, der i detaljer beskriver det spørgsmål,  

 der skal tages stilling til.
Dette system er velkendt og gennemarbejdet i  

 f.eks.
Schweiz, hvor det med succes har fungeret i årtier (dog uden brug af  

 elektronisk stemmeafgivning).
Stemmemaskinerne kan endvidere være udstyret med en printerfunktion, der  

 udprinter resultatet af stemmeafgivningen.
Denne kan efterfølgende på normal  

 vis afleveres i en valgurne.
Derved kan man i opstartfasen lave  

 stemmeoptælling på normal vis som en sikkerhed for, at systemet virker.
Når  

 systemet den eller de første gange afprøves, kan udskriften danne grundlag  

 for det officielle stemmeresultat for på den måde at teste systemets  

 integritet.
For yderligere at skærpe sikkerheden for, at intet går galt i  

 overgangsfasen, kan man på traditionel vis fremstille stemmesedler, der  

 ligger klar i stemmelokalerne, hvis noget går galt.
Man kan derved udlevere  

 traditionelle stemmesedler mod forevisning af sygesikringskort og kode, hvis  

 systemet af en eller anden grund svigter.
Forslagsstillerne er selvfølgelig åbne for yderligere  

 sikkerhedsforanstaltningsforslag.
Det væsentlige er, at der bliver taget hul  

 på den moderne tidsalder.
Optællingsfasen Optælling af de afgivne stemmer kan i opstartfasen forgå på to planer.  

 Dels den traditionelle og dels den elektroniske.
Den traditionelle stemmeoptælling fungerer i en overgangsfase, hvor  

 printerudskriften fra stemmemaskinen danner grundlag for det officielle  

 stemmeresultat.
Stemmesedlerne optælles på normal vis, som det kendes fra det  

 nuværende system.
Sideløbende kører det elektroniske system.
Stemmeafgivningen registreres  

 centralt, eventuelt på flere computere rundt om i landet for at øge  

 sikkerheden.
Der kan ikke oplyses løbende delresultater, da dette kunne  

 resultere i en taktisk stemmeafgivning.
Umiddelbart efter valgstedernes  

 lukning kan resultatet offentliggøres.
I overgangsfasen vil der dog kun være  

 tale om en stor »meningsmåling«.
 Efterfølgende, når systemet har vist sin berettigelse, når det fungerer  

 upåklageligt, når befolkningen er blevet fortrolig med systemet, og når  

 eventuelle systemfejl og sikkerhedsfejl er rettet, overgår afstemninger til  

 at være fuldstændig elektroniske.
Dette er som sagt et forslag til udarbejdelse af et elektronisk  

 afstemningssystem.
Forslagsstillerne er åbne over for andre praktiske  

 udformninger af et system.
Det kan nævnes, at det også er muligt at indføre  

 elektronisk afstemning ved hjælp af trykknaptelefonen, hvor den  

 stemmeberettigede guides gennem systemet via det såkaldte  

 »voice-response«-system.
De fleste kender eller har hørt om metoden  

 f.eks. fra pengeinstitutterne: Man ringer til et nummer, hvorefter en  

 computerstemme i den anden ende spørger, hvad man vil høre nærmere om (tast  

 »1« for oplysning om saldo, tast »2« for oplysning om  

 bevægelser osv.). Da ca. 90 pct. af danske husstande i dag har en  

 trykknaptelefon, kræver dette system, at der opstilles  

 »stemmetelefoner« på posthuse eller lignende for de 10 pct., der  

 ikke har en trykknaptelefon.
Dette system har de fordele, at det ikke er  

 nødvendigt at bevæge sig ud af huset for at stemme (godt for sofavælgere),  

 der kræves »kun« investering i computersystemer (ingen  

 stemmemaskiner), det gøres endnu lettere at afholde afstemninger, og på  

 længere sigt vil det betyde lavere omkostninger ved folkeafstemninger.
For alle ideer til udformning af et elektronisk afstemningssystem er det  

 dog vigtigt, at de gennemarbejdes i samarbejde med telefonselskaber,  

 Indenrigsministeriets valgteknikere, Registertilsynet og andre relevante  

 parter.
Forslagsstillerne forestiller sig, at der bliver nedsat en  

 arbejdsgruppe, der skal fremkomme med et forslag til en praktisk  

 gennemførelse af elektronisk afstemning.
Dette forslag kan i sidste ende være  

 forskellig fra de her skitserede forslag, f.eks. på grund af disses tekniske  

 eller sikkerhedsmæssige begrænsninger.
Konklusion Indførelse af elektronisk stemmeafgivning har de fordele, at det bliver  

 væsentlig lettere at afholde valg og folkeafstemninger, det bliver med tiden  

 billigere at afholde folkeafstemninger, og det skaber grundlag for, at der  

 med tiden også kan afholdes flere folkeafstemninger uden alt for store  

 omkostninger.
Forslagsstillerne er åbne over for forslag til den praktiske  

 gennemførelse.
Det væsentlige er, at der bliver taget beslutning om  

 indførelse af elektronisk stemmeafgivning.
Skriftlig fremsættelse Kim Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om brug af elektronisk  

 stemmeafgivning i forbindelse med valg og folkeafstemninger.
(Beslutningsforslag nr.
B 1).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
