 I medfør af § 1, § 4, stk. 2 og 3, § 5, § 8 og § 15, stk. 3, i lov nr. 341  

 af 14. maj 1992 om opdræt af vildt og ræve og tekstanmærkning nr. 59 ad § 24  

 på finansloven for 1995 samt efter bemyndigelse fra landbrugs- og  

 fiskeriministeren fastsættes:
 § 1.  Bekendtgørelsen finder anvendelse på opdræt af  

 fjervildt med en årlig produktion på over 250 fugle eller 600 æg.
 Stk. 2.  Ved fjervildt forstås fasaner, agerhøns,  

 herunder rødhøns og stenhøns, samt gråænder.
 Stk. 3.  Fjervildt i zoologiske haver, dyreparker og  

 lignende, som kræver politiets tilladelse efter dyreværnsloven, er ikke  

 omfattet af bekendtgørelsen.
 § 2.  En bedrift til fjervildt skal før ibrugtagning  

 af ejeren anmeldes til registrering i Veterinærdirektoratet.
 Stk. 2.  Anmeldelse skal foretages på et skema  

 rekvireret i Veterinærdirektoratet, Rolighedsvej 25, 1958 Frederiksberg C.
 § 3.  Ejeren af en registreret bedrift med fjervildt  

 skal skriftligt underrette Veterinærdirektoratet om adresseændring,  

 ejerskifte, bortforpagtning eller ophør med hold af fjervildt senest en måned  

 efter, at ændringen er sket.
Fasaner § 4.  I opdrætshuse må der højst være 30 fjersatte  

 fasankyllinger pr. m2 gulvareal.
 § 5.  Fasaner over 3 uger skal have adgang til en  

 netoverdækket løbegård med jordbund (voliere).
 Stk. 2.  Indebærer driftsplanen, at fasanerne skal  

 overflyttes til koldhus med tilknyttet løbegård, kan udsætningen dog udskydes  

 i op til 2 uger, hvis temperaturen er så lav, at den er skadelig for  

 fasanerne.
 § 6.  Volieren skal have en højde på mindst 170 cm  

 målt fra jordbunden til overdækket og et grundareal, der opfylder kravene i  

 bilag 1.
 Stk. 2.  Volierens sider skal bestå af trådvæv og fra  

 jorden og op til mindst 30 cm's højde være beklædt med et fast og lægivende  

 materiale.
Stk. 3.  Volieren skal være dækket af et stramtsiddende  

 og eftergiveligt net.
Nettet må ikke være af metal.
 Stk. 4.  I volieren skal være en overdækning, der sikrer  

 alle fuglene ly.
 § 7.  I volieren skal mindst 50 cm over jorden være  

 anbragt siddepinde eller lignende.
Agerhøns § 8.  En æglægningsvoliere til et agerhønsepar skal  

 have et bundareal på mindst 6.750 cm2, hvor bredden skal være mindst 45 cm.  

 Højden skal være mindst 50 cm.
 Stk. 2.  I såvel udendørs æglægningsvolierer som i  

 æglægningsvolierer i overdækkede haller skal mindst en tredjedel af  

 bundarealet bestå af fast bund med sand.
 Stk. 3.  Den resterende del af æglægningsvolierens bund,  

 jf. stk. 2, skal bestå af trådvæv, der har en maskevidde på højst 1 x 1/2  

 tomme (1 tomme = 2,54 cm).
 Stk. 4.  I overdækkede haller skal mindst 1/3 af længden  

 af alle æglægningsvolierernes sidevægge bestå af et lægivende,  

 uigennemsigtigt materiale.
 Stk. 5.  Hvis der opstår vindsluser i overdækkede  

 haller, skal hallerne opdeles i mindre sektioner ved montering af skillevægge  

 af nødvendig højde og længde for at undgå træk.
Stk. 6.  I overdækkede haller skal mindst 1/4 af  

 æglægningsvolierens overdækning bestå af et stramtsiddende og eftergiveligt  

 net.
Nettet må ikke være af metal.
Stk. 7.  Udendørs æglægningsvolierer skal være forsynet  

 med lægivende, uigennemsigtige sidevægge samt vandtæt overdækning i en sådan  

 udstrækning, at sandbadet altid er tørt.
Den vandtætte overdækning må højst  

 udgøre 3/4 af æglægningsvolierens samlede overdækning.
Den lægivende,  

 uigennemsigtige del af sidevæggen skal mindst andrage en tredjedel af  

 sidevæggens samlede længde.
Stk. 8.  Den resterende del af æglægningsvolierens  

 overdækning, jf. stk. 7, skal bestå af et stramtsiddende og eftergiveligt  

 net.
Nettet må ikke være af metal.
 Stk. 9.  Ved en overdækket hal forstås en bygning med  

 skråtag, lægivende gavle, men uden sidevægge med plads til to rækker  

 æglægningsvolierer adskilt af en midtergang og med den ene række endevægge i  

 flugt med eller uden for tagskæg.
 § 9.  I opdrætshuse må der højst være 50 fjersatte  

 agerhønsekyllinger pr. m2 gulvareal.
 § 10.  Agerhøns over 4 uger skal have adgang til en  

 netoverdækket løbegård med jordbund (voliere).
 Stk. 2.  Indebærer driftsplanen, at agerhønsene skal  

 overflyttes til koldhus med tilknyttet løbegård, kan udsætningen dog udskydes  

 i op til 2 uger, hvis temperaturen er så lav, at den er skadelig for  

 agerhønsene.
 § 11.  Volieren skal have en højde på mindst 170 cm  

 målt fra jordbunden til overdækket og et grundareal, der opfylder kravene i  

 bilag 1.
 Stk. 2.  Volierens sider skal bestå af trådvæv og fra  

 jorden og op til mindst 30 cm's højde være beklædt med et fast og lægivende  

 materiale.
Stk. 3.  Volieren skal være dækket af et stramtsiddende  

 og eftergiveligt net.
Nettet må ikke være af metal.
 Stk. 4.  I volieren skal være en overdækning, der sikrer  

 alle fuglene ly.
Gråænder § 12.  I opdrætshuse må højst være 20 fjersatte  

 ællinger pr. (m2) gulvareal.
 § 13.  Ællinger over 2 uger skal have adgang til en  

 løbegård med jordbund samt sø, vandhul eller lignende.
 § 14.  Løbegården skal have en hegnshøjde på mindst  

 120 cm og et grundareal, der opfylder kravene i bilag 1.
Stk. 2.  Løbegårdens sider skal bestå af trådvæv.
Hegnet  

 skal øverst og nederst være strømførende.
 § 15.  Holdes ænder over 8 uger på stald eller  

 lignende, må der højst være 5 ænder pr. (m2).
Almindelige bestemmelser § 16.  Volierer skal være omgivet af et hegn, der yder  

 effektiv beskyttelse mod rovdyr.
 Stk. 2.  Indhusning af rovdyr og fjervildt i samme  

 bygning (hal) er ikke tilladt.
 Stk. 3.  Hvis der er mindre end 50 meter mellem et  

 fjervildthold og et rovdyrhold, skal den del af hegnet om fjervildtholdet,  

 der vender hen mod rovdyrholdet, bestå af uigennemsigtigt materiale og  

 iøvrigt opfylde kravene til hegn for det pågældende fjervildthold, jf. dog  

 stk. 4.
 Stk. 4.  Kravet i stk. 3 bortfalder, hvis den del af  

 rovdyrholdets hegn, der vender mod fjervildtholdet, består af uigennemsigtigt  

 materiale.
 § 17.  Volierer og løbegårde skal holdes i forsvarlig  

 stand.
 § 18.  Anvendelse af fjerpilningshæmmende midler af  

 metal er ikke tilladt.
 § 19.  Indtil den 31. december 1998 er anvendelse af  

 fjerpilningshæmmende midler af plastic tilladt, såfremt betingelserne i bilag  

 2 er opfyldt.
 § 20.  Næbtrimning må højst omfatte overnæbbets  

 hornspids.
§ 21.  Personer, der forestår driften af et opdræt af  

 fjervildt, skal have gennemgået et af Veterinærdirektoratet godkendt kursus i  

 opdræt af fjervildt.
Kurset skal være gennemgået inden 1 år efter, at den  

 pågældende har overtaget ansvaret for driften.
 Stk. 2.  Undtaget fra kravet i stk. 1 er personer, der  

 kan dokumentere, at de inden for de sidste 10 år fra ansøgningsdato har  

 forestået driften af et opdræt af fjervildt som nævnt i § 1, stk. 1, i mindst  

 2 år.
 § 22.  Forud for udførsel af fjervildt til lande, der  

 tillader jagtformer, som det her i landet af dyreværnsmæssige grunde er  

 forbudt at anvende på den pågældende dyreart, skal eksportøren afgive en  

 skriftlig erklæring til Veterinærdirektoratet om formålet med eksporten.
 § 23.  En bedrift med fjervildt underkastes  

 rutinemæssigt uanmeldt tilsyn af Veterinærdirektoratet.
 Stk. 2.  Såfremt forholdene måtte give anledning hertil,  

 kan yderligere tilsynsbesøg aflægges.
 § 24.  Til dækning af udgifterne ved registrering af  

 en bedrift med fjervildt, jf. § 2, opkræves et gebyr på 320,00 kr.
Stk. 2.  Til dækning af udgifterne ved det i § 23, stk.  

 1, nævnte tilsyn opkræves en årlig afgift på 595,00 kr.
Herudover betales der  

 i forbindelse med aflæggelsen af det i § 23, stk. 2, nævnte tilsynsbesøg  

 350,00 kr. for første påbegyndte time.
For hver efterfølgende påbegyndte  

 halve time betales 175,00 kr.
 Stk. 3.  For erindringsskrivelser vedrørende ikke  

 rettidig betaling opkræves et gebyr på 40 kr.
 Stk. 4.  Ved for sen betaling opkræves 1,3 pct. pr.  

 påbegyndt måned fra kravets forfaldsdag.
 Stk. 5.  Der er udpantningsret for de i stk. 1-2 nævnte  

 beløb, jf. § 8, stk. 3, i lov om opdræt af vildt og ræve.
 § 25.  Med bøde straffes den, der overtræder §§ 2-4, §  

 5, stk. 1, §§ 6 eller 7, § 8, stk. 1-8, § 9, § 10, stk. 1, §§ 11-15, § 16,  

 stk. 1-3, §§ 17, 18 eller 20, § 21, stk. 1, eller § 22.
§ 26.  For en overtrædelse, der begås af et  

 aktieselskab, andelsselskab, anpartsselskab eller lignende, kan der i medfør  

 af § 15, stk. 4, i lov om opdræt af vildt og ræve pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der efter samme  

 bestemmelse pålægges kommunen eller det kommunale fællesskab bødeansvar.
 § 27.  Bekendtgørelsen træder i kraft den 15. november  

 1995.
 Stk. 2.  For bedrifter med fjervildt, der er etableret  

 før den 1. august 1993, træder reglerne i § 4, §§ 6-7, § 9, §§ 11-12 og §§  

 14-15 i kraft den 1. januar 1997.
 Stk. 3.  Bekendtgørelse nr. 592 af 9. juli 1993 om  

 opdræt af fjervildt ophæves.
Veterinærdirektoratet, den 3. november  

 1995 Erik Stougaard / Henrik Bak Bilag 1 Arealkrav til volierer og løbegårde:
Bilag 2 Betingelser for anvendelse af fjerpilningshæmmende midler af  

 plastic:
