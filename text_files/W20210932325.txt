Pressenævnets kendelse i sag nr. 2021-80-0641 Ugeavis var berettiget til at afvise læserbrev En person klagede over, at Ugeavisen Slagelse-Korsør-Skælskør ikke ville bringe hans læserbrev.
Da redaktøren som udgangspunkt er berettiget til at redigere mediet og beslutte, hvad man vil bringe, afviste Pressenævnets formand klagen.
 [Klager] har klaget over Ugeavisen Slagelse-Korsør-Skælskørs afvisning af at bringe hans læserbrev, idet han mener, at god presseskik er tilsidesat.
 Af [Klager]s læserbrev fremgår følgende:
 Indlæg til Ugeavisen Slagelse, Korsør, Skælskør.
 Synspunkt/Politik.
 [Parti A]s Journalistiske frontkæmper [Politiker 2], har i Ugeavisen a 14 april 2021 et par indlæg, hvor han overser et par ting.
 [Politiker 1] er ikke valgt ind i Folketinget som repræsentant for Slagelse/Korsør Kredsen, men som repræsentant for Holbæk Kredsen, hvor han var opstillet ved valget i 2019, så hans Borgmester hedder [Politiker 3], så det er vel hende [Politiker 1] skal tale med, da det er det område han repræsenterer, i hvert fald til efter et valg, og så er den repræsentation, som det ser ud pt. måske lidt usikker. [Parti A] i Slagelse/Korsør Kredsen er vel stadig, til næste valg, repræsenteret af [Politiker 4], der også er Byrådsmedlem i Greve, hvilket må give lidt splittelse i visse situationer.
[Politiker 2] overser totalt, at [Parti B] i Slagelse/Korsør/Skælskør, har opstillet en Minister ([Politiker 5]) som Folketingskandidat, så man har faktisk en linje ind i den nuværende regering.
Dette bare for at få tingene helt på plads.
Jeg ser ovenikøbet, at [Politiker 1] har [Politiker 5] i et af de utallige samråd onsdag, så han må da vide det.
Nå, han har nok så travlt med, at sparke åbne døre ind, at han i sin iver har glemt det.
 Hvorfor [Personen] ikke har henvendt sig til [Politiker 1] siden Valget, det kan vi jo så hver især, gøre os vores tanker om.
Med venlig hilsen [Klager] [Adressen], 4200 Slagelse.  [Klager] har til støtte for klagen blandt andet anført, at Ugeavisen Slagelse-Korsør-Skælskør den 20. april 2021 har afvist at bringe hans læserbrev med begrundelsen, at den indeholder unødvendige og perfide personangreb.
Afvisningen er udtryk for censur, hvilket en hel del personer er enige med ham i, og flere af disse personer har opfordret ham til at klage over afvisningen og især begrundelsen.
 Pressenævnets formand, Jens Kruse Mikkelsen, udtaler:
 [Klager] har klaget over, at Ugeavisen Slagelse-Korsør-Skælskør har afvist at bringe hans læserbrev.
Det er Pressenævnets opfattelse, at der gælder et almindeligt princip om, at redaktøren som udgangspunkt er berettiget til at redigere mediet og beslutte, hvad man vil bringe i avisen.
Det bemærkes dog generelt, at en avis (redaktøren) på baggrund af sin egen eller sine medar-bejderes adfærd kan have forpligtet sig til at bringe en given omtale.
 Pressenævnet finder det ikke dokumenteret, at Ugeavisen Slagelse-Korsør-Skælskør har påtaget sig en forpligtelse til at bringe [Klager]s læserbrev.
 Klagen afvises herefter som åbenbart grundløs, jf. medieansvarslovens § 43, stk. 2, nr. 1.
