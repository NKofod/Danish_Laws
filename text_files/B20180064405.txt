Bekendtgørelse om oprettelse af producentorganisationer og sammenslutninger af producentorganisationer i mælkesektoren I medfør af § 1, stk. 1-4, § 1a, stk. 1-4, § 3, § 4, stk. 1, og § 24 i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven) jf. lovbekendtgørelse nr. 231 af 22. marts 2018, fastsættes efter bemyndigelse i henhold til § 5, stk. 1, nr. 1, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Anvendelse § 1. Bestemmelserne i denne bekendtgørelse vedrører anerkendelse af producentorganisationer og sammenslutninger af producentorganisationer for mælk og mejeriprodukter.
Kapitel 2 Definitioner § 2. Ved en producentorganisation forstås i denne bekendtgørelse en juridisk person, der opfylder bestemmelserne i artikel 161 i Europa-Parlamentets og Rådets forordning (EU) nr. 1308/2013 af 17. december 2013.
 Stk. 2. Ved en sammenslutning af producentorganisationer forstås en sammenslutning af to eller flere producentorganisationer, som alle hver for sig er godkendte efter denne bekendtgørelses bestemmelser.
 Stk. 3. Ved en mælkeproducent forstås i denne bekendtgørelse en fysisk eller juridisk person, der råder over en eller flere besætninger af malkekøer, og som leverer mælk til et mejeri, der er godkendt som første opkøber af råmælk.
Kapitel 3 Obligatorisk digital kommunikation § 3. Al skriftlig kommunikation med Landbrugsstyrelsen i forbindelse med tilskud efter denne bekendtgørelse skal ske via e-mail.
Kapitel 4 Medlemmer og godkendelse § 4. En producentorganisation skal for at blive godkendt have mindst fem mælkeproducenter som medlemmer, der i kalenderåret, der ligger før ansøgningstidspunktet samlet leverede mindst tre millioner kg mælk til en eller flere godkendte første opkøbere af råmælk.
 Stk. 2. De i stk. 1 nævnte medlemmer skal være fysiske personer eller juridiske selvstændige enheder.
 Stk. 3. Producentorganisationer skal være registreret hos Erhvervsstyrelsen.
 § 5. Et medlem skal være tilsluttet en producentorganisation i mindst et år.
 Stk. 2. Medlemmer har en opsigelsesperiode på seks måneder.
 Stk. 3. Producentorganisationen oplyser Landbrugsstyrelsen om alle tilsluttede og fratrædende medlemmer inden den 30. juni hvert år.
 § 6. Producentorganisationen eller sammenslutningen af producentorganisationer skal for at blive godkendt fremsende vedtægter til godkendelse i Landbrugsstyrelsen.
Stk. 2. Producentorganisation eller sammenslutningen af producentorganisationer skal råde over et hovedkvarter.
Hovedkvarterets adresse skal fremgå af foreningens vedtægter.
 Stk. 3. Producentorganisationens vedtægter skal forpligte medlemmerne til at afsætte hele deres mælkeleverance gennem producentorganisationen.
 Stk. 4. Uanset stk. 3 kan det fremgå af vedtægterne, at producenten kan afsætte op til 15 pct. af sin mælkeproduktion direkte til forbrugere.
 Stk. 5. Uanset stk. 3 og 4 kan det fremgå af vedtægterne, at producenten kan afsætte op til 15 pct. af sin mælkeleverance til en eller flere andre aftager end producentorganisationen.
 § 7. En producentorganisation skal for at blive godkendt kunne dokumentere, at den er i stand til at varetage sine opgaver vedrørende koncentration af udbud samt afsætning af medlemmernes mælkeproduktion.
 Stk. 2. Landbrugsstyrelsen vurderer i medfør af stk.1, om producentorganisationen råder over det eventuelle personale, infrastruktur og udstyr, som er nødvendig for at kunne varetage de i stk. 1, nævnte opgaver.
 § 8. En mælkeproducent kan ikke være medlem af en producentorganisation på grundlag af de mængder mælk, vedkommende leverer til et andelsselskab, som han/hun er medlem af, og hvor leverancen er omfattet af en leverings- og/eller afsætningsforpligtelse ifølge andelsselskabets vedtægter.
 § 9. Landbrugsstyrelsen forestår godkendelser af producentorganisationer og sammenslutninger af producentorganisationer.
Kapitel 5 Outsourcing § 10. Såfremt en producentorganisation eller en sammenslutning af producentorganisationer ønsker at outsource sine opgaver, skal Landbrugsstyrelsens godkendelse indhentes, forinden outsourcing kan finde sted.
 Stk. 2. Godkendelse i medfør af stk. 1 kan kun finde sted, såfremt producentorganisationen eller sammenslutningen af producentorganisationer forbliver ansvarlig for gennemførelsen af de outsourcede aktiviteter.
 Stk. 3. Godkendelse af outsourcing i medfør af stk. 1 kan kun meddeles, såfremt Landbrugsstyrelsen skønner, at den ønskede outsourcing er hensigtsmæssig for at løse de opgaver, der er nævnt i § 7, stk. 1.
Kapitel 6 Forhandlinger med mejerier § 11. En producentorganisation, der ønsker at føre forhandlinger i medfør af artikel 149 i Europa-Parlamentets og Rådets forordning (EU) nr. 1308/2013 af 17. december 2013, skal underrette Landbrugsstyrelsen herom inden forhandlinger med den virksomhed, hvormed der føres forhandlinger, påbegyndes.
 Stk. 2. Underretning i medfør af stk. 1, skal indeholde oplysninger om de mængder mælk, der skal være genstand for forhandlinger.
 Stk. 3. Manglende eller urigtig underretning i medfør af denne bestemmelse medfører, at forhandlingerne ikke vil være gyldige i henhold til reglerne i denne bekendtgørelse og Europa-Parlamentets og Rådets forordning (EU) nr. 1308/2013 artikel 149.
Kapitel 7 Tilbagekaldelse af anerkendelse og straffebestemmelse § 12. Godkendelser efter denne bekendtgørelse og bestemmelser i bagvedliggende EU-forordninger, som er meddelt på baggrund af ansøgers urigtige eller vildledende oplysninger, kan tilbagekaldes.
 § 13. Med bøde straffes den der overtræder § 4, § 5, § 6, stk. 1 .
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 8 Kontrol § 14. Landbrugsstyrelsen forestår den fysiske og administrative kontrol.
Kapitel 9 Ikrafttrædelse § 15. Bekendtgørelsen træder i kraft den 1. juli 2018.
 Stk. 2. Bekendtgørelse nr. 368 af 11. april 2013 om oprettelse af producentorganisationer og sammenslutninger af producentorganisationer i mælkesektoren ophæves.
