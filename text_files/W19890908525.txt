Ankestyrelsens principafgørelse O-42-89 om enuresis - afskrivning og forventede reparationer af vaskemaskine - merudgifter ved forsørgelsen Resume:
 Afskrivning og forventede reparationer af vaskemaskine kunne ikke medtages ved beregningen af merudgifter ved forsørgelse af barn, der var vådligger (enuresis).
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 637 af 27. september 1989 - § 48 Vejledninger:
Socialministeriets vejledning af 3. juli 1987 om hjælp efter bistandslovens § 48 - pkt. 22 Sagsfremstilling:
Merudgifterne i et kalenderår som følge af B's lidelse var opgjort til 2.428 kr.
Heri indgik et beløb på 678 kr. til afskrivning af vaskemaskine.
 Amtsankenævnet fandt, at der som følge af B's lidelse kunne bevilges hjælp i henhold til bistandslovens § 48, stk. 1, idet merudgifterne til vask, afskrivning af vaskemaskine, slitage af sengetøj og madras samt tøj ville overstige bagatelgrænsen på 2.400 kr. i løbet af et kalenderår.
Sagen blev anket af det sociale udvalg, der anførte, at afskrivning og reparation af vaskemaskine i al væsentlighed måtte afholdes af familiens almindelige husholdningsregnskab.
Merudgiften ville derfor ikke overskride bagatelgrænsen på 2.400 kr. pr. år, som er en forudsætning for at få økonomisk hjælp.
 Ankestyrelsen antog sagen til principiel behandling med henblik på, om afskrivning og anslåede udgifter til fremtidige reparationer af vaskemaskine skulle indgå i beregningen af merudgifter ved forsørgelsen af børn, der lider af enuresis.
 Afgørelse:
 Kun aktuelle udgifter kunne medtages ved opgørelse af merudgifter, og afskrivning og forventede reparationsudgifter kunne ikke betragtes som aktuelle udgifter.
 Afskrivninger og forventede reparationsudgifter kunne derfor ikke medtages i beregningen af merudgifterne som følge af handicappet ved forsørgelsen af B.
 Ankestyrelsen ændrede således amtsankenævnets afgørelse.
Familien var dog berettiget til den ved amtsankenævnets afgørelse tilståede hjælp indtil udgangen af kalenderåret, såfremt betingelserne i øvrigt for hjælp efter bistandslovens § 48, stk. 1, fortsat var opfyldt, jf.
Socialministeriets vejledning om hjælp efter bistandslovens § 48 af 3. juli 1987, pkt. 12, der udtaler, at har en familie selv afholdt løbende udgifter, der overstiger 2.400 kr. i løbet af året, skal hele beløbet udbetales.
