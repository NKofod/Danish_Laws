Fremsat den 31. marts 2017 af Kim Christiansen (DF), Claus Kvist Hansen (DF), Karsten Hønge (SF) og Jacob Mark (SF) Forslag til folketingsbeslutning om en autorisationsordning for parkeringsselskaber og obligatorisk uddannelse af parkeringsvagter Folketinget pålægger regeringen at indføre en autorisationsordning for parkeringsselskaber og et krav om obligatorisk uddannelse af parkeringsvagter.
Der skal bl.a. indføres:
  Et obligatorisk kursusforløb for parkeringsvagter med gennemgang af lovgrundlag, herunder regler for skiltning, adfærdspolitik, konflikthåndtering, førstehjælp og håndtering af diverse forseelser.
  Krav om, at parkeringsvagter skal have ren straffeattest, bære uniform og bære synligt identitetskort.
  Fast aflønning af parkeringsvagter, der ikke må være afhængig af antallet af pålagte afgifter.
  Etablering af et sæt minimumsregler med krav om bl.a. saglig sagsbehandling, let tilgængelig klageadgang, herunder adgang til at klage elektronisk, og klar og tydelig klagevejledning.
Bemærkninger til forslaget Der er behov for at indføre fælles regler og standarder for parkeringsselskaberne og deres ansatte af hensyn til forbrugerbeskyttelsen og retssikkerheden.
Som bilist skal man trygt kunne regne med, at kontrol og udstedelse af parkeringsafgifter sker under ordnede forhold og på en ensartet måde, uanset hvor i landet man parkerer.
I dag hersker der uregulerede tilstande på landets parkeringspladser til gene for bilisternes tryghed og retssikkerhed.
Mange forskellige parkeringsselskaber, efter det oplyste minimum 32, udfører deres hverv uden autorisation, da der netop ikke findes en autorisationsordning, og mange selskaber benytter personale, der ikke er uddannet til opgaven.
Det fremgår således af Danske Private Parkeringsselskabers Brancheforenings hjemmeside (www.dppb.dk), at foreningen alene har tre medlemmer.
DF og SF ønsker en autorisationsordning, som minder om den, der eksisterer for vagtvirksomheder, hvor der i dag stilles en række krav til både virksomheden og dens personale.
Kravene til vagtvirksomheder, herunder de specifikke krav til vagtvirksomheders personale, kan findes på politiets hjemmeside (www.politi.dk) under »Borgerservice«.
Autorisationen af parkeringsselskaberne kunne f.eks. ske som en ISO-certificering.
 DF og SF foreslår således, at der indføres en autorisationsordning for parkeringsselskaber og obligatorisk uddannelse af personalet, der indeholder følgende elementer:
 Et nærmere fastlagt obligatorisk kursusforløb af kortere varighed for parkeringsvagter.
Indholdet bør omfatte lovgrundlaget, reglerne for og forståelsen af skilte, håndtering af diverse forseelser, adfærd som parkeringsvagt, konflikthåndtering og førstehjælp.
Uddannelsen som beskrevet i overenskomsten for parkeringsvagter skal danne grundlag for det obligatoriske kursusforløb.
  Parkeringsvagter skal bære synlige identitetskort med billede, unikt tjenestenummer og angivelse af, hvilket parkeringsselskab de er ansat i.
  Parkeringsvagter skal til enhver tid have en ren straffeattest.
  Parkeringsvagter skal være uniformerede, og det skal tydeligt fremgå af uniformen, hvilket parkeringsselskab de repræsenterer.
  Parkeringsvagter skal aflønnes med fast løn, der således ikke må være afhængig af antallet af pålagte afgifter.
  Parkeringsselskaberne skal følge et sæt minimumsregler, der fastsættes nærmere i samarbejde med brancheforeningen og som minimum indeholder følgende:
  Krav om saglig og reel sagsbehandling af klager.
  Klageadgangen skal være simpel og let tilgængelig.
  Det skal være muligt at klage elektronisk.
  Betalingsfristen skal sættes i bero, når parkanten indgiver en klage.
  Særligt aftalte regler mellem en pladsejer og et parkeringsselskab om observationstid skal fremgå tydeligt af skiltningen på pladsen.
  Det skal fremgå af parkeringsafgiften, hvortil der kan klages, og at parkeringsselskabet er tilknyttet ankenævnet.
  Klagevejledningen skal påføres hver enkelt parkeringsafgift, og henvendelse fra parkeringsselskabet, herunder rykkere og afgørelser etc., og klagevejledningen skal leve op til centralt fastsatte formkrav.
Skriftlig fremsættelse Kim Christiansen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en autorisationsordning for parkeringsselskaber og obligatorisk uddannelse af parkeringsvagter.
(Beslutningsforslag nr.
B 122) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
