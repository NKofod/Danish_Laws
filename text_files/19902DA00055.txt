Nr BTB 55 Betænkning over Forslag til folketingsbeslutning om at åbne adgang til  

 hjerte- og levertransplantationer i Århus Amtskommune   

 Nr B 55 1990-91, 2. samling Afgivet af Sundhedsudvalget Afgivet: 19910521 Udvalget har behandlet beslutningsforslaget i en række møder og har herunder stillet spørgsmål til sundhedsministeren, som denne har besvaret skriftligt.
 Der er af et flertal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Fremskridtspartiets og Centrum-Demokraternes medlemmer af udvalget)  

 beslutningsforslaget til vedtagelse med det stillede ændringsforslag.
 Et mindretal (Det Konservative Folkepartis, Venstres, Socialistisk  

 Folkepartis og Det Radikale Venstres medlemmer af udvalget) indstiller  

 beslutningsforslaget til forkastelse og vil stemme imod det stillede  

 ændringsforslag.
 Et flertal inden for mindretallet (Det Konservative Folkepartis og  

 Venstres medlemmer af udvalget) indstiller beslutningsforslaget til  

 forkastelse, fordi Sundhedsstyrelsen, der er landets øverste sundhedsfaglige  

 myndighed, på grundlag af en rent lægefaglig vurdering skønner, at det ikke  

 vil være forsvarligt på nuværende tidspunkt, mens hjerte- og  

 levertransplantationer endnu er under indkøring, at etablere flere centre for  

 transplantation af disse organer.
Mindretallet lægger endvidere særlig vægt på, at Sundhedsstyrelsen  

 oplyser, at der er tale om en betydelig forhøjet risiko for de pågældende  

 patienter, hvis de relativt få transplantationer, der på grund af  

 donorsituationen kan blive tale om, bliver fordelt på 2-3 centre, inden  

 transplantationsbehandlingerne er blevet rutine i Danmark.
Vedtagelse af  

 beslutningsforslaget vil samtidig indebære, at grundlaget for  

 transplantationsaktiviteten på Rigshospitalet forsvinder, fordi ekspertisen  

 ikke kan fastholdes med et halveret aktivitetsniveau og omkostningerne bliver  

 for store.
Det vil i praksis betyde, at hjerte- og  

 levertransplantationsprogrammet i Danmark skal starte forfra i Århus.
Et mindretal inden for mindretallet (Socialistisk Folkepartis medlem af  

 udvalget) vender sig på det skarpeste mod oprettelse af endnu et  

 transplantationscenter.
Det er en beslutning helt uden saglig begrundelse.
Med det antal donorer, der i dag er til rådighed, vil der blive alt for  

 lang tid mellem de transplantationer, som den enkelte kirurg kommer til at  

 udføre, og der vil ikke blive oparbejdet den nødvendige rutine.
Samtidig vil  

 udgifterne til operationshold og døgnberedskab blive fordoblede, uden at det  

 kommer nogen til gode.
 Det er dybt beklageligt, at lokalpatriotiske hensyn på denne måde  

 tilsidesætter hensynet til den bedst mulige behandling for den enkelte  

 patient, og det er lige så beklageligt, at der fra udvalgsflertallets side  

 lades fuldstændig hånt om en vurdering af, om en sådan opprioritering af  

 transplantationskirurgien er den mest ønskelige udvikling for det danske  

 sundhedsvæsen.
 Et andet mindretal inden for mindretallet (Det Radikale Venstres medlem af  

 udvalget) udtaler følgende:
Mindretallet tager afstand fra beslutningen om at oprette endnu et  

 transplantationscenter i Danmark.
Med det antal donorer, der i dag er til  

 rådighed, vil der blive alt for lang tid mellem de transplantationer, det  

 enkelte lægehold kommer til at udføre, og der vil ikke blive oparbejdet den  

 nødvendige rutine på nogen af operationsstederne.
Det er en fagligt uforsvarlig og en kostbar beslutning.
De detaljer, der  

 er kommet frem under udvalgsbehandlingen, har bekræftet dette, og det er dybt  

 betænkeligt, at fletallet på denne måde sidder lægefaglige advarsler  

 overhørig.
 Mindretallet skal afslutningsvis beklage, at det ikke er lykkedes  

 sundhedsministeren at give tilstrækkeligt håndfaste tilsagn om et øget  

 samarbejde mellem de kvalificerede lægehold, der findes flere steder i  

 landet.
 Hvis en samarbejdsplan var blevet udarbejdet, var grundlaget for forslaget  

 faldet bort, og beslutningen om at oprette to transplantationscentre var  

 næppe blevet gennemtrumfet.
 Et andet mindretal (Kristeligt Folkepartis medlem af udvalget) vil  

 redegøre for sin stilling til beslutningsforslaget og til det stillede  

 ændringsforslag ved 2. behandling.
Ændringsforslag Af et flertal (S, FP og CD):
Til teksten 1) Efter den foreslåede tekst indsættes som nye afsnit:
 »Det pålægges således sundhedsministeren at drage omsorg for, at  

 godkendelse til udtagelse af hjerter og lever, jf. § 15 i lov om ligsyn,  

 obduktion og transplantation m.v., inden 14 dage efter modtagelse af  

 ansøgningerne meddeles de 2 overlæger, som Sundhedsstyrelsen tidligere har  

 næget godkendelse på et usagligt grundlag.
Folketinget opfordrer til, at der etableres et ligeværdigt samarbejde  

 vedrørende hjerte- og levertransplantationer mellem Århus Universitets  

 Hospital og Rigshospitalet.« Bemærkninger Til nr. 1 Med ændringsforslaget pålægges det sundhedsministeren at godkende de to  

 læger, der af Sundhedsstyrelsen er nægtet autorisation til udtagelse af  

 hjerte og lever.
Samtidig opfordres der til samarbejde mellem Århus  

 Universitets Hospital og Rigshospitalet om hjerte- og levertransplantationer.
