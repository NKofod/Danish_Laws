Til samtlige kommunalbestyrelser (bygningsmyndigheden) Vedr. kondenserende kedler.
Energikrisen har skabt stor interesse for fyringsanlæg med stor  

 virkningsgrad, og en række nye kedelkonstruktioner er fremkommet i de seneste  

 par år.
En af disse konstruktioner er den såkaldte kondenserende kedel, som  

 er karakteristisk ved en lav røgtemperatur og et surt kondensat, der dannes  

 ved fortætning af røgens vandindhold såvel i kedel som i skorsten.
Afledningen af dette kondensat vil almindeligvis skulle ske ved tilledning  

 til ejendommens eksisterende afløbssystem.
I henhold til reglerne i  

 miljøministeriets bekendtgørelse nr. 174 af 29. marts 1974 om behandling af  

 sager om tilførsel af spildevand til vandløb, søer eller havet mv. skal  

 tilladelse til tilslutning af spildevand til offentlige og private  

 spildevandsanlæg indhentes hos kommunalbestyrelsen.
 I henhold til bygningsreglement-1982 skal afløbsinstallationer udføres i  

 overensstemmelse med Dansk Ingeniørforenings norm for afløbsinstallationer  

 (DS 432). I henhold til normen er det ikke tilladt at aflede stoffer i  

 koncentrationer, som kan skade afløbssystemet, og spildevandet skal derfor i  

 sådanne tilfælde passere en egnet udskiller eller neutralisator.
 Byggestyrelsen skal efter at have gennemgået disse problemer med  

 miljøstyrelsen meddele følgende:
Ved små kondenserende kedlers udledning af kondensat til et offentligt  

 ledningssystem vil tilledningen af kondensatet næppe have betydning hverken  

 kvantitativt eller kvalitativt.
Kondensattilførslen vil være ubetydelig i  

 forhold til en ejendoms samlede spildevandsmængde, og i hovedledningerne vil  

 der ske en opblanding med det øvrige spildevand, således at risikoen for  

 nedbrydning af ledningssystemet herved elimineres.
Derimod vil udledning af kondensat i en ejendoms interne afløbssystem i  

 almindelighed ikke være acceptabelt.
Kondensatet skal neutraliseres forinden  

 udledningen, og der skal i forbindelse med neutralisationen være etableret et  

 kontrol-sikkerhedssystem, der overvåger kondensatet, og som træder i  

 funktion, hvis den driftsmæssige kontrol svigter.
Disse betingelser lægges til grund ved udstedelse af boligministeriets  

 VA-godkendelser af kondenserende kedler.
Kondensat fra VA-godkendte  

 kondenserende kedler kan derfor udledes til afløbssystemet på de i  

 godkendelsen angivne betingelser, uden at der skal ske speciel behandling i  

 henhold til miljøministeriets forannævnte bekendtgørelse nr. 174.
 Byggestyrelsen er iøvrigt blevet opmærksom på, at udviklingen af  

 kondenserende kedler, der kan forsynes med henholdsvis gulflammebrændere  

 eller blåflammebrændere, har skabt en vis usikkerhed om, hvorvidt sådanne  

 anlæg skal tilsluttes en skorsten eller anden form for aftræk.
 Da blåflammebrændere under visse driftsbetingelser kan give sodbelægninger  

 i kedel og skorsten på linie med gulflammebrændere, skal byggestyrelsen  

 derfor præcisere, at kondenserende kedler skal tilsluttes en skorsten, der er  

 undergivet tilsyns- og rensningspligt.
 I det omfang der som følge af en kedels særlige konstruktion og  

 driftsforhold stilles særlige krav til skorstenen, dvs. krav der afviger fra  

 de generelle krav i bygningsreglement-1982, vil disse krav fremgå af  

 MK-godkendelsen af den pågældende kedel.
