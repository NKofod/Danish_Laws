Bilag 1 Tillægsbetænkning afgivet af Sundhedsudvalget den 6. april 2011 Tillægsbetænkning over Forslag til lov om ændring af sundhedsloven (Specialiseret behandling på Øfeldt Centret) [af Pia Christmas-Møller (UFG)] 1. Ændringsforslag Venstres, Dansk Folkepartis og Det Konservative Folkepartis medlemmer af udvalget har under den fornyede udvalgsbehandling stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 29. oktober 2010 og var til 1. behandling den 16. november 2010. Lovforslaget blev efter 1. behandling henvist til behandling i Sundhedsudvalget.
Udvalget afgav betænkning den 23. marts 2011. Lovforslaget var til 2. behandling den 31. marts 2011, hvorefter det blev henvist til fornyet behandling i Sundhedsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 3 spørgsmål til indenrigs- og sundhedsministeren til skriftlig besvarelse, som denne har besvaret.
3. Indstillinger Et flertal i udvalget (S, SF, RV, EL og Pia Christmas-Møller (UGF)) indstiller lovforslaget til vedtagelse i den affattelse, hvori det foreligger efter 2. behandling.
Et mindretal  i udvalget (V, DF og KF) indstiller lovforslaget til vedtagelse med det stillede ændringsforslag.
Såfremt ændringsforslaget ikke vedtages, vil mindretallet stemme hverken for eller imod lovforslaget.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et mindretal (V, DF og KF):
 1) Nr. 1 affattes således:
 »1. § 71 affattes således:
»§ 71. Indenrigs- og sundhedsministeren kan fastsætte nærmere regler om, at der ydes tilskud til anden behandling end nævnt i §§ 65-69, herunder behandling på Øfeldt Centret Aps.«« [Regionsrådet yder vederlagsfri optræning af personer med handicap ved Øfeldt Centret] Bemærkninger Til nr. 1 Det er i lovforslaget foreslået, at der i sundhedslovens § 79, stk. 3, skal indsættes en bestemmelse om, at regionsrådet pålægges at yde specialiseret, ambulant behandling til henviste patienter, der har bopæl i de regioner, hvor afdelinger af Øfeldt Centret er beliggende. Øfeldt Centret får således hjemmel i § 79 sammen med private, specialiserede sygehuse m.v.
Dermed vil patienter, der modtager optræning på Øfeldt Centret, blive omfattet af sundhedslovens regler om befordring eller befordringsgodtgørelse til sygehusbehandling.
 Det fremgår af bemærkningerne, at forslaget omfatter vederlagsfri optræning til patienter med svært fysisk handicap.
Ifølge Sundhedsstyrelsen adskiller Øfeldt Centret sig imidlertid afgørende fra specialsygehusene omfattet af § 79, stk. 2. Sundhedsstyrelsen har således oplyst, at specialsygehusene, jf. sundhedslovens § 79, er målrettet en konkret patientgruppe.
Karakteristisk for dem er, at de tilbyder intensive, målrettede, tværfaglige og helhedsorienterede behandlings- og rehabiliteringstilbud, som oftest er i stationært regi.
Hertil kommer, at der er tale om foreningsejede (nonprofit) specialsygehuse m.v. Øfeldt Centrets trænings-/behandlingstilbud er derimod karakteriseret ved at være monofaglige, målrettet alene den fysiske funktion og organiseret med konsultationer.
 Ifølge Sundhedsstyrelsen ligner Øfeldt Centrets tilbud således de øvrige tilbud i praksissektoren, herunder hos praktiserende læger, speciallæger, kiropraktorer, fysioterapeuter, psykologer, m.fl., som alle er karakteriseret ved overvejende at tilbyde monofaglige behandlingstilbud varetaget af forskellige autoriserede faggrupper inden for sundhedsområdet, og er primært organiseret med konsultationer.
 Der er desuden tale om en privat virksomhed, der tilbyder behandling med fortjeneste for øje.
Hvad angår hensynet til befordring, er det væsentligt, at Øfeldt Centrets træningsmetoder ikke er forbeholdt Øfeldt Centret.
F.eks. kan princippet om den intensive træning, som er en vigtig faktor i Øfeldt Centrets metoder, også anvendes af fysioterapeuter i praksissektoren.
Patienter med et svært fysisk handicap, som er berettiget til optræning på Øfeldt Centret, tilhører den patientgruppe, der efter sundhedsloven er berettiget til vederlagsfri fysioterapi.
Patienter behøver altså ikke nødvendigvis rejse langt for at få gavn af et væsentligt træningsprincip, som Øfeldt Centret har været med til at indføre.
I dag yder kommunerne vederlagsfri optræning på Øfeldt Centret med hjemmel i sundhedslovens § 140 a, mens regionerne yder tilskud til behandling af muskellidelser på Øfeldt Centret med hjemmel i sundhedslovens §§ 71 og 72. Bestemmelser om tilskud, personkreds m.v. er fastsat i bekendtgørelse om tilskud til optræning af handicappede og behandling af muskellidelser på Øfeldt Centret Aps.
De nærmere vilkår for tilskud, beskrivelse af ydelser m.v. fremgår af en overenskomst mellem Sygesikringens Forhandlingsudvalg og Teddy Øfeldt.
 Myndigheds- og finansieringsansvaret for den vederlagsfri optræning har tidligere været et regionalt myndigheds- og finansieringsansvar, men blev overflyttet fra regionerne til kommunerne den 1. august 2008. Det skete som led i kommunalreformens samling af ansvaret for træningsindsatsen, herunder vederlagsfri fysioterapi og andre tilbud til handicappede, hos kommunerne.
 Med ændringsforslaget foreslås det, at den vederlagsfri optræning på Øfeldt Centret føres tilbage til regionalt regi  præcis som det var tilfældet før lovændringen, der trådte i kraft den 1. august 2008, jf. lov nr. 539 af 17. juni 2008 (lovforslag nr. 141 B fra folketingsåret 2007-08, 2. samling). Overenskomsten med Øfeldt Centret føres således tilbage til regionerne fra kommunerne.
 Det foreslås, at § 71 ændres således, at det præciseres, at indenrigs- og sundhedsministerens hjemmel til at fastsætte nærmere regler om, at der ydes tilskud til anden behandling end nævnt i §§ 65-69, bl.a. omfatter behandling på Øfeldt Centret Aps.
 I den gældende bestemmelse i sundhedslovens § 72 er det fastsat, at indenrigs- og sundhedsministeren fastsætter nærmere regler for tilskud efter §§ 65-71.
I bekendtgørelse om tilskud til behandling og optræning på Øfeldt Centret Aps er det fastsat, at patienter i Region Sjælland og Region Hovedstaden efter lægehenvisning har ret til vederlagsfri optræning ved Øfeldt Centret.
Kommunerne i disse to regioner er efter bekendtgørelsen automatisk omfattet af overenskomsten.
I de øvrige regioner kan kommunerne vælge at tiltræde overenskomsten mellem Regionernes Lønnings- og Takstnævn og Øfeldt Centret.
 Indenrigs- og sundhedsministeren vil med hjemmel i § 71 og § 72 i bekendtgørelsen om tilskud til behandling og optræning på Øfeldt Centret Aps fastsætte, at regionsrådet yder vederlagsfri optræning på Øfeldt Centret til henviste patienter, der har bopæl i de regioner, hvor afdelinger af Øfeldt Centret er beliggende.
Louise Schack Elholm (V) Preben Rudiengaard (V) fmd.
Birgitte Josefsen (V) Sophie Løhde (V) Flemming Møller (V) Liselott Blixt (DF) Karin Nødgaard (DF) Vivi Kier (KF) Pia Christmas-Møller (UFG) nfmd.
Sophie Hæstorp Andersen (S) Flemming Møller Mortensen (S) Karen J.
Klint (S) Julie Skovsby (S) Karl H.
Bornhøft (SF) Jonas Dahl (SF) Manu Sareen (RV) Per Clausen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
