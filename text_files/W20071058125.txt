Erstatningsansvarslovens § 26, stk. 3 - krænkelsesgodtgørelse, nævnets j. nr. 06-520-01310/01311 N. j.nr. 06-520-01310/01311 Et ægtepar sad i deres stue, da der lød et brag.
Et øjeblik efter stod der 3 hætteklædte mænd, som beordrede ægteparret ned på gulvet.
Det blev råbt, at det var et røveri.
Kort efter blev manden bagbundet med gaffatape rundt om hænder og fødder og fik ligeledes tape for munden.
Røverne forlangte guld, penge, smykker og våben.
Hustruen fik en kniv for struben og ægtefællen en pistol for tindingen.
Hustruen blev herefter beordret ovenpå, hvor hun fandt sin taske og gav røverne sine kontanter, ligesom hun blev beordret til at udlevere smykker, frimærkesamling samt en møntsamling.
Mens hustruen var i soveværelset, hørte hun et råb fra stuen.
Den ene af de to røvere forlod soveværelset og løb nedenunder.
Det viste sig senere, at ægtefællen havde fået fravristet den ene røver pistolen og efterfølgende var blevet sparket i ryggen af den tilløbende røver.
Hustruen blev herefter beordret nedenunder igen.
Hun blev sat i en læderstol ved siden af ægtefællen, og de blev begge bundet fast til stolene med gaffatape.
Alle gardiner blev rullet for.
Der blev skåret hul i gaffatapen, så der kunne sættes et sugerør ind, og de fik serveret vand. 2 af røverne tog af sted med rovet, og den tredje blev der med pistolen et kvarters tid.
Gerningsmændene blev ikke fundet.
Begge ægtefæller fik varige mén af hændelsen, begge vurderet til 20 pct. af Arbejdsskadestyrelsen.
Erstatningsnævnet tilkendte ægteparret hver 10.000 kr. i krænkelsesgodtgørelse efter erstatningsansvarslovens § 26, stk. 3.
