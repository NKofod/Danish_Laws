 Ankestyrelsen har for nylig truffet principiel afgørelse i et antal  

 sager om tilbagebetaling.
I alle sager forelå standardblanketter, de såkaldte  

 »tilbagebetalingserklæringer«, ensidigt underskrevet af modtageren  

 af hjælpen.
Alle afgørelser indeholdt klagevejledning.
Nævnet havde i alle  

 tilfælde afvist at behandle sagerne, da klagefristen var overskredet, og da  

 der ikke var fundet særlig grund til fristoverskridelsen.
Skriftlige afgørelser Ankestyrelsen fandt, at tilbagebetalingserklæringer anses for skriftlige  

 afgørelser i forvaltningslovens forstand.
Ankestyrelsen tog ved afgørelserne udgangspunkt i, at der i dansk  

 forvaltningsret ikke gælder nogen almindelig regel om, at  

 forvaltningsafgørelser skal udfærdiges skriftligt.
Der gælder dog  

 undtagelser, f.eks. hvor det fremgår af lovgivningen eller af forholdets  

 natur (det pågældende aktstykke er bestemt til at skulle fremvises) eller der  

 foreligger forhold af så indgribende karakter, at der må anses at foreligge  

 en egentligt pligt til at meddele afgørelsen skriftligt.
For så vidt angår afgørelser om tilbagebetalingspligt er det ikke noget  

 krav efter bistandsloven, at afgørelserne skal meddeles skriftligt, ligesom  

 det heller ikke er noget krav, at der udfærdiges særlige ensidige erklæringer  

 om tilbagebetalingspligten, der underskrives af modtageren af hjælpen.  

 Ankestyrelsen finder heller ikke, at afgørelserne er af så indgribende  

 karakter, at der efter forvaltningslovens almindelige regler foreligger en  

 egentlig pligt til at meddele afgørelsen skriftligt.
Tages afgørelsernes  

 karakter imidlertid i betragtning, finder styrelsen, at det følger af god  

 forvaltningsskik, at afgørelserne meddeles skriftligt.
Afgørelserne bør derfor i overensstemmelse med en udtalelse fra  

 Folketingets Ombudsmand (beretningen for 1992 s.267) udformes i  

 overensstemmelse med de principper, der i øvrigt følges ved udformningen af  

 skriftlige afgørelser, det vil sige som en skrivelse, der er underskrevet af  

 den pågældende myndighed og stilet til modtageren af hjælpen.
Herved sikres  

 også dokumentation for, at hjælpsmodtageren ved hjælpens udbetaling er  

 bekendt med tilbagebetalingspligten, jfg bistandslovens § 26, stk. 2.
Begrundelse Derudover følger det af forvaltningslovens § 22, at afgørelserne skal være  

 ledsaget af en samtidig, skriftlig begrundelse.
De indholdsmæssige krav til  

 begrundelsen fremgår af forvaltningslovens § 24.
Af § 24, stk. 1, fremgår: » En begrundelse for en afgørelse skal  

 indeholde en henvisning til de retsregler, i henhold til hvilke afgørelsen er  

 truffet.
I det omfang, afgørelsen efter disse regler beror på et  

 administrativt skøn, skal begrundelsen tillige angive de hovedhensyn, der har  

 været bestemmende for skønsudøvelsen.« Af § 24, stk. 2, fremgår: »Begrundelsen skal endvidere om fornødent  

 indeholde en kort redegørelse for de oplysninger, som er tillagt væsentlig  

 betydning for afgørelsen.« I de sager som forelå for Ankestyrelsen var der alene ved afkrydsning  

 henvist til henholdsvis bistandslovens § 26, stk. 1, nr. 1 og bistandslovens  

 § 26, stk. 1, nr. 3. Bestemmelserne var optrykt på bagsiden af erklæringerne.
 Ankestyrelsen fandt, at disse henvisninger ikke i tilstrækkeligt omfang  

 opfyldte begrundelseskravet i forvaltningslovens § 24.
 I de sager, hvor der alene var henvist til bistandslovens § 26, stk. 1,  

 nr. 1, fandt Ankestyrelsen, at det af begrundelsen burde være fremgået,  

 hvilket led i § 26, stk. 1, nr. 1, afgørelsen var truffet i medfør af.  

 Endvidere burde det være fremgået af afgørelsen, hvilke omstændigheder der  

 havde medført, at tilfældene var henført under bestemmelsen.
 Det er således ikke tilstrækkeligt at angive »ubegrundet opgivelse af  

 arbejde.« Det bør af begrundelsen fremgå, hvilke konkrete  

 omstændigheder, der har medført, at opgivelse af arbejdet må anses for  

 ubegrundet.
 I de sager, hvor der alene var henvist til bistandslovens § 26, stk. 1,  

 nr. 3, fandt Ankestyrelsen, at det af begrundelsen burde være fremgået,  

 hvilke omstændigheder, der konkret forelå, som viste, at pågældende i løbet  

 af kortere tid ville være i stand til at tilbagebetale hjælpen.
Konklusion Ingen af de foreliggende afgørelser opfyldte således formkravene i  

 forvaltningslovens §§ 22 og 24.
 Ankestyrelsen fandt, at retsvirkningerne af den utilstrækkelige  

 begrundelse medførte en forlængelse af klagefristen og hjemviste herefter  

 sagerne til realitetsbehandling i nævnet.
