Skriftlig fremsættelse (15. marts 2018) Miljø- og Fødevareministeren (Esben Lunde Larsen):
 Herved tillader jeg mig for Folketinget at fremsætte:
Forslag til lov om tilbagebetaling af ulovlig og uforenelig statsstøtte i forbindelse med afgift til drikkevandsbeskyttelse (Lovforslag nr.
L 186) Dette lovforslag har til formål at gennemføre den tilbagesøgningspligt, som Europa-Kommissionen har pålagt den danske stat ved Kommissionens afgørelse af 16. oktober 2017 om støtteforanstaltning SA. 32874 (2012/C) [ex SA. 32874 (2011/NN] iværksat af Danmark (Kommissionens afgørelse).
Ved Kommissionens afgørelse er det fastslået, at lov nr. 1402 af 27. december 2008 om ændring af lov om vandforsyning m.v. og lov om miljømål m.v. for vandforekomster og internationale naturbeskyttelsesområder (Regulering af afgift til drikkevandsbeskyttelse m.v.) indebar statsstøtte i en periode fra 2009-2011, som var ulovlig og uforenelig med det indre marked.
Afgiften blev i perioden brugt til at finansiere grundvandskortlægningen.
 Kommissionens afgørelse omfatter landbrug og fødevareforarbejdende virksomheder, og fastlægger principperne for tilbagesøgning af den ulovlige statsstøtte, herunder for at EU-statsstøttereglerne tillader, at virksomheder modtager mindre støttebeløb (de minimis-støtte), og derfor kan Danmark undlade at kræve betaling for rabatter, der ikke har oversteget disse beløb.
Lovforslaget tilvejebringer hjemlen i dansk ret til at gennemføre Kommissionens afgørelse.
Lovforslaget tilvejebringer desuden bemyndigelse til, at miljø- og fødevareministeren kan fastsætte nærmere regler om opgørelse og tilbagebetaling af ulovlig og uforenelig statsstøtte, administration, frister, skriftlig og digital kommunikation m.v.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
