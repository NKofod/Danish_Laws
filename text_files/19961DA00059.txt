Nr BTB 59 Betænkning og indstilling vedrørende den af statsrevisorerne afgivne  

 endelige betænkning over statsregnskabet for finansåret 1994   

 Nr B 59 1996-97, 1. samling Afgivet af Finansudvalget Afgivet: 19961106 Finansudvalget har behandlet den af statsrevisorerne afgivne endelige betænkning over statsregnskabet for finansåret 1994 samt de af statsrevisorerne afgivne beretninger.
 Udvalget har i forbindelse med behandlingen af betænkningen og  

 beretningerne stillet spørgsmål til boligministeren og landbrugs- og  

 fiskeriministeren, hvis besvarelser er optrykt som bilag til nærværende  

 betænkning.
 Det bemærkes, at udvalget løbende har haft lejlighed til at behandle  

 statsrevisorernes beretninger og de rigsrevisorrapporter, der ligger til  

 grund for disse, efterhånden som de har foreligget, og at udvalget derfor  

 også i forbindelse hermed eller f.eks. i forbindelse med gennemgangen af de  

 årlige bevillingslovforslag har stillet spørgsmål til ministre, hvor der har  

 været anledning hertil.
Vedrørende den af statsrevisorerne afgivne beretning nr. 14/94 om  

 Videregående Uddannelsers Edb-system (VUE-projektet) bemærkes, at  

 Finansudvalget allerede i forbindelse med det af undervisningsministeren  

 fremsendte aktstykke nr. 335 af 22. maj 1995 havde indgående drøftelser om  

 projektet.
I aktstykket ansøgtes om en ekstrabevilling på 39 mio. kr. fordelt  

 over perioden fra 1995 til 1998, hvoraf en del skulle anvendes til  

 færdiggørelse af STADS (det studieadministrative (del)system i det samlede  

 projekt).
 Et flertal i Finansudvalget tiltrådte aktstykket den 21. juni 1995 med de  

 bemærkninger og under de forudsætninger, der er angivet i bilag 4 til  

 beretning nr. 14, side 60.
 Umiddelbart efter afgivelsen af rigsrevisionsberetningen om VUE-projektet  

 og med kendskab til de af statsrevisorerne afgivne bemærkninger til  

 beretningen tog Finansudvalget sagen op til fornyet indgående behandling,  

 hvorunder udvalget havde samråd med både finansministeren og  

 undervisningsministeren, som tillige besvarede en række spørgsmål fra  

 udvalget skriftligt.
Den 25. oktober 1995 afgav Finansudvalget den beretning over Videregående  

 Uddannelsers Edb-system (VUE-projektet), der er optrykt i statsrevisorernes  

 endelige betænkning side 233-234. I denne kritiserede udvalget bl.a. såvel  

 den tidligere som den nuværende undervisningsministers orientering af  

 udvalget i forbindelse med de opståede problemer i VUE-projektet og  

 finansministeren for den manglende orientering i forbindelse med  

 undervisningsministerens udkast til aktstykke til Finansministeriet, det  

 senere aktstykke nr. 335 af 22. maj 1995 vedrørende ekstrabevillinger til  

 VUE-projektet.
Udvalget tog til efterretning, at finansministeren over for  

 ministerierne ville præcisere, at der ville være behov for bevillingsmæssige  

 initiativer ved flerårige projekter med totaludgift, der var forelagt  

 Finansudvalget ved aktstykke, når det kunne forudses, at totaludgiften ville  

 blive overskredet, eller at projektet indholdsmæssigt måtte reduceres  

 væsentligt for at kunne holdes inden for den i aktstykket godkendte  

 totaludgift.
Efter afgivelsen af beretningen har udvalget modtaget  

 undervisningsministerens statusrapporteringer af ultimo oktober 1995, ultimo  

 januar 1996, ultimo april 1996 og ultimo august 1996, og afventer yderligere  

 statusrapporteringer af oktober 1996 og primo 1997 om færdigudvikling og  

 ibrugtagning af STADS.
Udvalget har noteret undervisningsministerens  

 oplysning om, at der ikke i forbindelse med projektet vil blive fremsat flere  

 bevillingsaktstykker.
 Udvalget kan tilslutte sig samtlige revisionens bemærkninger i beretningen  

 sammenholdt med udtalelserne i den endelige betænkning og vil nøje følge den  

 videre udvikling i sagen.
 Udvalget finder derudover anledning til at fremhæve, at statsrevisorerne  

 også i andre beretninger 1994 end beretning nr. 14 om VUE-projektet har  

 påpeget, at ministre ikke har givet Folketinget og Finansudvalget de fornødne  

 oplysninger.
 Dette gælder således:
 Beretning nr. 1 om flytning af Hærens Sergentskole fra Sønderborg til  

 Odense.
 Beretning nr. 7 om Danmarks Skibskreditfonds administration af lånesagen  

 vedrørende færøske fartøjer samt generelt om færøsk fiskeripolitik.
 Beretning nr. 10 Om planlagte og realiserede besparelser ved  

 sammenlægningen af de danske vejrtjenester.
Beretning nr. 12 om Kongeriget Danmarks Fiskeribank og Beretning nr. 15 om Statens Konfektion A/S i fri konkurrence.
Beretning nr. 21 Bevillingskontrollen for 1994 Ligesom statsrevisorerne ser Finansudvalget med stor alvor på, at  

 Folketinget og dettes udvalg altid modtager relevante, korrekte og  

 fyldestgørende oplysninger, og udvalget finder det bekymrende, at der fortsat  

 i vidt omfang kan rettes kritik mod ministerier i så henseende.
Finansudvalget henviser herved til, at udvalget allerede i sin betænkning  

 og indstilling vedrørende den af statsrevisorerne afgivne endelige betænkning  

 over statsregnskabet for finansåret 1989 erklærede sig enig med  

 statsrevisorerne i, at ministre og embedsmænd i centraladministrationen både  

 i forhold til statsrevisorerne og Folketinget og dettes udvalg har ansvar  

 for, at de af egen drift giver alle fornødne oplysninger til  

 helhedsbedømmelse af sager.
Dette indskærpedes ved en skrivelse fra  

 finansministeren af 24. april 1992 til samtlige ministre.
 Ligesom i tidligere år tilslutter udvalget sig generelt samtlige kritiske  

 udtalelser, statsrevisorerne har fremsat i betænkningen og beretningerne, og  

 udvalget forudsætter, at kritikken har givet de berørte ministerier og  

 styrelser anledning til dybtgående overvejelser om en forbedring af  

 økonomistyring og regnskabsaflæggelse.
 Finansudvalget vil opmærksomt følge de sager, som  

 rigsrevisor/statsrevisorerne ikke finder endnu har fundet en endelig og  

 tilfredsstillende afslutning.
 Et mindretal (Fremskridtspartiets medlem af udvalget) udtaler  

 herudover følgende:
Folketinget har med stemmeflerhed vedtaget en tillægsbevillingslov for  

 1994. Nu skal det endelige regnskab godkendes, hvilket er en ren formalitet.  

 Statsrevisorenes betænkning over statsregnskabet for finansåret 1994 opregner  

 en række punkter, hvor ministerierne har fået vejledning og påtale.
At  

 Fremskridtspartiet indstiller betænkningen til vedtagelse, skal ikke tages  

 som udtryk for at, Fremskridtspartiet giver samtykke til det store  

 overforbrug, der også fandt sted i 1994.
Ved behandlingen af statsregnskabet for 1993, ligesom ved de seneste mange  

 års statsregnskaber, var Fremskridtspartiet optimistisk og troede, at grænsen  

 for det folketingsvedtagne overforbrug i staten var nået.
Men lige så sikkert  

 har det været, at det næste års regnskab har udvist yderligere udvidelser i  

 statsfrådseriet.
Ud over den kendsgerning, at det er skatteyderne, der må  

 grave dybere i lommen, hver gang et politisk flertal bevilger nye udgifter  

 eller afviser at gennemføre besparelser, så repræsenterer de stigende  

 statsbudgetter en uhyggelig tendens.
Siden 1987 har statens årlige budget  

 udvist meget store driftsunderskud.
Dette er medvirkende til, at staten har  

 akkumuleret en meget stor gæld.
Gælden og rentebetalingerne er en møllesten  

 om halsen på de kommende generationer - også derfor skal de offentlige  

 udgifter reduceres markant.
Velfærdsstatens bedrag betyder daglig salamireduktion af befolkningens  

 frihed.
Frihed er bedst defineret som fravær af tvang.
Politiske flertal for  

 begunstigelse af nogle grupper betyder efterfølgende ufrihed og tvang for  

 andre grupper.
Skal de danske problemer med arbejdsløshed, virksomhedslukninger,  

 statsgæld og skatteplyndring af befolkningen løses, er en kraftig reduktion  

 af de offentlige udgifter den eneste farbare vej.
Dette kræver, at  

 Folketinget vedtager reducerede finanslove, at der ikke kommer yderligere  

 udgifter med tillægsbevillinger, og at de enkelte ministerier lever op til  

 kravet om, at man skal passe meget bedre på andres penge end på sine egne.  

 Rigsrevisionen og statsrevisorene er et vigtigt redskab til at sikre det  

 sidste.
Vi forventer, at regeringen og de enkelte ministerier tager  

 revisorernes betænkning alvorligt og strammer sig op.
 Herefter indstiller udvalget i overensstemmelse med  

 statsrevisorerne følgende:
Forslag til folketingsbeslutning i henhold til grundlovens § 47 med hensyn til statsregnskabet for finansåret 1994 Statsregnskabet for finansåret 1994  

 godkendes.
Pia Gjellerup (S) nfmd.
Hans Peter Baadsgaard (S) Helle Degn (S)  

 Susanne Fast Jensen (S) Torben Lund (S) Jes Lunde (SF) Bjørn Elmquist (RV)  

 Tommy Dinesen (SF) Peter Duetoft (CD) fmd.
Thor Pedersen (V) Anders  

 Fogh Rasmussen (V) Svend Heiselberg (V) Christian Mejdahl (V) Pia  

 Christmas-Møller (KF) Karen Højte Jensen (KF) Helge Adam Møller (KF) Kim  

 Behnke (FP) Enhedslisten og Dansk Folkeparti havde ikke medlemmer i udvalget Bilag Finansudvalgets spørgsmål til boligministeren og landbrugs- og  

 fiskeriministeren i forbindelse med behandlingen af den af statsrevisorerne  

 afgivne endelige betænkning over statsregnskabet for finansåret 1994 og  

 ministrenes besvarelse heraf BoligministerenDen 5. november 1996 Finansudvalget Christiansborg Slot 1240 København K Vedlagt fremsendes i 70 eksemplarer boligministerens besvarelse af  

 spørgsmål 1 af den 29.10.1996 fra Finansudvalget.
Ole Løvig Simonsen / Heino Jespersen Boligministeriet Boligministerens besvarelse af Finansudvalgets spørgsmål 1 af  

 29.10.1996 ad SR 94 § 14 (§ 14 - bilag 3) (Offentligt) Spørgsmål 1:
Ad beretning nr. 8 om Slots- og Ejendomsstyrelsens økonomiforvaltning  

 m.v., jf. endelig betænkning over statsregnskabet for finansåret 1994, side  

 179-192 I rigsrevisors notat til statsrevisorerne, jf. endelig betænkning s. 191,  

 pkt. 5, anføres det, at »jeg har bemærket, at ministeren ikke omtaler de  

 brandbelastede forhold på Slotsholmen, ligesom jeg savner statusoplysninger  

 om såvel igangsatte som afsluttede brandsikringsprojekter på tidspunktet for  

 afgivelsen af ministerredegørelsen.« Ministerens kommentar til dette udsagn udbedes.
 Svar:
 Min redegørelse til statsrevisorerne af den 3. november 1995 om Slots- og  

 Ejendomsstyrelsens økonomiforvaltning m.v. var bygget op om de fem  

 overordnede kritikpunkter, som statsrevisorerne påpegede i deres konklusion.
Af statsrevisorkonklusionen fremgår bl.a., at »Statsrevisorerne  

 påtaler forsinkelsen af den planlagte brandsikring i statens ejendomme.« Denne påtale gav mig anledning til i afsnit »Ad 3 Forsinkelsen af den  

 planlagte brandsikring i statens ejendomme« at beskrive baggrunden for  

 forsinkelsen af den planlagte brandsikring samt de foranstaltninger, den af  

 statsrevisorerne påtalte forsinkelse havde givet anledning til.
 Af min redegørelse fremgår bl.a., at »Den tidsmæssige forskydning på  

 ca. 1 år i forhold til den af styringsgruppen oprindeligt opstillede  

 arbejdsplan, kan først og fremmest tilskrives den meget vanskelige  

 lokalemæssige situation på Slotsholmen, som der nu er løst op for, . .  

 .«.
 Endvidere beskriver jeg, hvilke konsekvenser den senest reviderede tids-  

 og budgetplan har for brandsikringen af statens ejendomme, både hvad angår de  

 fredede og de ikke-fredede bygninger.
 Efterfølgende anfører rigsrevisor, at de brandbelastede forhold på  

 Slotsholmen ikke er omtalt, og at han savner statusoplysninger om igangsatte  

 såvel som afsluttede brandsikringsprojekter i min redegørelse.
 Jeg skal beklage, at rigsrevisor ikke finder, at min omfale af  

 brandsikringsforholdene på Slotsholmen har været tilstrækkeligt  

 fyldestgørende.
Konkret kan jeg oplyse, at flytningen af Socialministeriets og  

 Boligministeriets departementer indebar, at der blev skabt grundlag for at  

 genfremføre den ønskede minimering af brandbelastningen og forbedring i  

 øvrigt af brandsikkerheden gennem en række bygningsmæssige foranstaltninger.  

 Brandbelastningen er nu væsentligt minimeret, og de bygningsmæssige arbejder  

 pågår overalt i den fredede bygningsmasse på Slotsholmen.
De enkelte  

 projekter vil blive afsluttet successivt fra årsskiftet 1996/97.
 For så vidt angår statusoplysninger for brandsikringen, har jeg alene  

 holdt mig til en generel beskrivelse af tidsplan m.v. for brandsikringen.  

 Baggrunden herfor er, at det var min opfattelse, at såfremt rigsrevisor havde  

 ønsket en mere detaljeret redegørelse om hvert enkelt projekt, havde han  

 anmodet om en ny status fra den i beretningen omtalte styregruppe, enten  

 inden han skrev beretningen eller i forbindelse med fremsendelsen af  

 beretningen til mig.
Som det fremgår af min redegørelse, anmodede jeg Slots- og  

 Ejendomsstyrelsen om senest i juni 1996, at udarbejde et beslutningsgrundlag  

 for den resterende del af brandsikringen med henblilk på herefter at  

 orientere Finansudvalget.
Hertil kan jeg oplyse, at jeg har modtaget det  

 ønskede materiale fra Slots- og Ejendomsstyrelsen, og at jeg i løbet af kort  

 tid vil fremsende et orienterende aktstykke til Finansudvalget.
Landbrugs- og FiskeriministerietDen 31. oktober 1996 Finansudvalget I skrivelse af 23. oktober 1996 (§ 24 - bilag 2) (Vedr.
SR94 § 24) har  

 Finansudvalget udbedt sig min besvarelse af følgende spørgsmål Spørgsmål 1:
Ad beretning nr. 12 1994 om Kongeriget Danmarks Fiskeribank, jf. endelig  

 betænkning over statsregnskabet for finansåret 1994, side 268-281 »Hvad er der til hinder for, at Fiskeribanken kan lade det være  

 valgfrit for den enkelte låntager, om denne ønsker lån baseret på konvertible  

 eller inkonvertible obligationer?» Svar:
 Fiskeribanken ville principielt kunne lade låntagere vælge mellem  

 konvertible og inkonvertible obligationer, men det er vurderingen i  

 Fiskeribankens bestyrelse, at dette ikke vil være hensigtsmæssigt.
For at dække de forskellige løbetider (10-15 år og 20 år) for sine  

 lånetilsagn må Fiskeribanken løbende benytte 3 obligationsserier.
Disse  

 serier er i forvejen meget små, og en yderligere redukition af de enkelte  

 serier måtte forventes at betyde en negativ kurspåvirkning med rentestigning  

 for låntagere til følge.
 Jeg vil samtidig henvise til den redegørelse af 18. april 1996 fra  

 Fiakeribanken, som var vedlagt min skrivelse af 19. april 1996 til  

 Statsrevisoratet, og som indgår i »Endelig betænkning over  

 statsregnskabet for finansåret 1994«, side 270-278. Det oplyses heri, at  

 Fiskeribankens bestyrelse er opmærksom på de problemer, som anvendelsen af  

 inkonverterbare obligationer som finansieringskilde kan give anledning til.  

 Jeg har noteret mig, at bestyrelsen ifølge det oplyste til stadighed vurderer  

 situationen med henblik på at foretage ændringer, hvis dette skønnes  

 formålstjenligt.
 Spørgsmål 2:
Ad beretning nr. 13 1994 om gennemførelsen af EU's landbrugsreform i  

 Danmark, jf. endelig betænkning over statsregnskabet for finansåret 1994,  

 side 282-284 »Hvilke foranstaltninger har ministeren sat i værk for i højere grad  

 at foretage integreret kontrol på landbrugsbedrifterne?» Svar:
 Hele kontrollen af primærbedrifterne, såvel vedrørende EU-ordninger som  

 nationale regler, er samlet i Plantedirektoratet.
 Ved de fysiske kontrolbesøg, som Plantedirektoratet gennemfører på  

 landbrugsbedrifterne, kontrollerer direktoratet som hovedregel alle relevante  

 ordninger for de pågældende bedrifter ved samme besøg.
Tidsmæssige forhold, både i relation til tidsinterval for gennemførelse af  

 de forskellige kontrolordninger og i relation til tidsrummet, hvor landmanden  

 skal stå til rådighed i forbindelse med kontrol, kan dog bevirke, at ikke  

 alle relevante ordninger kan kontrolleres samtidig.
Hertil kommer andre,  

 mindre forhold, eksempelvis krav om særlig uddannelsesmæssig kompetence hos  

 kontrollørerne i specifikke forhold.
 Jeg mener derfor, at kontrollen af landbrugsbedrifterne allerede er  

 integreret i meget vidt omfang.
 Jeg kan afsluttende oplyse, at Plantedirektoratet arbejder på at integrere  

 kontrolopgaverne yderligere, bl.a. ved hjælp af et register over samtlige  

 bedrifter, som er udtaget til kontrol under de forskellige ordninger.
