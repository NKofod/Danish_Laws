Offererstatningslovens § 11 c  straffesagen afsluttet, nævnets j. nr. 21-520-11608 I sagen blev skadevolder såvel i byretten som i Østre Landsret dømt for overtrædelse af straffelovens § 232, 1. pkt., og § 216, stk. 1, nr. 2, 2. led, ved at have befølt og skaffet sig samleje med ansøger.
Ansøgers repræsentant nedlagde i retten påstand om erstatning for helbredelsesudgifter på 19.380 kr., godtgørelse for svie og smerte på 20.000 kr. og tortgodtgørelse på 100.000 kr.
Retten vurderede, at ansøger havde et retskrav på 35.000 kr. i tortgodtgørelse, mens de øvrige krav blev udskudt til civilt søgsmål.
Ansøger fik med Procesbevillingsnævnets tilladelse efterfølgende indbragt sagen vedrørende udmålingen af godtgørelsen for tort for Højesteret.
Ansøgers repræsentant indsendte herefter sagen til Erstatningsnævnet, og bad nævnet om at tage stilling til kravene.
Repræsentanten gjorde i den forbindelse gældende, at nævnet allerede nu kunne tilkende godtgørelse for tort med de 35.000 kr., som Østre Landsret havde tilkendt som retskrav.
Nævnet tog herefter stilling til, hvorvidt sagen kunne tages under behandling i medfør af offererstatningslovens § 11 c, stk. 2, selvom kravet om godtgørelse for tort verserede ved Højesteret.
Nævnet besluttede, at sagen i medfør af offererstatningslovens § 11 c, stk. 2, kunne tages under behandling for så vidt angår kravene om erstatning for helbredelsesudgifter samt godtgørelse for svie og smerte, men at kravet om godtgørelse for tort skulle afvente dommen i Højesteret.
Nævnet lagde i forhold til godtgørelsen for tort vægt på, at ansøger selv havde anket spørgsmålet om udmålingen af godtgørelsen for tort til Højesteret, og derfor var hensynet til ansøger mindre.
Det kunne ikke føre til et andet resultat, at der var tale om godtgørelse for tort.
