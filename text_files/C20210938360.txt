Vejledning om sygeplejerskers tilknytning til medicovirksomheder og virksomheder, der fremstiller, importerer eller distribuerer produkter uden et medicinsk formål 1 Indledning Denne vejledning vedrører sygeplejersker, der er i klinisk arbejde eller i ledende stillinger med indflydelse på andres valg i patientbehandlingen i Danmark, og samtidig ønsker at drive eller være knyttet til en medicovirksomhed eller en virksomhed, der fremstiller, importerer eller distribuerer produkter uden et medicinsk formål (herefter benævnt virksomhed omfattet af lov om medicinsk udstyr § 5 b, stk. 5).
 Der findes to ordninger for, hvordan sygeplejersker skal meddele Lægemiddelstyrelsen om deres tilknytning til disse virksomheder: 1) en anmeldelsesordning og 2) en tilladelsesordning.
 Anmeldelse og ansøgning skal foretages digitalt via en blanket på Lægemiddelstyrelsens hjemmeside.
 Sygeplejersker må ikke drive eller være knyttet til en medicovirksomhed eller en virksomhed omfattet af lov om medicinsk udstyr § 5 b, stk. 5, der er omfattet af tilknytningsreglerne, medmindre sygeplejersken forinden har anmeldt tilknytningen til Lægemiddelstyrelsen (anmeldelsesordningen) eller efter ansøgning har fået Lægemiddelstyrelsens tilladelse til tilknytningen (tilladelsesordningen). Ved ansøgning skal sygeplejersken have Lægemiddelstyrelsens tilladelse, inden tilknytningsforholdet kan begynde.
Lægemiddelstyrelsen offentliggør alle anmeldte og tilladte tilknytningsforhold på sin hjemmeside.
Offentliggørelse sker, når sygeplejersken har foretaget sin anmeldelse, eller når Lægemiddelstyrelsen har godkendt tilknytningen.
Lister over de virksomheder, der er omfattet af reglerne, findes ligeledes på Lægemiddelstyrelsens hjemmeside.
 Når en virksomhed indgår en aftale med en sygeplejerske, skal virksomheden informere sygeplejersken om anmeldelses- og tilladelsesordningen, samt om den efterfølgende offentliggørelse.
Anmeldelses- og tilladelsesordningen skal understøtte sygeplejerskernes generelle habilitet.
Reglerne skal understøtte, at sygeplejersker ikke påvirkes af økonomiske eller andre industriinteresser i deres kliniske arbejde, og har til formål at sikre borgernes tillid til sundhedsvæsenet.
2 Reglerne 2.1 Anmeldelses- og tilladelsesordningen Reglerne om sygeplejerskers tilknytning til medicovirksomheder og virksomheder omfattet af lov om medicinsk udstyr § 5 b, stk. 5, er beskrevet i sundhedslovens kapitel 61 a (§§ 202 a  202 d) samt i bekendtgørelse nr. 827 af 29. april 2021 om sundhedspersoners tilknytning til lægemiddelvirksomheder, medicovirksomheder, virksomheder, der fremstiller, importerer eller distribuerer produkter uden et medicinsk formål og specialforretninger med medicinsk udstyr (tilknytningsbekendtgørelsen). Sundhedslovens § 202 a, stk. 2 og 3 fastslår følgende:
 Stk. 2. Læger, tandlæger, sygeplejersker og apotekere må ikke uden Lægemiddelstyrelsens tilladelse drive eller være knyttet til en medicovirksomhed omfattet af lov om medicinsk udstyr § 2 b, stk. 1, eller en virksomhed omfattet af lov om medicinsk udstyr § 5 b, stk. 5, medmindre tilknytningen er omfattet af anmeldelsespligten efter stk. 3.
Stk. 3. Sundhedspersoner omfattet af stk. 1 og 2 kan efter forudgående anmeldelse til Lægemiddelstyrelsen være knyttet til en lægemiddelvirksomhed, en medicovirksomhed eller en virksomhed omfattet af § 5 b, stk. 5, i lov om medicinsk udstyr, hvis sundhedspersonen ikke har fuldtidsbeskæftigelse i virksomheden og har klinisk arbejde uden for virksomheden, og hvis tilknytningen består af 1) opgaver med undervisning, faglig information eller forskning eller 2) besiddelse af aktier eller andre værdipapirer til en værdi af højst 200.000 kr. i hver virksomhed på tidspunktet for erhvervelsen.
2.2 Hvilke virksomheder er omfattet? 2.2.1 Medicovirksomheder De virksomheder, der er omfattet af lov om medicinsk udstyr § 2 b, stk. 1, og som anmeldelses- og ansøgningspligten er knyttet til, er fabrikanter, der markedsfører medicinsk udstyr i risikoklasse II a, II b eller III, medicinsk udstyr til in vitro-diagnostik, repræsentanter for fabrikanter af denne type produkter, samt importører og distributører af denne type produkter, der er etableret i Danmark.
 Reglerne omfatter ikke tilknytning til offentlige sygehuse, herunder Regionernes lægemiddelorganisation Amgros, der er et integreret led i de offentlige sygehuse.
2.2.2 Virksomheder, der fremstiller, importerer eller distribuerer produkter uden et medicinsk formål De virksomheder, der er omfattet af lov om medicinsk udstyr § 5 b, stk. 5, og som anmeldelses- og ansøgningspligten er knyttet til, er fabrikanter, der fremstiller produkter uden et medicinsk formål i risikoklasse II a, II b og III, samt importører og distributører af denne type produkter, der er etableret i Danmark.
 Reglerne omfatter ikke tilknytning til offentlige sygehuse, herunder Regionernes lægemiddelorganisation Amgros, der er et integreret led i de offentlige sygehuse.
2.2.3 Opgaver uddelegeret til 3. part Reglerne gælder også, når der er tale om en opgave, som er uddelegeret af en af de ovenstående virksomheder til en 3. part f.eks. til en kontraktorganisation eller konsulentvirksomhed.
I disse tilfælde betragtes tilknytningen som værende til den medicovirksomhed eller virksomhed omfattet af lov om medicinsk udstyr § 5 b, stk. 5, der har uddelegeret opgaven.
Som udgangspunkt har virksomheden informationspligten ved aftalens indgåelse, medmindre virksomheden uddelegerer den til 3. parten.
Virksomheden har altid indberetningspligten til Lægemiddelstyrelsen og denne kan ikke uddelegeres.
2.2.4 Lister over omfattede virksomheder Lægemiddelstyrelsen udarbejder lister med de medicovirksomheder og virksomheder omfattet af lov om medicinsk udstyr § 5 b, stk. 5, der er omfattet af reglerne om tilknytning, jf. tilknytningsbekendtgørelsen § 9, stk. 5. Listerne er tilgængelige på Lægemiddelstyrelsens hjemmeside og opdateres løbende.
3 Hvilke sygeplejersker er omfattet af reglerne om tilknytning? Reglerne om tilknytning gælder sygeplejersker, der er i klinisk arbejde eller i ledende stillinger med indflydelse på andres valg i patientbehandlingen i Danmark.
Ved klinisk arbejde forstås behandling af patienter og bistand med behandling af patienter  herunder også i forhold til kosmetiske behandlinger.
Reglerne omfatter således sygeplejersker, der selv varetager valg af medicinsk udstyr og produkter uden et medicinsk formål.
Reglerne omfatter desuden sygeplejersker i ledende stillinger, som i deres praktiske virke har væsentlig indflydelse på, hvad andre læger, tandlæger eller sygeplejersker vælger i patientbehandlingen, selvom sygeplejersken ikke selv har direkte patientbehandling  herunder også i forhold til kosmetiske behandlinger.
 Reglerne om tilknytning gælder også de sygeplejersker, der alene har klinisk arbejde i forbindelse med klinisk afprøvning.
 Reglerne gælder også de sygeplejersker, der kun har patientbehandling  herunder også i forhold til kosmetiske behandlinger  som led i frivilligt, velgørende arbejde og samtidig er knyttet til en virksomhed omfattet af tilknytningsreglerne.
3.1 Undtagelser fra anmeldelse- og ansøgningspligten I følgende tilfælde skal sygeplejersker ikke anmelde en tilknytning eller ansøge om tilladelse hos Lægemiddelstyrelsen:
 3.1.1 Hvis sygeplejerskens konkrete tilknytning til en medicovirksomhed eller en virksomhed omfattet af lov om medicinsk udstyr § 5 b, stk. 5, alene vedrører udstyr i risikoklasse I.
 3.1.2 Hvis der er tale om tilknytning til en virksomhed, som har både lægemidler og medicinsk udstyr eller produkter uden et medicinsk formål og sygeplejerskens konkrete tilknytning alene vedrører lægemidler.
 3.1.3 Hvis sygeplejersken ikke har patientbehandling (f.eks. udelukkende er beskæftiget med administrative opgaver) eller kun har patientbehandling i meget begrænset privat sammenhæng (f.eks. i forhold til familie og nære venner).
 Undtagelsen under punkt 3.1.3 forudsætter dog, at sygeplejersken ikke er i en ledende stilling, hvor pågældende i sit praktiske virke som sygeplejerske har væsentlig indflydelse på, hvad andre læger, tandlæger og sygeplejersker vælger af medicinsk udstyr og produkter uden et medicinsk formål i patientbehandlingen  herunder også i forhold til kosmetiske behandlinger.
4 Hvad er en tilknytning? Tilknytning omfatter faglig eller økonomisk (f.eks. værdipapirer) tilknytning til en virksomhed omfattet af tilknytningsreglerne.
Ved faglig tilknytning udfører sygeplejersker arbejdsopgaver med undervisning, foredrag, rådgivning i ekspertgrupper og andre opgaver af faglig art for virksomhederne.
Deltagelse i forskningsprojekter, herunder klinisk afprøvning, betragtes også som en tilknytning (se afsnit 5.1 om forskning).
Tilknytning kan være opgavebaseret eller bestå i fuldtids- eller deltidsarbejde.
Hvis der er tale om en fuldtidsstilling anbefales det, at der tages kontakt til Lægemiddelstyrelsen, inden der indsendes en ansøgning.
 Tillidsposter i en virksomhed omfattet af tilknytningsreglerne anses også som værende en tilknytning, f.eks. bestyrelsesmedlem.
 Selvom en sygeplejerske ikke modtager betaling (personligt honorar) fra virksomheden, anses det stadig som værende en tilknytning.
Sygeplejersker kan også få en tilknytning til en virksomhed, når en opgave ikke udføres for virksomheden, men sygeplejersken modtager betaling, der dækkes af midler fra virksomheden.
Det kan f.eks. være i forbindelse med et fagligt arrangement, som sygeplejersken har været med til at tage initiativ til.
Uanset tilknytningens omfang kræves der enten en anmeldelse til eller en tilladelse fra Lægemiddelstyrelsen.
Sygeplejersker skal således anmelde eller ansøge om tilladelse til hvert enkelt tilknytningsforhold til en virksomhed omfattet af tilknytningsreglerne.
Et tilknytningsforhold kan strække sig over længere tid og f.eks. omfatte flere foredrag eller en række møder i et advisory board.
Virksomheder omfattet af tilknytningsreglerne skal ved aftalens indgåelse informere sygeplejersken om reglerne om anmeldelses- og tilladelsesordningen for sygeplejersker.
Lægemiddelstyrelsen opfordrer til, at informationen foregår skriftligt mellem de involverede parter.
Dette med henblik på at sikre, at der foreligger dokumentation for, at informationen har fundet sted.
Sygeplejersker kan også have en ren økonomisk tilknytning i form af værdipapirer, ejerskab eller anden investering i virksomheder omfattet af tilknytningsreglerne.
Ved tilknytning af typen værdipapirer forstås ejerskab eller medejerskab, som et personligt ejerskab, ejerskab i andelsselskab, holdingselskab eller andre selskabsformer, ejerskab af værdipapirer eller anden økonomisk tilknytning til en eller flere af de omfattede virksomheder, jf. afsnit 2.2. Værdipapirer omfatter således alle former for økonomisk ejerskab, herunder ejerskab i egen virksomhed, i en selskabskonstruktion og ejerskab i form af værdipapirer i virksomheden.
4.1 Hvad er ikke en tilknytning? Udgangspunktet er, at alle tilknytninger er omfattet af reglerne.
Visse forhold, der relaterer sig til en virksomhed, betragtes dog ikke som værende en tilknytning, og kræver derfor ingen anmeldelse eller ansøgning til Lægemiddelstyrelsen.
Det kan f.eks. være følgende:
  Indledende samtaler om et eventuelt samarbejde, hvor der ikke udbetales honorar.
 Anonyme undersøgelser af faglig art (f.eks. spørgeskema eller panel) til intern brug, hvor undersøgelsen udføres af 3. part og hvor anonymiteten mellem henholdsvis den bagvedliggende virksomhed og sygeplejersken opretholdes efter undersøgelsens gennemførelse.
Det vil sige, at virksomheden og sygeplejersken ikke får kendskab til hinanden.
 Pressemeddelelser fra en virksomhed med citat af en sygeplejerske, hvis udtalelsen relaterer sig til en tilknytning til virksomheden, som sygeplejersken i forvejen har anmeldt til eller har fået Lægemiddelstyrelsens tilladelse til.
Dette er under forudsætning, at der ikke er tale om reklame (se bekendtgørelserne nr. 849 af 29. april 2021 om reklame mv. for lægemidler, nr. 848 af 29. april 2021 om reklame for medicinsk udstyr og nr. 796 af 29. april 2021 om reklame for produkter uden et medicinsk formål).
  Oplæring i brug af udstyr og produkter fra virksomheden f.eks. medicinsk udstyr eller produkter uden et medicinsk formål, der sker som led i behandlingsstedets drift (som er enten indkøbte eller udlånt til demonstration i kort tid).
  Opfølgning på konkret aftale om køb af medicinsk udstyr eller produkter uden et medicinsk formål fra en virksomhed, hvor der spørges ind til tilfredshed med samarbejdet, leverancen og produktet eller lignende, men hvor der ikke er tale om rådgivning.
  Deltagelse i brugergrupper i forbindelse med udbud og indkøb, hvor der defineres krav til en ydelse og evalueres på indkomne tilbud (kun rådgivning af offentlig myndighed).
  Deltagelse i standardiseringsudvalg.
 Deltagelse i et debatarrangement, som er arrangeret af et nyhedsmedie, en patientforening eller en anden organisation, og som støttes økonomisk af en medicovirksomhed eller en virksomhed omfattet af lov om medicinsk udstyr § 5 b, stk. 5, og der ikke udbetales honorar af midler fra virksomheden til sygeplejersken.
Er medicovirksomheden eller virksomheden omfattet af lov om medicinsk udstyr § 5 b, stk. 5, (med)arrangør, vil det være en tilknytning, se afsnit 5.1 om undervisning.
5 Anmeldelser og ansøgninger Sygeplejersker har pligt til at anmelde en tilknytning til Lægemiddelstyrelsen eller ansøge om Lægemiddelstyrelsens tilladelse til en tilknytning (anmeldelses- og tilladelsesordningen). Det er tilknytningens karakter, der afgør, hvorvidt en sygeplejerske skal anmelde sin tilknytning til en virksomhed til Lægemiddelstyrelsen eller ansøge om Lægemiddelstyrelsens tilladelse.
Anmeldelse og ansøgning skal foretages digitalt via en blanket, som ligger på Lægemiddelstyrelsens hjemmeside.
Der logges på blanketten med personligt NemID.
Når sygeplejersken har udfyldt og indsendt blanketten, får pågældende en e-mail, hvori Lægemiddelstyrelsen bekræfter, at anmeldelsen eller ansøgningen er modtaget.
E-mailen fra Lægemiddelstyrelsen sendes til den mailadresse, som sygeplejersken har angivet i blanketten.
Sygeplejersken får i en ny e-mail oplyst sit sagsnummer samt, om sygeplejersken må begynde tilknytningen med det samme (ved anmeldelse) eller skal afvente Lægemiddelstyrelsens tilladelse (ved ansøgning).
5.1 Anmeldelse af tilknytning Anmeldelsesordningen omfatter opgaver, der vedrører faglig information, forskning og undervisning.
Den omfatter også ejerskab, herunder besiddelse af værdipapirer, op til en værdi af 200.000 DKK (på erhvervelsestidspunktet) i en medicovirksomhed eller en virksomhed omfattet af lov om medicinsk udstyr § 5 b, stk. 5.
Sygeplejersken skal anmelde tilknytningen til Lægemiddelstyrelsen før tilknytningen begyndes.
En anmeldelse omhandler et enkelt tilknytningsforhold.
Det er altid den enkelte sygeplejerskes ansvar at sørge for en nødvendig anmeldelse til Lægemiddelstyrelsen.
Faglig information Faglig information omfatter opgavetyper som f.eks. fagligt bidrag til presseomtale og spørgeskemaundersøgelser uden markedsføringsaktiviteter.
Andre typer af faglig information, f.eks. redaktionelt arbejde, konsulentrådgivning eller deltagelse i ekspertgrupper, og som ikke indgår i ovenstående, kræver en tilladelse fra Lægemiddelstyrelsen inden tilknytningen må begyndes.
Forskning Forskning omfatter især klinisk afprøvning og test af medicinsk udstyr.
Usabilitytest (medicinsk udstyr), der gennemføres før eventuel klinisk afprøvning, betragtes som forskning.
 Anmeldelsespligten gælder også i forbindelse med investigatorinitierede afprøvninger, som en medicovirksomhed eller virksomhed omfattet af lov om medicinsk udstyr § 5 b, stk. 5, støtter økonomisk.
 Andet fagligt samarbejde om konkrete projekter og lignende er omfattet af ansøgningspligten og kræver således en forudgående tilladelse fra Lægemiddelstyrelsen (jf. afsnit 5.2).
Artikelskrivning er som udgangspunkt en tilknytning, der kræver en forudgående tilladelse fra Lægemiddelstyrelsen (jf. afsnit 5.2). Skal en sygeplejerske i direkte forlængelse af sin deltagelse i et studie bidrage til udarbejdelse af en artikel, der redegør for resultaterne af studiet, vil dette dog betragtes som en integreret del af sygeplejerskens tilknytning til virksomheden i forbindelse med forskning.
Der kræves i denne situation ingen tilladelse fra Lægemiddelstyrelsen til artikelskrivning, da opgaven indgår i anmeldelsen om forskning.
Ved forskning er anmeldelsespligten begrænset til de sygeplejersker, der har det overordnede ansvar for gennemførelse af det pågældende projekt.
Det vil sige den primære investigator og andre med tilsvarende ansvar.
Subinvestigatorer og andre med tilsvarende opgaver skal ikke anmelde deres tilknytning til Lægemiddelstyrelsen, medmindre de modtager honorar for deres deltagelse.
Hvis der i en klinik med flere sygeplejersker gennemføres f.eks. test af medicinsk udstyr, er anmeldelsespligten begrænset til den eller de sygeplejersker, der har det overordnede ansvar for gennemførelse af det pågældende projekt.
Det vil sige den primære investigator og andre med tilsvarende ansvar.
Subinvestigatorer og andre med tilsvarende opgaver skal ikke anmelde deres tilknytning til Lægemiddelstyrelsen, medmindre de modtager honorar for deres deltagelse.
Undervisning Anmeldelsesordningen omfatter også undervisning, herunder foredrag og lignende om forskningsresultater og behandlingsformer.
 Sygeplejerskers deltagelse i paneldebatter med offentlig adgang, der arrangeres af en medicovirksomhed eller virksomhed omfattet af lov om medicinsk udstyr § 5 b, stk. 5, (eventuelt sammen med et nyhedsmedie, en patientforening eller en anden organisation eller via et agentur/konsulentvirksomhed) om emner af generel sundhedsmæssig karakter, sidestilles med undervisning og skal anmeldes til Lægemiddelstyrelsen.
 Det gælder også hvis debatten er arrangeret af et nyhedsmedie, en patientforening eller en anden organisation eller via et agentur/konsulentvirksomhed, og den støttes økonomisk af en medicovirksomhed eller virksomhed omfattet af lov om medicinsk udstyr § 5 b, stk. 5, og der udbetales honorar af midler fra virksomheden til sygeplejersken.
 Sygeplejerskers deltagelse i andre former for paneldebatter end de ovenstående, f.eks. en debat uden offentlig adgang, er omfattet af ansøgningspligten og kræver en forudgående tilladelse fra Lægemiddelstyrelsen (jf. afsnit 5.2).
5.1.1 Hvad skal en anmeldelse indeholde? Ved anmeldelse af en faglig tilknytning skal anmeldelsen indeholde identifikation af sygeplejersken og virksomheden, samt oplysninger om tilknytningens art, start- og slutdato og eventuel forventet betaling (personligt honorar) fra virksomheden.
 Ved anmeldelse af en økonomisk tilknytning skal anmeldelsen indeholde identifikation af sygeplejersken og virksomheden, oplysning om antal aktier, anparter eller lignende, tidspunkt for erhvervelse og værdi på erhvervelsestidspunktet.
5.2 Ansøgning om tilknytning Alle typer af tilknytning, der ikke er omfattet af anmeldelsesordningen, kræver en tilladelse fra Lægemiddelstyrelsen inden tilknytningen må begyndes.
Det gælder f.eks. deltagelse i advisory board (ekspertgruppe), bestyrelsesposter, artikelskrivning eller andet redaktionelt arbejde, konsulentarbejde, ansættelsesforhold, mødeleder (chairman) og moderator samt besiddelse af værdipapirer over 200.000 DKK (på erhvervelsestidspunktet).
 En tilknytning der vedrører markedsføringsaktiviteter vil  uanset tilknytningstypen  altid blive behandlet som en ansøgning.
En ansøgning omhandler et enkelt tilknytningsforhold.
Det er altid den enkelte sygeplejerskes ansvar at sørge for en nødvendig tilladelse fra Lægemiddelstyrelsen.
5.2.1 Hvad skal en ansøgning indeholde? Ved ansøgning om en faglig tilknytning skal ansøgningen indeholde identifikation af sygeplejersken og virksomheden, samt oplysninger om tilknytningens art, start- og slutdato og eventuel forventet betaling (personligt honorar) fra virksomheden.
Herudover skal ansøgningen indeholde oplysninger om sygeplejerskens anvendelse af eller indflydelse på andres valg af medicinsk udstyr eller produkter uden et medicinsk formål fra virksomheden.
Sygeplejersken skal i sin ansøgning beskrive emnet for samt indholdet af den tilknytning, der søges om tilladelse til så præcist som muligt.
Lægemiddelstyrelsen kan altid bede om yderligere oplysninger.
Ved ansøgning om en økonomisk tilknytning skal ansøgningen indeholde identifikation af sygeplejersken og virksomheden, oplysning om antal aktier, anparter eller lignende, tidspunkt for erhvervelse og værdi på erhvervelsestidspunktet, samt om der er særlige forhold knyttet til erhvervelsen af værdipapirerne.
Ansøgningen skal også indeholde oplysninger om sygeplejerskens anvendelse af eller indflydelse på andres valg af medicinsk udstyr og produkter uden et medicinsk formål fra virksomheden.
5.3 Honorar fra virksomheden I forbindelse med anmeldelse og ansøgning vedrørende tilknytning, skal sygeplejersken angive det honorar, som sygeplejersken forventer at modtage fra virksomheden for sin faglige ydelse.
 Modtager en sygeplejerske, sygeplejerskens klinik eller anden virksomhed, som sygeplejersken er ansat eller ejer i, honorar fra virksomheden, vil Lægemiddelstyrelsen vurdere, om honoraret står i rimeligt forhold til ydelsen og det oplyste timeforbrug.
Honorar skal forstås som det beløb, der overstiger dækningen af de direkte udgifter (såsom udgifter til transport, rejseophold, bespisning og lignende) på et rimeligt niveau, som er forbundet med arbejdet for virksomheden.
Honorarer må kun ydes i form af egentlig (kontant) betaling for en ydelse.
En sygeplejerske må derfor ikke modtage naturalier eller på anden indirekte måde blive betalt for sin faglige tilknytning til en virksomhed.
Modtager en sygeplejerske honorar for en længerevarende tilknytning, skal honoraret fordeles hen over de forskellige år i proportion til det tidsforbrug, der bruges på opgaven de enkelte år.
Det er således ikke afgørende, hvornår honoraret udbetales.
 Der er stadig tale om en tilknytning, selvom en sygeplejerske ingen betaling modtager for sin faglige ydelse, og honoraret skal derfor angives til 0 DKK.
Er der tale om en sygeplejerske ansat på et sygehus, og beløbet fra virksomheden indsættes på en sygehusadministreret forskningskonto, skal sygeplejersken oplyse honoraret til 0 DKK i blanketten.
Sygeplejersken skal dog oplyse det beløb, pågældende personligt vil modtage, hvis sygeplejersken modtager honorar for arbejdet for virksomheden via den sygehusadministrerende forskningskonto.
Lægemiddelstyrelsen betragter det som betaling fra en virksomhed, når udgifterne til sygeplejerskens honorar helt eller delvist betales af den pågældende virksomhed  enten direkte eller indirekte via en sygehusadministreret forskningskonto.
Det kan f.eks. være en sygeplejerske, der er frikøbt helt eller delvist til forskning, eller en ph.d.-studerende, hvor lønnen betales af en virksomhed.
6 Vurderingskriterier og praksis 6.1 Faglige tilknytninger Ved vurdering af en ansøgning fra en sygeplejerske om tilladelse til at være knyttet til en virksomhed omfattet af tilknytningsreglerne lægger Lægemiddelstyrelsen vægt på følgende forhold, når der ikke er tale om værdipapirer/ejerskab:
  Tilknytningen skal være forenelig med sygeplejerskens arbejde med patientbehandling  herunder også i forhold til kosmetiske behandlinger  vurderet i forhold til virksomhedens art og arbejdsfelt.
  Tilknytningen må ikke indebære en nærliggende risiko for, at sygeplejersken bliver tilskyndet til at fremme forbrug, ordination, udlevering eller salg af et bestemt medicinsk udstyr eller produkt uden et medicinsk formål.
  Den betaling, sygeplejersken modtager, skal være rimelig og modsvare omfanget og karakteren af det arbejde, sygeplejersken udfører for virksomheden.
  Tilknytningen må ikke indebære en nærliggende risiko for, at der vil opstå tvivl om sygeplejerskens grundlæggende uvildighed.
Lægemiddelstyrelsen foretager en konkret, individuel vurdering af hver ansøgning om tilknytning.
Vurderingen af en ansøgning hviler på de ovennævnte kriterier og baserer sig ikke på en vurdering af, om den enkelte sygeplejerske på grundlag af sine personlige egenskaber må antages at ville lade sig påvirke eller ej.
I vurderingen lægges der vægt på karakteren af tilknytningen - herunder formålet og arbejdsopgavernes indhold.
Det indgår endvidere i vurderingen, om sygeplejersken kan komme ud for at vælge medicinsk udstyr eller produkter uden et medicinsk formål  eller ved bistand i patientbehandling at skulle anbefale brug af  virksomhedens medicinske udstyr eller produkter uden et medicinsk formål i patientbehandlingen  herunder også i forhold til kosmetiske behandlinger.
 Lægemiddelstyrelsen vil som udgangspunkt give afslag på ansøgninger om at bidrage til markedsføringsaktiviteter for virksomheder omfattet af tilknytningsreglerne.
Lægemiddelstyrelsen vil som udgangspunkt også give afslag på ansøgninger fra sygeplejersker, der ønsker at sidde i bestyrelsen for en virksomhed omfattet af tilknytningsreglerne.
Der vil dog altid være tale om en konkret vurdering af den enkelte ansøgning.
6.2 Økonomiske tilknytninger (værdipapirer, ejerskab) Ved vurdering af en ansøgning fra en sygeplejerske om tilladelse til at have værdipapirer (ejerskab) i en medicovirksomhed eller en virksomhed omfattet af lov om medicinsk udstyr § 5 b, stk. 5, lægger Lægemiddelstyrelsen vægt på følgende forhold:
  Ejerskabet skal være foreneligt med sygeplejerskens arbejde med patientbehandling vurderet i forhold til virksomhedens art og arbejdsfelt samt den økonomiske værdi af personens ejerandel.
  Sygeplejersken må ikke i sit arbejde med patientbehandling  herunder også i forhold til kosmetiske behandlinger  i væsentlig grad kunne påvirke valg og anvendelse af medicinsk udstyr eller produkter uden et medicinsk formål fra virksomheden.
  Tilknytningen må ikke indebære en nærliggende risiko for, at der vil opstå tvivl om sygeplejerskens grundlæggende uvildighed.
Lægemiddelstyrelsen vil som udgangspunkt imødekomme en ansøgning om værdipapirer i en virksomhed, der udvikler medicinsk udstyr eller produkter uden et medicinsk formål, hvis udstyret eller produkterne ikke markedsføres.
Hvis virksomheden senere bringer medicinsk udstyr eller produkter uden et medicinsk formål på markedet, skal sygeplejersken indsende en ny ansøgning til Lægemiddelstyrelsen.
Hvis Lægemiddelstyrelsen ikke kan imødekomme den nye ansøgning, bortfalder den oprindelige tilladelse til at være knyttet til virksomheden.
Lægemiddelstyrelsen vil i disse tilfælde fastsætte en frist for, hvornår sygeplejersken skal have afviklet sine værdipapirer.
 Hvis en sygeplejerske arver værdipapirer i en virksomhed omfattet af tilknytningsreglerne til en værdi på over 200.000 DKK og får afslag på en ansøgning om at besidde værdipapirerne, skal beholdningen nedbringes til en værdi på højst 200.000 DKK senest 2 år efter Lægemiddelstyrelsens afgørelse.
En sygeplejerske må eje værdipapirer i flere virksomheder.
Beløbsgrænsen på 200.000 DKK gælder for hver enkel virksomhed på tidspunktet for erhvervelsen.
Aktier mv. skal ikke sælges, selv om kursværdien senere overstiger beløbsgrænsen.
Reglerne gælder for alle værdipapirer  både børsnoterede og unoterede, herunder aktier, anparter, obligationer og værdipapirer med underliggende aktiver.
Reglerne gælder også for aktier i investeringsforeninger etableret af sundhedspersoner.
Reglerne omfatter ikke aktier m.v. i investeringsforeninger, pensionsforeninger og puljeordninger med placeringsret uddelegeret til 3. part.
Reglerne omfatter ikke samlever eller ægtefælles aktier m.v.
 Lægemiddelstyrelsen vil altid foretage en konkret vurdering af en sygeplejerskes ansøgning om tilladelse til at have værdipapirer i virksomheder omfattet af tilknytningsreglerne.
 Lægemiddelstyrelsen vil som udgangspunkt give afslag på ansøgninger om værdipapirer i virksomheder omfattet af tilknytningsreglerne, når værdien på tidspunktet for erhvervelse overstiger 200.000 DKK, til sygeplejersker med klinisk arbejde eller i ledende stillinger med indflydelse på andres valg i patientbehandlingen og som indebærer, at sygeplejersken i sit arbejde har indflydelse på valg eller brug af virksomhedens udstyr og produkter.
 Lægemiddelstyrelsen vil som udgangspunkt give tilladelse til ejerskab, når værdien på tidspunktet for erhvervelse ikke overstiger en vejledende maksimalgrænse på 300.000 DKK, hvis sygeplejersken i sit kliniske arbejde ikke har indflydelse på valg eller brug af virksomhedens produkter.
 Lægemiddelstyrelsen kan efter en konkret vurdering i særlige tilfælde tillade ejerskab, når værdien på tidspunktet for erhvervelse overstiger en vejledende maksimalgrænse på 300.000 DKK.
Eksempler: Hvis sygeplejersken har klinisk arbejde i meget begrænset omfang.
Det kan også være tilladelse til ejerskab i en overgangsperiode, når ejerskab over 200.000 DKK skal afvikles - ved afvikling af ejerskab i udviklingsvirksomheder og ejerskab erhvervet ved arv.
7 Offentliggørelse af tilknytninger Lægemiddelstyrelsen offentliggør alle anmeldte og tilladte tilknytningsforhold på sin hjemmeside (jf. sundhedslovens § 202 c). Der offentliggøres oplysninger om sygeplejersken (navn, profession, erhvervsadresse og autorisationsnummer), virksomheden, tilknytningens art, slutdato og sygeplejerskens honorar pr. kalenderår fra virksomheden.
Har en sygeplejerske flere forskellige tilknytninger til den samme virksomhed, er det sygeplejerskens samlede honorar fra denne virksomhed, der bliver offentliggjort pr. kalenderår.
Ved at klikke på den enkelte virksomhed bliver det muligt at se flere oplysninger om de enkelte tilknytninger til den pågældende virksomhed.
 Ved økonomisk tilknytning i form af værdipapirer offentliggør Lægemiddelstyrelsen antal værdipapirer og værdi på erhvervelsestidspunktet.
 Offentliggørelse sker, når sygeplejersken har foretaget sin anmeldelse, eller når Lægemiddelstyrelsen har meddelt tilladelse til tilknytningen.
Oplysninger om et tilknytningsforhold slettes fra Lægemiddelstyrelsens hjemmeside 2 år efter tilknytningen er ophørt.
Sygeplejersken har pligt til at gøre Lægemiddelstyrelsen opmærksom på, hvornår tilknytningen ophører eller er ophørt.
8 Ændringer i gældende tilknytninger Ændringer i anmeldte og tilladte tilknytningsforhold skal meddeles til Lægemiddelstyrelsen.
En blanket til dette formål findes på Lægemiddelstyrelsens hjemmeside.
 Blanketten kan alene anvendes til de offentliggjorte tilknytninger, hvor den angivne slutdato ikke er passeret.
Sygeplejersker benytter blanketten ved hjælp af NemID.
I blanketten vælger sygeplejersken det tilknytningsforhold, der skal ændres.
Sygeplejersken beskriver i fritekstfeltet, hvori ændringen består. Ændringer som vedrører datoer og honorar kan herudover udfyldes i de særlige felter på den efterfølgende side.
Sygeplejersken skal beskrive ændringen så præcist som muligt.
Lægemiddelstyrelsen kan altid bede om yderligere oplysninger.
Sygeplejersken får efter indsendelse en e-mail, hvori Lægemiddelstyrelsen bekræfter, at ændringsanmodningen er modtaget.
E-mailen fra Lægemiddelstyrelsen sendes til den mailadresse, som sygeplejersken har angivet i blanketten.
Sygeplejersken får i en ny e-mail oplyst sit sagsnummer, samt at Lægemiddelstyrelsen behandler ændringsanmodningen.
 Lægemiddelstyrelsen vurderer alle ændringer og i visse tilfælde kan en ændring føre til en ny afgørelse.
 Godkender Lægemiddelstyrelsen ændringen, rettes oplysningerne om tilknytningen på hjemmesiden, hvis ændringen giver anledning til det.
9 Hvad sker der, hvis der ikke foretages anmeldelse eller ansøgning? Overtrædelse af anmeldelses- eller ansøgningspligten kan straffes med bøde, medmindre højere straf er fastsat i anden lovgivning, jf. sundhedslovens § 272 og § 21 i tilknytningsbekendtgørelsen.
Lægemiddelstyrelsen foretager altid en konkret vurdering af, om en overtrædelse skal sendes til politiet med indstilling til bødestraf.
I vurderingen indgår en række skøn.
For eksempel kan antallet af overtrædelser blive taget i betragtning, ligesom det indgår i vurderingen, om der er formildende omstændigheder, eksempelvis hvis virksomheden ikke har overholdt sin informationspligt over for sygeplejersken.
10 Virksomheder omfattet af tilknytningsreglerne har informations- og indberetningspligt 10.1 Virksomheder har informationspligt ved indgåelse af aftale om tilknytning Informationspligten indebærer, at virksomheder omfattet af tilknytningsreglerne skal informere sygeplejersken om reglerne om sundhedspersoners tilknytning til medicovirksomheder og virksomheder omfattet af lov om medicinsk udstyr § 5 b, stk. 5, når de ved aftale knytter en sygeplejerske til virksomheden.
Virksomheden skal informere om reglerne om anmeldelses- og tilladelsesordningen for sygeplejersker, og den efterfølgende offentliggørelse af oplysninger om sygeplejersken og dennes tilknytning til virksomheden.
Lægemiddelstyrelsen opfordrer til, at informationen foregår skriftligt mellem de involverede parter.
Dette med henblik på at sikre, at der foreligger dokumentation for, at informationen har fundet sted.
10.2 Virksomheder har indberetningspligt Indberetningspligten indebærer, at medicovirksomheder og virksomheder omfattet af lov om medicinsk udstyr § 5 b, stk. 5, en gang om året (senest den 31. januar) skal indberette til Lægemiddelstyrelsen hvilke sygeplejersker, der har været tilknyttet virksomheden i det foregående kalenderår.
Indberetningen sker i henhold til § 2 b i lov om medicinsk udstyr.
Nærmere regler for indberetningen er fastsat i tilknytningsbekendtgørelsen.
Indberetningen skal indeholde oplysninger om sygeplejerskens fulde navn, mailadresse, arbejdsplads og enten autorisationsID eller CPR-nummer samt slutdatoen for tilknytningen.
Ved indberetning af en tilknyttet sygeplejerske skal så vidt muligt anvendes sygeplejerskens autorisationsID.
Virksomheden skal samtidig med indberetningen til Lægemiddelstyrelsen orientere den enkelte sygeplejerske om indholdet af indberetningen.
Lægemiddelstyrelsen opfordrer til, at orienteringen foregår skriftligt mellem de involverede parter.
 Lægemiddelstyrelsen kan kræve yderligere oplysninger fra virksomheden om det enkelte tilknytningsforhold, herunder om tilknytningens art og omfang samt om størrelsen af den betaling, som sygeplejersken har modtaget.
 På baggrund af virksomhedernes indberetninger, kan Lægemiddelstyrelsen kontrollere, om sygeplejersker har anmeldt eller ansøgt om tilladelse til deres tilknytningsforhold.
 Virksomheder omfattet af tilknytningsreglerne skal ikke indberette sygeplejerskers besiddelse af værdipapirer i virksomheden.
 Indberetnings- og informationspligten gælder ikke for offentlige sygehuse.
11 Spørgsmål og klager Ved spørgsmål Spørgsmål til reglerne om tilknytning kan sendes til Lægemiddelstyrelsen på tilknytning@dkma.dk eller:
Lægemiddelstyrelsen Axel Heides Gade 1 2300 København S.
 Der kan også ringes til Lægemiddelstyrelsen på telefonnummer +45 44 88 95 95.
Ved klager Lægemiddelstyrelsens afgørelser i sager om sygeplejerskers tilknytning til medicovirksomheder og virksomheder omfattet af lov om medicinsk udstyr § 5 b, stk. 5, kan påklages til Sundhedsministeriet, hvis Lægemiddelstyrelsen har givet helt eller delvist afslag på sygeplejerskens ansøgning.
Klager kan sendes til sum@sum.dk eller:
Sundhedsministeriet Holbergsgade 6 1057 København K.
12 Overgangsbestemmelse En sygeplejerske, der den 26. maj 2021 har en tilknytning til en virksomhed omfattet af § 5 b, stk. 5, i lov om medicinsk udstyr, kan efter anmeldelse til Lægemiddelstyrelsen senest den 26. november 2021 fortsætte en sådan tilknytning.
Tilknytningen vil blive offentliggjort i overensstemmelse med sundhedslovens § 202 c.
13 Ikrafttrædelse og tidligere vejledning Vejledningen træder i kraft den 26. maj 2021.
 Vejledning nr. 9669 af 9. juli 2019 om sygeplejerskers tilknytning til medicovirksomheder bortfalder.
