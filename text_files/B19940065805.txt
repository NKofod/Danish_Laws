 I henhold til lov nr. 372 af 23. december 1964 om valutaforhold m.v., jf.  

 lovbekendtgørelse nr. 279 af 11. april 1988, samt kgl. anordning nr. 149 af  

 5. maj 1967 om ikraftsættelse i Grønland af lov om valutaforhold m.v.  

 fastsættes:
 § 1.  Ved valutaindlænding forstås en fysisk eller en  

 juridisk person, der er hjemmehørende her i landet.
 Stk. 2.  Ved valutaudlænding forstås en fysisk eller en  

 juridisk person, der ikke er hjemmehørende her i landet.
 Stk. 3.  Fysiske og juridiske personer, der driver  

 virksomhed, er i forbindelse med virksomheden valutaindlændinge, når  

 virksomheden har fast driftsted her i landet, og valutaudlændinge, når  

 virksomheden har fast driftsted i udlandet.
 Stk. 4.  Fremmede staters ambassader og andre  

 diplomatiske repræsentationer, internationale organisationers kontorer og  

 internationale militære NATO-stabe og dertil knyttede organer her i landet  

 samt udenlandske statsborgere, der er tjenestegørende her i landet ved disse  

 organer m.v., samt de med sådanne borgere samlevende ægtefæller og  

 hjemmeboende børn er uanset bestemmelserne i stk. 1-3 valutaudlændinge.
 Stk. 5.  Udenlandske statsborgere og udenlandske  

 juridiske personer, der opholder sig eller driver virksomhed i Grønland i  

 henhold til overenskomst af 27. april 1951 om forsvaret af Grønland eller i  

 direkte tilknytning hertil er uanset bestemmelserne i stk. 1-3  

 valutaudlændinge.
 Stk. 6.  Danske statsborgere udsendt af den danske stat  

 til tjeneste i udlandet samt de med sådanne borgere samlevende ægtefæller og  

 hjemmeboende børn er valutaindlændinge, når de i henhold til dansk  

 skattelovgivning er fuldt skattepligtige her i landet.
 Stk. 7.  Med ægteskab sidestilles registreret  

 partnerskab og faste samlivsforhold.
§ 2.  Finansielle institutter, der erhvervsmæssigt  

 formidler betaling mellem valutaindlændinge og valutaudlændinge over konti i  

 eller for udenlandske pengeinstitutter er valutahandlere.
Danmarks  

 Nationalbank kan fastsætte, at andre valutaindlændinge, er valutahandlere.  

 Nationalbanken udfærdiger en fortegnelse over valutahandlere og afgør i  

 tvivlstilfælde, om et finansielt institut er valutahandler.
 Stk. 2.  Ved finansielle institutter forstås  

 pengeinstitutter, børsmæglerselskaber, realkreditinstitutter og  

 kreditinstitutter, der er oprettet, eller hvis oprettelse skal godkendes, i  

 henhold til særlig lov.
 § 3.  Danmarks Nationalbank fastsætter efter  

 forhandling med Industri- og Samordningsministeriet bestemmelser om  

 valutahandlernes virksomhed og nærmere regler om anmeldelse af betaling  

 mellem valutaindlændinge og valutaudlændinge samt i hvilket omfang, der skal  

 afgives yderligere oplysninger, som Nationalbanken skønner nødvendige for  

 opgørelse af betalingsbalancen og kapitalbalancen over for udlandet.
 Stk. 2.  De af Danmarks Nationalbank fastsatte regler  

 m.v. kan fås hos Nationalbanken og valutahandlerne.
 § 4.  Danmarks Nationalbank, Industri- og  

 Samordningsministeriet og Erhvervsfremme Styrelsen kan kræve alle relevante  

 oplysninger, der findes nødvendige for kontrollen med overholdelsen af  

 bekendtgørelsen og de i medfør af denne udfærdigede bestemmelser.
 Stk. 2.  Oplysninger, der skal afgives i henhold til  

 denne bekendtgørelse eller bestemmelser fastsat med hjemmel i denne  

 bekendtgørelse, kan kræves afgivet på særlige formularer.
 § 5.  En valutaindlænding, der undlader rettidigt at  

 meddele de oplysninger, der kræves efter regler fastsat i medfør af § 3,  

 eller som forsætligt eller ved grov uagtsomhed afgiver urigtige oplysninger,  

 straffes med bøde.
 Stk. 2.  Er de i stk. 1 nævnte overtrædelser begået af  

 et aktieselskab, anpartsselskab, andelsselskab eller lignende, kan der  

 pålægges selskabet som sådant bødeansvar.
 § 6.  Denne bekendtgørelse træder i kraft den 23. juli  

 1994.
 Stk. 2.  Samtidig ophæves bekendtgørelse nr. 522 af 31.  

 august 1988, som ændret ved bekendtgørelse nr. 591 af 16. august 1990.
