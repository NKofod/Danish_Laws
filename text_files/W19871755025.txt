En bevillingshaver nægtede at udføre en fast daglig kørsel med  

 handicappede børn hvilket hyrevognsnævnet fandt var i strid med  

 hyrekørselsbekendtgørelsens § 27 stk.2, 1. pkt. hvorefter en  

 hyrekørselschauffør har pligt til at udføre hyrekørsel inden for landets  

 grænser.
Tilbagekaldelsen ansås for uberettiget.
 I brev af 16. marts 1987 (j.nr. 3294) har De indbragt den af  

 Christiansfeld Kommune trufne afgørelse om tilbagekaldelse af Peter Nielsens  

 bevilling til almindelig hyrekørsel for ministeriet.
 Det fremgår af sagen, at Peter Nielsen i brev af 14. januar 1987 til  

 kommunen frasagde sig kørsel med to handicappede børn med henvisning til, at  

 kommunen gentagne gange har modarbejdet ham og at opsigelsen af kørslen var  

 nødvendig for at sikre ham den bedste økonomi.
Kommunen meddelte herefter ved anbefalet brev af 24. februar  

 1987 Peter Nielsen, at man tilbagekaldte hans bevilling.
I afgørelsen  

 anførtes bl.a. følgende:
 »Under henvisning til Deres møde med teknisk udvalg den 2. februar  

 1987, har sagen været drøftet i udvalget igen den 16. februar 1987. Udvalget  

 vedtog at inddrage bevilling nr. 120-008, idet denne netop er givet med  

 baggrund i, at De skulle transportere et handicappet barn til skole.
Eftersom De ikke længere vil påtage Dem denne kørsel, jfr.
Deres skrivelse  

 af 14. januar 1987, fandt udvalget, at De har overtrådt § 8, stk. 1 i lov nr.  

 296 om hyrekørsel af 8. juni 1978. Man skal derfor anmode Dem om at  

 tilbagesende hyrevognsbevilling og ejerkort for den pågældende bevilling  

 senest den 1. marts 1987« De har i Deres klage anført, at Peter Nielsen ikke har gjort sig skyldig i  

 grov eller oftere gentagen overtrædelse af vilkårene for bevillingen, idet  

 det intetsteds af bevillingen fremgår, at denne er givet under forudsætning  

 af, at Deres klient skulle transportere et handicappet barn til skole.
 De henviser til, at det tidsmæssigt ikke kan lade sig gøre for Deres  

 klient at bestride den pågældende kørsel samtidig med anden sædvanlig kørsel.
 De har videre anført, at Peter Nielsen flere gange har rettet henvendelse  

 til kommunen og anmodet om en anden ordning, herunder mere kørsel for  

 kommunen eller de pågældende børns befordring af andre vognmænd, hvilket  

 kommunen har været totalt afvisende overfor.
Christiansfeld Kommune, som har været hørt i sagen, har oplyst, at der  

 ikke er indgået nogen særskilt aftale/kontrakt mellem kommunen  

 og Peter Nielsen om kørsel til fast pris eller lignende, men at kørslen er  

 foregået efter gældende takster.
Efter kommunens opfattelse indebærer Deres  

 klients nægtelse af fortsat at udføre den omhandlede kørsel en overtrædelse  

 af hyrekørselsbekendtgørelsens § 27, stk. 2.
 Ministeriet skal i denne anledning meddele følgende:
 Efter det oplyste - og idet bevillingen ikke ses at være givet på særlige  

 vilkår - lægges til grund, at der mellem Christiansfeld Kommune  

 og Peter Nielsen har eksisteret en mundtlig aftale om daglig kørsel af de  

 omhandlede handicappede børn til skole på bestemte tidspunkter efter  

 sædvanlig taksametertakst.
 I henhold til hyrekørselsbekendtgørelsens § 27, stk. 2, 1. pkt. har  

 føreren af en hyrevogn pligt til at udføre hyrekørsel inden for landets  

 grænser med det antal passagerer, som vognen er godkendt til at befordre, fra  

 et hvilket som helst sted i den kommune, hvor bevillingen er udstedt, hvis  

 dette kan ske over land og faste broforbindelser.
 En fører, der har fået hyre, kan således ikke nægte at udføre turen med  

 henvisning til at denne er »for kort« eller »for lang«.
 Bestemmelsen giver imidlertid ikke en kommune hjemmel til at pålægge en  

 bevillingshaver at udføre fast daglig kørsel af den i sagen omhandlede art,  

 uanset om betalingen sker efter taksameter.
 På denne baggrund indebærer Deres klients opsigelse af aftalen med  

 kommunen - som i denne relation må sidestilles med enhver anden (fast) kunde  

 - ikke i sig selv nogen overtrædelse af hyrekørselslovgivningen.
 Under henvisning til foranstående ophæver ministeriet herved Christianfeld  

 Kommunes afgørelse om tilbagekaldelse af Peter Nielsens hyrekørselsbevilling  

 nr. 120-008.
 Christiansfeld Kommune har modtaget kopi af dette brev.
