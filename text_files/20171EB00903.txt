Beretning afgivet af Udlændinge- og Integrationsudvalget den 24. april 2018 Beretning over Forslag til folketingsbeslutning om kriminalisering af handlinger, der forhindrer tvangsudsendelse af udlændinge [af Martin Henriksen (DF) m.fl.]:
1. Udvalgsarbejdet Beslutningsforslaget blev fremsat den 26. oktober 2017 og var til 1. behandling den 5. december 2017. Beslutningsforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et flertal i udvalget (DF, V, LA og KF) har noteret sig, at udlændinge- og integrationsministeren under førstebehandlingen af beslutningsforslaget udtrykte fuld støtte til ønsket om, at folk, der lægger hindringer i vejen for tvangsudsendelser, skal straffes.
 Regeringen mener imidlertid, at bestemmelsen i straffelovens § 119, stk. 3, vil kunne anvendes, hvis en person forhindrer politiet i at gennemføre en tvangshjemsendelse.
 Der har indtil nu slet ikke været rejst nogen sager mod personer, der har hindret en tvangsudsendelse, men flertallet er tilfreds med, at regeringen nu vil bede politiet og anklagemyndigheden om at være særlig opmærksomme på tilfælde, hvor politiets udsendelsesarbejde strafbart hindres, således at det sikres, at personer, der i fremtiden hindrer politiets udsendelsesarbejde, bliver straffet.
Flertallet har også noteret sig, at regeringen vil overveje, om der kan gøres et erstatningskrav gældende over for de personer, der lægger hindringer i vejen for en tvangsudsendelse.
Hvis et flyselskab lider et økonomisk tab, fordi flyafgangen forhindres eller forsinkes, vil flyselskabets erstatningskrav mod den passager, der har været årsag til hindringen eller forsinkelsen, efter omstændighederne kunne behandles sammen med straffesagen mod vedkommende.
 Regeringen har også oplyst, at man vil nedsætte en arbejdsgruppe, der skal kigge nærmere på tilrettelæggelsen af udsendelserne på en måde, så forstyrrelser i højere grad undgås.
 Flertallet imødeser nu, at udlændinge- og integrationsministeren giver udvalget en tilbagemelding på, hvorledes de ovennævnte initiativer har virket, og om der har været rejst sager mod personer, der har forsøgt at lægge hindringer i vejen for tvangsudsendelse af afviste asylansøgere, og hvilken straf de har fået herfor.
 P.u.v.
