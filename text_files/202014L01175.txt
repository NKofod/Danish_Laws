Betænkning afgivet af Skatteudvalget den 20. maj 2021 Betænkning over Forslag til lov om ændring af toldloven (Tilpasning af toldloven til EUs moderniserede pengeforordning m.v.) [af skatteministeren (Morten Bødskov)]:
1. Ændringsforslag Skatteministeren har stillet 5 ændringsforslag til lovforslaget.
2. Indstillinger Et flertal i udvalget (udvalget med undtagelse af Simon Emil Ammitzbøll-Bille (UFG)) indstiller lovforslaget til vedtagelse med de stillede ændringsforslag.
 Et mindretal i udvalget (Simon Emil Ammitzbøll-Bille (UFG)) vil ved 2. behandling redegøre for sin stilling til lovforslaget og de stillede ændringsforslag.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at Venstre stemmer for lovforslaget, da det drejer sig om en tilpasning til EU-regler og bekæmpelse af hvidvask og finansiering af terror.
4. Ændringsforslag med bemærkninger Ændringsforslag Til § 1 Af skatteministeren, tiltrådt af et flertal (udvalget med undtagelse af Simon Emil Ammitzbøll-Bille (UFG)):
 1) I den under nr. 3 foreslåede § 10 d ændres i stk. 1 og 2 »herfor« til: »for en af disse«.
[Sproglig justering] 2) Nr. 14 affattes således:
»14. I § 79, nr. 2, ændres »§ 15, stk. 2, § 17, stk. 1 og 4, § 19, stk. 4« til: »§ 10 d, stk. 1, § 15, stk. 2, § 17, stk. 1 og 4, § 19, stk. 3«.« [Præcisering af, at det er undladelse af at efterleve et påbud om angivelse af uledsagede likvide midler i § 10 d, stk. 1, der straffes] 3) I den under nr. 15 foreslåede ændring af § 79, nr. 3, udgår », § 10 d, stk. 1«.
[Konsekvens af ændringsforslag nr. 2] Til § 2 4) I stk. 1 udgår »og 3«.
[Konsekvens af ændringsforslag nr. 5] 5) Stk. 3 udgår.
[Ændret ikrafttræden af ophævelsen af toldlovens § 69] Bemærkninger Til nr. 1 Den foreslåede § 10 d i toldloven vedrører regler i forbindelse med uledsagede likvide midler, der svarer til 10.000 euro eller derover, der passerer ind og ud af det danske toldområde fra eller til øvrige dele af EU´s toldområde.
I stk. 1 foreslås det, at Skatteforvaltningen kan kræve, at afsenderen eller modtageren af de uledsagede midler eller en repræsentant herfor skal foretage en indberetningsangivelse inden for 30 dage.
I stk. 2 foreslås det, at Skatteforvaltningen kan tilbageholde de uledsagede likvide midler, indtil afsenderen, modtageren eller en repræsentant herfor foretager en indberetningsangivelse.
 For at tydeliggøre, at repræsentanten omhandlet i de to stykker er en repræsentant for enten modtageren eller afsenderen, foreslås det, at »herfor« erstattes af »for en af disse«.
 Forslaget er alene en sproglig justering.
Til nr. 2 og 3 I henhold til toldlovens § 79, nr. 2, kan den, der forsætligt eller groft uagtsomt undlader at efterkomme et af Skatteforvaltningen meddelt påbud i en række af lovens bestemmelser, straffes med bøde.
 I henhold til lovens § 79, nr. 3, kan den, der forsætligt eller groft uagtsomt overtræder eller forsøger at overtræde en række af lovens bestemmelser, straffes med bøde.
 I lovforslagets § 1, nr. 15, forslås det, at toldlovens § 79, nr. 3, også kommer til at omfatte den foreslåede § 10 d, stk. 1, efter hvilket stykke Skatteforvaltningen kan kræve, at afsenderen eller modtageren af de uledsagede midler eller en repræsentant for en af disse skal foretage en indberetningsangivelse inden for 30 dage, jf. bemærkningerne til ændringsforslag nr. 1.
 Da § 10 d, stk. 1, således indeholder en mulighed for, at Skatteforvaltningen kan meddele et påbud om angivelse, er det undladelsen af at efterleve et sådant bud, der skal kunne straffes med bøde.
 På denne baggrund foreslås det ved ændringsforslag nr. 2 og 3, at der indsættes en henvisning til § 10 d, stk. 1, i § 79, nr. 2, og som konsekvens heraf udgår henvisningen til § 10 d, stk. 1, af lovforslagets § 1, nr. 15, vedrørende ændring af toldlovens § 79, nr. 3.
Til nr. 4 Det er i lovforslagets § 2, stk. 1, foreslået, at loven træder i kraft den 1. juli 2021, jf. dog stk. 2 og 3.
 Det er i stk. 3 foreslået, at lovens § 1, nr. 13, træder i kraft den 1. april 2021.
 Som konsekvens af at lovforslagets § 2, stk. 3, foreslås at udgå, jf. ændringsforslag nr. 5, foreslås det, at henvisningen til stk. 3 udgår af stk. 1.
Til nr. 5 Det er i lovforslagets § 2, stk. 3, foreslået, at lovens § 1, nr. 13, hvor toldlovens § 69 foreslås ophævet, skal træde i kraft den 1. april 2021.
 I henhold til den gældende § 69 skal der betales et gebyr for godkendelsesbeviser til brug for dokumentation for, at et vejkøretøj eller en container opfylder kravene i toldkonventionen om international godstransport på grundlag af TIR-carneter (TIR-konventionen). Da der i henhold til artikel 52 i EU-toldkodeksen ikke må opkræves sådanne gebyrer, foreslås det i lovforslagets § 1, nr. 13, at § 69 ophæves, hvorved loven bringes i overensstemmelse med toldkodeksen.
Toldstyrelsen er på baggrund af EU-reglerne ophørt med at opkræve gebyrerne, men gebyrer, der tidligere er opkrævet i strid med EU-reglerne, vil skulle tilbagebetales.
For at denne tilbagebetaling kunne ske til de berørte virksomheder uden unødigt ophold, blev det i lovforslaget, der blev fremsat den 9. december 2020, foreslået, at ophævelsen af § 69 skulle træde i kraft den 1. april 2021. Det blev på tidspunktet for lovforslagets fremsættelse antaget, at dette ikrafttrædelsestidspunkt ville ligge kort tid efter lovforslagets vedtagelse.
 Behandlingen af lovforslaget blev imidlertid udskudt på grund af covid-19. En vedtagelse af lovforslaget vil derfor ske ikke så lang tid før den planlagte ikrafttrædelse af loven den 1. juli 2021.
 På denne baggrund foreslås det med ændringsforslag nr. 5, at også ophævelsen af lovens § 69 i lovforslagets § 1, nr. 13, om gebyropkrævningen skal træde i kraft den 1. juli 2021, hvorved lovforslagets § 2, stk. 3, kan udgå.
5. Udvalgsarbejdet Lovforslaget blev fremsat den 9. december 2020 og var til 1. behandling den 23. april 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og skatteministeren sendte den 18. september 2020 dette udkast til udvalget, jf.
SAU alm. del  bilag 435 (folketingsåret 2019-20). Den 10. december 2020 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) fmd.
Jens Joel (S) Jeppe Bruus (S) Jesper Petersen (S) Kasper Sand Kjær (S) Malte Larsen (S) Thomas Jensen (S) Troels Ravn (S) Kathrine Olldag (RV) Katrine Robsøe (RV) Carl Valentin (SF) Theresa Berg Andersen (SF) Rasmus Nordqvist (SF) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Kristian Pihl Lorentzen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Ole Birk Olesen (LA) Simon Emil Ammitzbøll-Bille (UFG) Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
