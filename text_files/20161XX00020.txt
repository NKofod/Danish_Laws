Skriftlig fremsættelse (5. oktober 2016) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af postloven (Ændring af betegnelsen for B-breve og afskaffelse af udligningsordningen) (Lovforslag nr.
L 14) Med lovforslaget udmøntes den del af den politiske aftale af 3. maj 2016 om befordringspligten 2017-2019 på et liberaliseret postmarked, som kræver lovændring.
Det drejer sig om afskaffelse af udligningsordningen og en tilpasning af loven til den ændrede betegnelse af »B-breve« til »breve«.
Bag den politiske aftale af 3. maj 2016 står et bredt flertal af Folketingets partier.
En række justeringer af befordringspligten, som følger af aftalen, er gennemført administrativt af transport- og bygningsministeren i henhold til postlovens § 15, stk. 1. I praksis er dette sket ved, at Trafik- og Byggestyrelsen har udstedt en ny individuel tilladelse til Post Danmark A/S pr. 1. juli 2016.
 Ikrafttrædelsesdato for lovforslaget er den 1. januar 2017.
Idet jeg i øvrigt henviser til lovforslaget og de bemærkninger der ledsager det, skal jeg anbefale forslaget til Tingets velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2017, hvor det foreslås, at forslaget skal træde i kraft.
