Offererstatningslovens § 10 - plejepersonalets mv. tilskadekomst i arbejdstiden, for sen anmeldelse, nævnets j.nr. 15-520-08282 Ansøger arbejdede som socialpædagog på et psykiatrisk hospital og blev under arbejdet truet af en pårørende til en af patienterne.
Ansøger underrettede samme dag arbejdsgiveren og politiet om hændelsen.
Ansøgeren oplyste overfor politiet, at hun i samråd med arbejdsgiveren to dage senere (den følgende mandag) ville finde ud af, om der skulle indgives egentlig politianmeldelse.
Anmeldelse blev først indgivet 20 dage efter hændelsen.
Arbejdsgiveren havde over for nævnet bekræftet, at det to dage efter hændelsen blev aftalt mellem ansøger og arbejdsgiver, at arbejdsgiver skulle indgive politianmeldelse, men at det skyldtes arbejdsgiverens forhold, at anmeldelse først skete senere.
Nævnet besluttede i medfør af offererstatningslovens § 10, stk. 2, at dispensere fra kravet i offererstatningslovens § 10, stk. 1, om anmeldelse til politiet inden 72 timer.
Nævnet lagde vægt på, at ansøger på baggrund af aftalen med arbejdsgiver den 17-02-2014 om, at arbejdsgiver skulle politianmelde, havde konkrete holdepunkter for at antage, at arbejdsgiver ville politianmelde, samt at arbejdsgiver reelt havde haft mulighed for at anmelde hændelsen inden for 72 timer.
