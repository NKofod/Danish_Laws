Nr LSF 154 Forslag til Lov om ændring af fotografiloven Fremsat af kultur- og kommunikationsministeren (H.
P.
Clausen) den 13. januar 1988 § 1 I lov om retten til fotografiske billeder, jf. lovbekendtgørelse nr.
53 af 27. januar 1987, indsættes i § 11 a efter stk. 2 som  

 nyt stykke:
» Stk. 3. Vederlagskravet påhviler ejeren af kabelanlægget.  

 Hvis det nævn, som er omtalt i § 16, har truffet en afgørelse om vederlagets størrelse, hvorefter det vederlag, som ejeren skal betale, er fastsat som et beløb pr. tilslutning i anlægget, skal brugeren af den enkelte tilslutning betale et beløb til ejeren, som svarer dertil.« Stk. 3 og 4 bliver herefter stk. 4 og 5.
§ 2 Loven træder i kraft den ...
§ 3 Loven gælder ikke for Færøerne og Grønland, men kan ved kgl.
anordning sættes helt eller delvis i kraft for Færøerne og Grønland med de afvigelser, som særlige færøske eller grønlandske forhold tilsiger.
Bemærkninger til lovforslaget Til § 1 Forslaget har til formål at gennemføre en ændring i lov om retten til fotografiske billeder, som må anses for at være en naturlig følge af den nye bestemmelse i § 22 a, stk. 3, som er indeholdt i det samtidig fremsatte forslag til lov om ændring af ophavsretsloven, jf. forslagets § 1, nr. 7.
Som anført i bemærkningerne til det sidstnævnte forslag har den i 1985 gennemførte generelle licensordning for kabelspredning af radio- og fjernsynsprogrammer på et enkelt punkt givet anledning til vanskeligheder i praksis.
Det drejer sig om spørgsmålet, hvem der er forpligtet til at udrede det samlede vederlag for kabelspredningen af radio- og TV-programmer over et kabelanlæg og spørgsmålet, om en kabelanlægsejer (husejere, fællesantenneforeninger, kommuner m.fl.) kan opkræve bidrag til rettighedsbetalingen hos de enkelte kabelabonnenter, som nyder godt af programfordelingen.
Boligministeriet har overfor Kultur- og Kommunikationsministeriet tilkendegivet, at der ikke efter boliglovgivningen er hjemmel til, at det i ophavsretslovens § 22 a, stk. 2, nævnte rettighedsvederlag kan opkræves som led i huslejebetaling, samt at en hjemmel for en sådan betalingsforpligtelse efter Boligministeriets opfattelse bør tilvejebringes uden for boliglovgivningens rammer.
En tilsvarende betragtning gør sig gældende med hensyn til det i fotografilovens § 11 a, stk. 2, omtalte vederlag for fordeling af fotografiske billeder.
På denne baggrund finder Kultur- og Kommunikationsministeriet det rigtigst at foreslå, at det af selve lovteksten til § 11 a kommer til at fremgå, at det samlede vederlagskrav efter § 11 a, stk. 2, påhviler den for et kabelanlæg ansvarlige ejer, som har den faktiske og retlige dispositionsret over anlægget.
Da Kultur- og Kommunikationsministeriet er enig i, at der kan være principielle betænkeligheder ved at henføre kabelvederlagsbetalingen under lejelovgivningens huslejebegreb foreslås det videre, at der som et nyt stk. 3 i § 11 a indføjes en bestemmelse om, at de enkelte kabeltilslutninger, som nyder godt af programfordelingen, er forpligtet til at betale ejeren sådanne bidragsbeløb til den samlede vederlagsbetaling, som måtte være fastsat af det i lovens § 16 omtalte offentlige nævn, Tvangslicensnævnet.
Det er en forudsætning for denne betalingspligt, at brugeren har de over anlægget fordelte programmer til rådighed.
Er den enkelte tilslutning ved tekniske foranstaltninger, f.eks. ved plombering el. lign., sat ud af funktion, eller er der ikke tilsluttet en radio- eller fjernsynsmodtager, gælder den foreslåede betalingspligt pr.
 tilslutning ikke.
Til § 3 I forbindelse med vedtagelsen af § 11 a i 1985 blev det tillige vedtaget, at bestemmelsen ikke umiddelbart skulle gælde for Færøerne og Grønland, men ved kgl. anordning kunne sættes helt eller delvis i kraft for Færøerne og Grønland med de afvigelser, som særlige færøske eller grønlandske forhold tilsiger.
I konsekvens heraf foreslås det, at det samme skal gælde for så vidt angår den i § 1 foreslåede ændring i § 11 a.
Bilag I dette bilag er (med mindre skrift) indsat den gældende formulering af den bestemmelse, der berøres af lovforslaget I § 11 a indsættes efter stk. 2 som nyt stykke:
»Stk. 3. Vederlagskravet påhviler ejeren af kabelanlægget.
Hvis det nævn, som er omtalt i § 16, har truffet en afgørelse om vederlagets størrelse, hvorefter det vederlag, som ejeren skal betale, er fastsat som et beløb pr. tilslutning i anlægget, skal brugeren af den enkelte tilslutning betale et beløb til ejeren, som svarer dertil.« Stk. 3 og 4 bliver herefter stk. 4 og 5.
§ 11 a.
Fotografiske billeder, som udsendes i fjernsyn, må fordeles over kabelanlæg og videresendes til almenheden ved hjælp af radioanlæg, når dette sker uden ændringer og samtidig med, at udsendelsen finder sted.
Stk. 2. Fotografen har krav på vederlag.
Dette gælder dog ikke, når radio- eller fjernsynsudsendelser modtages ved hjælp af egen fællesantenne og fordeles over kabelanlæg, som ikke omfatter mere end 25 tilslutninger i en bygning eller i en gruppe af nærtliggende bygninger.
Stk. 3. Vederlagskravet kan kun gøres gældende af en af ministeren for kulturelle anliggender godkendt fællesorganisation, som omfatter ophavsmænd, udøvende kunstnere og andre rettighedshavere, herunder radio- eller fjernsynsforetagender og fotografer, hvis værker, præstationer, frembringelser og billeder anvendes i radio- eller fjernsynsudsendelser i Danmark.
Stk. 4. Fællesorganisationens vederlagskrav forældes efter 3 år fra udløbet af det år, i hvilket udnyttelsen fandt sted.
Forældelsen afbrydes ved skriftligt påkrav fra fællesorganisationen.
Fotografens krav mod fællesorganisationen forældes efter 3 år fra udløbet af det år, i hvilket udnyttelsen fandt sted.
Forældelsen afbrydes ved skriftligt påkrav fra rettighedshaveren.
