Fremsat den 23. februar 2021 af Peter Skaarup (DF), Karina Adsbøl (DF), Kristian Thulesen Dahl (DF) og Morten Messerschmidt (DF) Forslag til folketingsbeslutning om afskaffelse af strafrabat ved flere lovovertrædelser Regeringen pålægges inden udgangen af indeværende folketingsår at fremsætte et lovforslag, der indebærer, at strafrabatter ved gentagne lovovertrædelser afskaffes.
Formålet med at afskaffe strafrabatter er, at personer, der er idømt en straf, idømmes den fulde straf for hver enkelt lovovertrædelse, der er begået.
Bemærkninger til forslaget Den gældende retspraksis i Danmark bygger på et princip om modereret kumulation.
Dette betyder, at strafskylden  og dermed den idømte straf  ikke vokser i samme takt som antallet af forbrydelser, der pådømmes samtidig.
Begår man kriminalitet i Danmark, er det således normal retspraksis, at man opnår rabat for flere forbrydelser.
Dette betyder eksempelvis, at straffen for at begå ti indbrud ikke svarer til ti gange straffen for ét indbrud.
Derimod opnås en form for samlet pakke, hvor man får strafrabat, desto flere gange man har begået en forbrydelse.
Derfor kan det i princippet rent strafudmålingsmæssigt betale sig for den person, der har besluttet sig for at begå kriminalitet, at skynde sig at fortsætte med kriminelle handlinger, indtil denne måtte blive pågrebet, da straffen for efterfølgende kriminalitet ikke stiger proportionelt med antallet af overtrædelser.
Den nuværende retspraksis skaber derfor mulighed for, at kriminelle kan spekulere i og kalkulere med at opnå strafrabat for de begåede forbrydelser.
I fra forslagsstillernes optik strider denne form for strafrabat ved flere forbrydelser imod retsfølelsen, da der udelukkende tages hensyn til gerningsmanden, og ikke de forurettede.
Derfor ønsker forslagsstillerne at ændre den nuværende retspraksis.
Forslagsstillerne mener, at straffen en til en skal stå mål med den kriminalitet, man begår.
Det vil sige, at man skal straffes for hver enkelt idømt straffelovsovertrædelse.
Derfor ønsker forslagsstillerne, at der i stedet for princippet om modereret kumulation som udgangspunkt anvendes et princip om absolut kumulation, hvor straffen udmåles for hver enkelt lovovertrædelse og de enkelte forskyldte straffe lægges sammen til én samlet straf.
Princippet anvendes allerede på nogle områder, navnlig færdselsområdet, når der er tale om bødestraf.
Forslagsstillerne ønsker, at princippet om absolut kumulation skal udvides til at gælde for alle lovovertrædelser.
Ændringen af den nuværende retspraksis betyder, at straffene for flere forbrydelser vil blive forhøjet markant.
Dog betyder det også, at det fremover ikke længere vil være muligt at spekulere i at begå flere overtrædelser for dermed at opnå strafrabat.
 Forslagsstillerne ønsker at styrke retsfølelsen i samfundet og er derfor af den overbevisning, at gerningsmanden skal straffes en til en for hver enkelt lovovertrædelse, der er begået, uden mulighed for at opnå strafrabat.
 Forslagsstillerne foreslår, at forslaget finansieres ved at indføre et asylstop i Danmark.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af strafrabat ved flere lovovertrædelser.
(Beslutningsforslag nr.
B 160) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
