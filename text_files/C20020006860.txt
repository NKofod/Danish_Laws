Vejledning om anbringelse af dømte i  

 institution m.v. uden for fængsel eller arresthus (§  

 78-vejledningen) Kapitel 1 Indledning 1. Reglerne om anbringelse af dømte  

 i institution m.v. uden for fængsel eller arresthus findes i  

 straffuldbyrdelseslovens § 78 samt i bekendtgørelse og cirkulære  

 om anbringelse af dømte i institution m.v. uden for fængsel  

 eller arresthus.
Kapitel 2 Sagens start Kompetence 2. Afgørelse om anbringelse  

 træffes af Justitsministeriet, Direktoratet for Kriminalforsorgen,  

 efter indstilling fra en af kriminalforsorgens institutioner eller  

 afdelinger.
For personer, der udstår fængselsstraf i under 8  

 år, kan fængslet eller arresthuset dog træffe  

 afgørelse om anbringelse i indtil 3 måneder inden det forventede  

 løsladelsestidspunkt.
Hvis der er behov for at anbringe den  

 dømte i længere tid eller på et tidligere tidspunkt i  

 afsoningen, afgøres spørgsmålet af Justitsministeriet,  

 Direktoratet for Kriminalforsorgen.
Tilsvarende gælder, hvis den  

 dømte skal udvises efter strafudståelsen eller tilhører  

 gruppen af negativt stærke indsatte.
Er politiet (statsadvokaten) og  

 kriminalforsorgens institution ikke enige om, at anbringelse bør finde  

 sted, eller er en pension ikke enig i, at anbringelse bør finde sted  

 dér, afgøres spørgsmålet af Justitsministeriet,  

 Direktoratet for Kriminalforsorgen.
 Anbringelse af personer, der er idømt forvaring,  

 skal altid forelægges for Justitsministeriet, Direktoratet for  

 Kriminalforsorgen, til afgørelse.
Finder kriminalforsorgens institution eller afdeling, at  

 der ikke er tilstrækkeligt grundlag for en anmodning om anbringelse,  

 kan tjenestestedet afvise at indsende en indstilling om anbringelse til  

 Justitsministeriet, Direktoratet for Kriminalforsorgen.
Den dømte skal  

 vejledes om, at pågældende kan klage herover til  

 Justitsministeriet, Direktoratet for Kriminalforsorgen.
Afgivelse af indstilling 3. Indstillingen skal udfærdiges  

 på et særligt skema.
Sagens bilag, herunder domsudskrift, skal  

 vedlægges.
 Der skal endvidere udfyldes et institutionsskema, hvis der  

 foreslås anvendt en institution m.v., der ikke tidligere - eller ikke  

 siden gennemførelse af væsentlige ændringer - har  

 været anvendt til dette formål.
4. Er den dømte afsoner i et  

 fængsel eller i en af fængslernes arrestafdelinger, vil det  

 normalt være fængslet, der afgiver indstilling til  

 Justitsministeriet, Direktoratet for Kriminalforsorgen.
Hvis den dømte  

 allerede er anbragt på en institution i henhold til lovens § 78, stk. 1  

 eller 2, vil det normalt være moderinstitutionen, der indsender  

 indstilling om (yderligere) anbringelse efter drøftelse med  

 anbringelsesstedet og med en eventuel tilsynsmyndighed.
5. Er den dømte på fri fod,  

 afgives indstillingen normalt af kriminalforsorgens afdeling på det  

 sted, hvor den pågældende bor eller opholder sig.
Det kan  

 eventuelt aftales mellem en afdeling og en pension, at pensionen afgiver  

 indstilling.
6. Opholder den dømte sig som  

 afsoner i et arresthus, afgives indstillingen normalt af kriminalforsorgens  

 lokale afdeling og arresthuset i samarbejde.
Indstillingen sendes via  

 arrestinspektøren.
En undtagelse herfra er de situationer, hvor en afsoner er  

 overført til et arresthus fra et fængsel.
Hvis fængslet  

 fortsat har ansvaret for sagsbehandlingen, vil indstillingen skulle indsendes  

 af fængslet.
 Der kan ikke indsendes indstilling vedrørende  

 varetægtsarrestanter, idet den pågældende skal være  

 idømt en ubetinget fængselsstraf, som kan fuldbyrdes, jf. dog  

 pkt. 13.
 7. Opholder den dømte sig i en af  

 kriminalforsorgens pensioner uden at være strafafsoner, kan det aftales  

 mellem pensionen og afdelingen, at det er pensionen, der afgiver indstilling.
Samarbejde mellem de involverede myndigheder 8. Før sagen afgøres eller  

 sendes til Justitsministeriet, Direktoratet for Kriminalforsorgen, skal der  

 træffes aftale med det ønskede anbringelsessted.
Det skal i den  

 forbindelse aftales, hvilke vilkår der bør fastsættes for  

 opholdet.
Er anbringelsesstedet en psykiatrisk afdeling eller  

 hospital skal kriminalforsorgens tjenestested sammen med  

 høringsskrivelsen til hospitalet (afdelingen) sende grundskema,  

 domsudskrifter, genpart af eventuelle mental- og personundersøgelser,  

 lægeerklæring vedrørende den dømtes aktuelle  

 psykiske tilstand samt oplysning om den dømtes indstilling til  

 eventuel overførsel, jf. § 1, stk. 2, i cirkulæret.
Endvidere  

 skal det oplyses, om der foreligger særlig undvigelsesrisiko eller  

 anden sikkerhedsrisiko.
Det bemærkes, at overførsel  

 forudsættes at ske med den dømtes samtykke, og at den  

 dømte derfor skal være indforstået med, at de nævnte  

 sagsakter sendes til en psykiatrisk afdeling eller hospital.
 Før sagen indsendes, skal der ligeledes indhentes  

 betalingstilsagn fra den visiterende eller betalende myndighed, hvis  

 anbringelsesstedet ikke er en af kriminalforsorgens pensioner eller et  

 hospital.
Hvis indstillingen indsendes af en af kriminalforsorgens  

 afdelinger (eller af en pension), skal der udpeges en moderinstitution, som  

 normalt vil være det fængsel eller arresthus, hvor den  

 dømte skal anbringes efter de almindelige fordelingsregler.
Afdelingen  

 skal sende kopi af indstillingen til den påtænkte  

 moderinstitution, som skal have lejlighed til at fremkomme med eventuelle  

 bemærkninger, og som skal give tilsagn om at ville fungere som  

 moderinstitution.
 Hvis et fængsel eller arresthus træffer  

 afgørelse eller indsender indstilling til Justitsministeriet,  

 Direktoratet for Kriminalforsorgen, om anbringelse, skal der tages stilling  

 til, om der skal fastsættes vilkår om tilsyn, jf. punkt 9. I  

 givet fald skal fængslet eller arresthuset forelægge  

 spørgsmålet for tilsynsmyndigheden, og vilkårene for  

 anbringelsen skal også drøftes i denne forbindelse.
 Hvis fængslet eller arresthuset ikke selv skal  

 fungere som moderinstitution, forelægges sagen for den ønskede  

 moderinstitution, som skal have lejlighed til at fremkomme med eventuelle  

 bemærkninger, og som skal give tilsagn om at ville fungere som  

 moderinstitution.
 For anbringelse af dømte på psykiatriske  

 afdelinger eller hospitaler gælder en særlig regel om, at  

 Justitsministeriet, Direktoratet for Kriminalforsorgen, forelægger  

 sagen for kriminalforsorgens psykiatriske konsulent med henblik på  

 forelæggelse for Retslægerådet, hvis der ikke kan  

 opnås enighed om anbringelsen mellem kriminalforsorgens afdeling eller  

 institution og den pågældende psykiatriske afdeling eller  

 hospital, jf. bekendtgørelsens § 3, stk. 2.
Tilsyn og moderinstitution 9. I de tilfælde, hvor det er  

 kriminalforsorgens afdeling, der har udarbejdet og indsendt indstilling om  

 anbringelse - eventuelt gennem en arrestinspektør - fastsættes  

 der normalt vilkår om tilsyn.
Dette gælder både i de  

 situationer, hvor den dømte er på fri fod, og i de situationer,  

 hvor den dømte har ophold i et arresthus, således at  

 indstillingen er udarbejdet i samarbejde mellem afdelingen og arresthuset.  

 Hvis indstillingen er udarbejdet og indsendt af en pension, fastsættes  

 der ligeledes normalt vilkår om tilsyn.
 I ovennævnte tilfælde udpeges normalt det  

 fængsel eller arresthus, hvor den dømte skal afsone efter de  

 almindelige fordelingsregler, som moderinstitution.
Som tilsynsmyndighed udpeges almindeligvis den afdeling af  

 Kriminalforsorgen i Frihed, som dækker det område, hvor  

 anbringelsesstedet er beliggende.
Der kan dog også træffes  

 bestemmelse om, at en af kriminalforsorgens pensioner fører tilsynet.
10. Hvis indstillingen indsendes af et  

 fængsel, og der skal fastsættes vilkår om tilsyn, skal der  

 træffes aftale med den af kriminalforsorgens afdelinger (eller  

 eventuelt den pension), som skal føre tilsynet.
I denne forbindelse  

 drøftes også vilkårene for opholdet.
Navnlig i de  

 situationer, hvor anbringelsesstedet ikke er beliggende i det område,  

 hvor fængslet er beliggende, vil det være hensigtsmæssigt  

 at fastsætte tilsyn af den afdeling af kriminalforsorgen, som ligger i  

 lokalområdet.
Endvidere fastsættes der tilsyn, hvis der anvendes  

 et anbringelsessted uden for kriminalforsorgen, som har flere dømte  

 anbragt af gangen, eller som anvendes jævnligt, således at denne  

 institution ikke behøver at samarbejde med flere forskellige  

 tjenestesteder, men primært skal samarbejde med den lokale afdeling af  

 kriminalforsorgen.
Forventes den dømte at blive  

 prøveløsladt med vilkår om tilsyn, bør der  

 ligeledes fastsættes vilkår om tilsyn ved anbringelse uden for  

 fængsel eller arresthus.
Fængslet vil almindeligvis selv skulle være  

 moderinstitution.
Hvis fængslet undtagelsesvist ikke selv skal  

 være moderinstitution, forelægges sagen for den ønskede  

 moderinstitution, som skal have lejlighed til at fremkomme med eventuelle  

 bemærkninger, og som skal give tilsagn om at ville være  

 moderinstitution.
Samtykke 11. Det er en forudsætning for  

 beslutning om anbringelse, at den dømte har givet samtykke, jf. § 2 i  

 bekendtgørelsen.
Der er dog i helt ekstraordinære situationer  

 mulighed for at fravige denne bestemmelse.
Som eksempler på  

 sådanne situationer kan nævnes følgende:
1)	En dømt under 18 år, hvor socialforvaltningen og  

 kriminalforsorgen er enige om en plan for anbringelse.
Den unges  

 forældre vil ikke give samtykke, eller de kan ikke træffes.
Der  

 kan ses bort fra det manglende samtykke fra forældrene, hvis den unge  

 skønnes tilstrækkelig moden til selv at vurdere og overskue  

 konsekvenserne af sit samtykke.
2)	Socialforvaltningen og kriminalforsorgen foreslår, at en  

 afsoning skal foregå i en af de sikrede afdelinger for unge, men den  

 surrogatfængslede unge og dennes forældre vil ikke give samtykke.  

 De sociale myndigheder har truffet beslutning om, at et sådant  

 længerevarende ophold skal gennemføres - uanset udfaldet af  

 retssagen - som en nødvendig socialpædagogisk observation og  

 afdækning af den unges behandlingsbehov.
Der vil efter en konkret  

 vurdering kunne træffes afgørelse om anbringelse uden samtykke,  

 således at det så vidt muligt kan undgås, at en  

 strafbestemt frihedsberøvelse i fængsel eller arresthus bliver  

 efterfulgt af en administrativt bestemt frihedsberøvelse i en sikret  

 afdeling.
Hvis der er tale om psykiatriske patienter, som på  

 grund af deres aktuelle tilstand ikke kan eller vil give et gyldigt samtykke,  

 kan psykiatrilovgivningens regler om tvangsanbringelser eventuelt anvendes  

 ved anbringelse på psykiatrisk afdeling eller hospital.
Der bør  

 således ikke i disse situationer ske anbringelse efter § 78 uden  

 samtykke.
 Indstillingen skal vedlægges et skriftligt samtykke  

 til at indhente oplysninger fra Kriminalregistret.
 Fængselsstraf m.v.
12. Anbringelse kan omfatte  

 fængselsstraffe og forvaring, herunder også  

 bødeforvandlingsstraf, som kan fuldbyrdes, og som den dømte  

 skal udstå sammen med den idømte fængselsstraf.
Det er en  

 forudsætning, at politiet eller Justitsministeriet, Direktoratet for  

 Kriminalforsorgen, allerede har truffet beslutning om afsoning af  

 bødeforvandlingsstraffen.
Der gives ikke tilladelse til anbringelse  

 til udståelse af bødeforvandlingsstraf alene, idet der i  

 sådanne situationer vil være mulighed for at meddele henstand  

 eller eftergivelse med betalingen.
Tidspunkt for afgivelse af indstilling 13. Forberedelse af sagen kan  

 påbegyndes, allerede mens straffesagen verserer, men der kan ikke  

 afgives indstilling til Justitsministeriet, Direktoratet for  

 Kriminalforsorgen, i sagen, før den pågældende er  

 idømt ubetinget fængselsstraf eller forvaring, som kan  

 fuldbyrdes.
Undtagelsesvist kan der dog indsendes indstilling, før  

 dommen kan fuldbyrdes, f.eks. for personer anbragt i varetægtssurrogat.
 Er afsoningen udsat til et bestemt tidspunkt, vil det  

 være hensigtsmæssigt at indsende indstilling så hurtigt som  

 muligt.
Indstillingen skal omfatte al ubetinget  

 fængselsstraf og forvaring, der kan fuldbyrdes.
Det er derimod normalt  

 ikke nødvendigt at afvente udfaldet af eventuelle verserende sager,  

 bortset fra tilfælde hvor udfaldet af verserende sager må  

 forventes at ændre grundlaget for indstillingen, f.eks. hvor der  

 verserer sag for strafbart forhold af en sådan beskaffenhed, at  

 hensynet til retshåndhævelsen kan antages at få  

 afgørende betydning.
Høring af anklagemyndigheden 14. Hvis den dømte er omfattet af  

 reglerne i udgangsbekendtgørelsen om høring af politiet, skal  

 indstillingen før den indsendes til Justitsministeriet, Direktoratet  

 for Kriminalforsorgen, sendes til vedkommende politimester  

 (politidirektøren i København) med anmodning om en udtalelse.  

 Udtalelsen skal vedlægges indstillingen til Justitsministeriet,  

 Direktoratet for Kriminalforsorgen.
Tilsvarende skal udtalelsen indhentes,  

 inden fængslet eller arresthuset træffer afgørelse i sagen  

 i de tilfælde, hvor fængslet eller arresthuset har  

 kompetencen.
 Rigsadvokaten har udsendt en instruks til politimestrene  

 om, at politimestrene i de tilfælde, hvor statsadvokaten har et  

 særligt indgående kendskab til den pågældende sag og  

 til den dømte, skal sende høringssvaret til Justitsministeriet,  

 Direktoratet for Kriminalforsorgen, via vedkommende statsadvokat.
 Ved overførsel til psykiatrisk afdeling eller  

 hospital gælder særlige regler om høring af statsadvokat,  

 jf. bekendtgørelsens § 5, stk. 2.
 Ved anbringelse af personer, der er idømt straf af  

 fængsel på livstid eller forvaring, skal der indhentes udtalelser  

 i overensstemmelse med de regler, der gælder om høring ved  

 udgang i medfør af kapitel 4 i udgangsbekendtgørelsen.  

 Udtalelserne skal indhentes, inden sagen sendes til Justitsministeriet,  

 Direktoratet for Kriminalforsorgen.
Statistik 15. Træffer et fængsel eller  

 et arresthus afgørelse om anbringelse i en institution m.v. uden for  

 fængsel eller arresthus, skal fængslet eller arresthuset sende  

 indberetning om anbringelsen på et særligt skema til  

 Justitsministeriet, Direktoratet for Kriminalforsorgen, jf. § 5, stk. 2, i  

 cirkulæret.
Kapitel 3 Grundlaget for anbringelsen Hovedhensyn 16. Det er en forudsætning, at  

 afgørende hensyn til retshåndhævelsen ikke taler imod  

 anbringelse uden for fængsel eller arresthus.
Sådanne hensyn vil  

 kunne foreligge på grund af kriminalitetens art, den dømtes  

 farlighed og lignende, men også på grund af erfaringerne fra  

 tidligere institutionsophold, hvor den dømte har optrådt  

 voldeligt, er undveget eller på anden måde har dokumenteret, at  

 afgørende hensyn til retshåndhævelsen taler imod en ny  

 anbringelse i institutionen.
Udgangspunktet er, at domme til ubetinget  

 fængselsstraf eller forvaring afsones i fængsel eller arresthus,  

 medmindre der efter dommen er indtrådt sådanne væsentligt  

 ændringer i den dømtes forhold, at det kan begrunde fravigelse  

 af dette udgangspunkt.
Hvad angår de unge gælder dette  

 udgangspunkt ikke, jf. pkt. 17, 2. afsnit.
Uanset dette er det ikke udelukket i særlige  

 tilfælde at anbringe dømte i institution m.v. uden for  

 fængsel eller arresthus, selv om der ikke foreligger ændrede  

 omstændigheder i forhold til domstidspunktet.
Det bør dog  

 indgå i vurderingen, hvorvidt en administrativ afgørelse om  

 institutionsanbringelse er kontraindiceret i forhold til rettens  

 afgørelse.
I de sager, hvor det fremgår, at  

 spørgsmålet om valget mellem ubetinget straf og foranstaltninger  

 som led i en betinget dom har været overvejet af retten, bør  

 bestemmelse om anbringelse i institution m.v. uden for fængsel eller  

 arresthus derfor som hovedregel begrænses til tilfælde, hvor der  

 foreligger ændrede omstændigheder i forhold til domstidspunktet,  

 idet f.eks. grundlaget for afgørelsen er ændret gennem  

 tilvejebringelse af nye oplysninger om den pågældende.
 I de sager, hvor det fremgår, at der ved valget af  

 ubetinget straf er indgået overvejelser om muligheden for at denne kan  

 afvikles ved anbringelse i institution m.v. uden for fængsel eller  

 arresthus, kan der gives tilladelse hertil.
 Hvor lovovertrædelsens art gør det  

 påkrævet, kan anbringelse ikke ske på et sted, beliggende i  

 et lokalområde, hvor hensynet til den forurettede i sagen klart  

 tilsiger, at den dømte ikke på nuværende tidspunkt  

 bør opholde sig.
Anbringelsesgrundlaget 17. Som eksempler på forhold, der  

 kan begrunde anbringelse i institution m.v. uden for fængsel eller  

 arresthus, kan nævnes følgende:
 1)	Behandling mod misbrug af alkohol eller narkotika.
 2)	Behandling for alvorlig, langvarig eller kronisk fysisk eller  

 psykisk lidelse.
 3)	Sexologisk behandling.
 4)	Socialpædagogisk behandling.
 5)	Behandling, der i øvrigt i særlig grad eller som  

 følge af samspillet mellem en flerhed af ovennævnte forhold  

 må tillægges betydning for den dømtes resocialisering.
 6)	Den dømtes psykiske og sociale modenhed svarer ikke til  

 alderen.
 7)	Den dømte har et særligt somatisk eller psykiatrisk  

 behandlings- eller plejebehov, som bedst opfyldes af et hospital  

 (afdeling).
 8)	Den dømte har et eller flere mindreårige børn,  

 hvor anbringelsen sker sammen med barnet (børnene) af hensyn til, hvad  

 der er bedst for barnet (børnene).
Dømte under 18 år anbringes som udgangspunkt  

 i institution m.v. uden for fængsel eller arresthus, selv om der ikke  

 foreligger ændrede omstændigheder i forhold til domstidspunktet,  

 jf. straffuldbyrdelseslovens § 78, stk. 2. Det er alderen på  

 anbringelsestidspunktet, som er afgørende.
Kun hvis afgørende  

 hensyn til retshåndhævelsen taler imod anbringelse uden for  

 fængsel eller arresthus, anbringes den unge i fængsel eller  

 arresthus.
 Anbringelse på hospital kan finde sted både af  

 somatiske og psykiske årsager, jf. nedenfor.
Anbringelse på hospital 18. Muligheden for anbringelse på  

 psykiatrisk afdeling eller hospital supplerer den forpligtelse, der i  

 medfør af lovbekendtgørelse nr. 849 af 2. december 1998  

 påhviler de psykiatriske afdelinger og hospitaler til at behandle  

 sindslidende m.v.
Bestemmelsen medfører derfor ingen ændring i  

 det forhold, at indsatte med sådanne psykiske problemer principielt har  

 krav på hospitalsbehandling i samme omfang som andre personer.  

 Indlæggelse på psykiatrisk afdeling eller hospital kan derfor i  

 disse tilfælde og i akutte sygdomstilfælde finde sted uden  

 benyttelse af bestemmelsen om anbringelse i institution m.v. uden for  

 fængsel eller arresthus.
Hvis det imidlertid skønnes  

 hensigtsmæssigt at muliggøre, at en indsat f.eks. bliver indlagt  

 på psykiatrisk afdeling eller hospital i længere tid, kan det  

 være påkrævet at bringe bestemmelsen i § 78 i anvendelse.  

 Dette kan eksempelvis være tilfældet med hensyn til psykotiske  

 patienter, hvis psykose har sammenhæng med opholdet i  

 kriminalforsorgens institutioner.
 Ved somatiske sygdomme er der tilsvarende mulighed for i  

 akutte tilfælde at overføre indsatte til et hospital, uden at  

 anvende bestemmelsen i straffuldbyrdelseslovens § 78.
Kapitel 4 Anbringelsesstedet Institutionstyper 19. Anbringelse kan ske på hospital,  

 i familiepleje, i egnet hjem eller i institution.
Anbringelse kan finde sted  

 på såvel private som offentlige institutioner og hjem, herunder  

 på en af kriminalforsorgens pensioner.
Hvis anbringelse sker i  

 familiepleje, er det en forudsætning, at opholdet kan ske på  

 betingelser af tilsvarende karakter, som forudsættes opfyldt af en  

 institution.
Krav til institutionen 20. Anbringelsesstedet skal påtage  

 sig den behandling eller pleje, der er formålet med opholdet.  

 Behandlingen kan eventuelt suppleres af aktiviteter uden for institutionen,  

 f.eks. ambulante behandlingsforløb, hvis den indsattes forhold,  

 herunder karakteren af kriminaliteten, forløbet af en eventuel  

 tidligere eller hidtidig afsoning eller af et eventuelt tidligere eller  

 forudgående ophold på stedet, gør det forsvarligt.
 Det er en forudsætning, at det  

 pågældende anbringelsessted er døgnbemandet med personale.  

 Hvis den indsattes forhold, jf. ovenfor, gør det forsvarligt, kan der  

 dog eventuelt anvendes institutioner med tilkaldevagt om natten.
I de tilfælde, hvor Justitsministeriet, Direktoratet  

 for Kriminalforsorgen, træffer afgørelse om anbringelse,  

 foretager direktoratet samtidig en godkendelse af institutioner, der ikke har  

 været anvendt før, eller som i det væsentlige har  

 ændret karakter.
Træffes afgørelsen om anbringelse af et  

 fængsel eller et arresthus, skal direktoratet ikke godkende  

 institutionen.
Er den dømte anbragt på en af  

 kriminalforsorgens pensioner, skal pensionen straks underrette  

 moderinstitutionen om overtrædelser af de fastsatte vilkår,  

 herunder om bortgang eller udeblivelse samt om enhver formodning om, at den  

 dømte har begået nyt strafbart forhold.
Pensionen skal i  

 øvrigt jævnligt orientere om forløbet af opholdet.
Det er  

 en betingelse for at anvende en institution uden for kriminalforsorgen, at  

 institutionen har erklæret at ville påtage sig en tilsvarende  

 forpligtelse.
Institutionen skal endvidere have erklæret sig  

 indforstået med at anmelde skader, som antages at kunne begrunde krav  

 på ydelser efter lov om sikring mod følger af arbejdsskade m.v.,  

 jf. § 15 i lov om sikring mod følger af arbejdsskade m.v. og  

 bekendtgørelse om erstatning og godtgørelse til indsatte i  

 kriminalforsorgens institutioner for følger af ulykkestilfælde  

 m.v.
Oversigt over anvendte institutioner 21. Justitsministeriet, Direktoratet for  

 Kriminalforsorgen, udarbejder en oversigt med en kort beskrivelse af de  

 institutioner, som direktoratet har anvendt til anbringelser (kan rekvireres  

 ved henvendelse til direktoratets klientkontor).
Kapitel 5 Vilkår for opholdet Kompetence 22. Vilkårene for opholdet  

 fastsættes af Justitsministeriet, Direktoratet for Kriminalforsorgen, i  

 de sager, hvor Justitsministeriet, Direktoratet for Kriminalforsorgen, har  

 kompetencen til at træffe afgørelse om anbringelse i institution  

 m.v. uden for fængsel eller arresthus, og af fængslet eller  

 arresthuset i de sager, hvor disse institutioner har kompetencen, jf.  

 bekendtgørelsens § 1.
Standardvilkår 23. Anbringelse betinges i alle  

 tilfælde af, at den dømte ikke begår strafbart forhold, og  

 at den dømte undergiver sig de regler, der gælder på  

 anbringelsesstedet (følger personalets anvisninger, hvis der ikke er  

 fastsat regler).
 Endvidere fastsættes normalt vilkår om tilsyn,  

 der som udgangspunkt føres af den afdeling, i hvis område  

 anbringelsesstedet er beliggende.
 I særlige tilfælde, f.eks. ved korterevarende  

 behandlings- og afsoningsforløb, kan tilsynet eventuelt føres  

 af den afdeling, i hvis område den dømte har bopæl.
 Ved ophold på kriminalforsorgens pensioner  

 føres tilsynet normalt i forening af pensionen og kriminalforsorgens  

 afdeling på det sted, hvor den dømte bor eller opholder sig.
 I sager, hvor indstillingen er indsendt af  

 moderinstitutionen, kan det bestemmes, at der ikke skal fastsættes  

 vilkår om tilsyn.
 Der henvises til pkt. 9 og 10 vedrørende  

 fastsættelse af tilsyn.
Ud over de standardvilkår, som er nævnt  

 nedenfor under pkt. 24-27, anvendes undertiden de vilkår, der er  

 nævnt i bilag 4 i betænkning nr. 519 af 1969 om vilkår ved  

 betingede domme og prøveløsladelser, og de vilkår, der  

 anvendes over for betinget dømte, der skal undergives psykiatrisk  

 eller sexologisk behandling.
Herudover anvendes kun helt undtagelsesvist  

 andre særvilkår.
Det forudsættes derfor, at indstillingerne  

 indeholder forslag til vilkår svarende hertil, medmindre der foreligger  

 en helt speciel situation.
Detaljerede bestemmelser om opholdet vil typisk  

 være dækket af standardvilkåret om, at den dømte  

 skal følge de regler, der gælder på anbringelsesstedet,  

 eller skal følge personalets anvisninger.
Der er derfor normalt ikke  

 behov for at medtage detailregler.
Ved anbringelse i institution, pension eller  

 hospital 24. I de tilfælde, hvor der findes  

 et regelsæt, f.eks. en husorden, på institutionen, pensionen  

 eller hospitalet fastsættes vilkår om - at [den dømte] undergiver sig de regler, der gælder  

 på institutionen/pensionen/hospitalet.
I de tilfælde, hvor vedkommende anbringelsessted  

 ikke har fastsat bestemte regler gældende for de personer, der har  

 ophold på stedet, fastsættes vilkår om - at [den dømte] følger personalets anvisninger.
I disse tilfælde fastsættes desuden  

 vilkår om - at [den dømte] kun forlader institutionen/pensionen/hospitalet  

 efter forudgående aftale med personalet, - at [den dømte] kun forlader institutionen/pensionen/hospitalet  

 med ledsagelse af personalet, eller - at [den dømte] kun forlader institutionen/pensionen/hospitalet  

 efter personalets nærmere bestemmelse, dog ikke i videre omfang end  

 svarende til reglerne om udgang fra åbent fængsel.
Ved anbringelse i familiepleje 25. Ved anbringelse i familiepleje  

 fastsættes vilkår om - at [den dømte] under sit ophold i familiepleje følger  

[NNs (og OOs)] anvisninger.
Der fastsættes desuden vilkår om - at [den dømte] kun forlader anbringelsesstedet efter  

 forudgående aftale med [NN (eller OO)], eller - at [den dømte] kun forlader anbringelsesstedet med ledsagelse af  

[en angivet person].
Ved anbringelse ombord på skibsfartøj (i  

 indenrigsfart) 26. Ved anbringelse ombord på  

 skibsfartøj (i indenrigsfart) fastsættes vilkår  

 om - at [den dømte] undergiver sig de regler, der gælder for den  

 institution (eller det projekt), hvortil fartøjet er knyttet, og under  

 ophold ombord følger skibsførerens anvisninger.
Der fastsættes desuden vilkår om - at [den dømte] kun forlader fartøjet efter  

 forudgående aftale med skibsføreren, eller - at [den dømte] kun forlader fartøjet med ledsagelse af [en  

 angivet person].
Ved anbringelse ombord på skibsfartøj (i  

 udenrigsfart) 27. Ved anbringelse ombord på  

 skibsfartøj (i udenrigsfart) fastsættes vilkår om - at [den dømte] undergiver sig de regler, der gælder for den  

 institution (eller projekt), hvortil fartøjet er knyttet, og under  

 ophold ombord følger skibsførerens anvisninger, og - at [den dømte] under fartøjets ophold i udlandet ikke  

 overnatter uden for fartøjet.
Der fastsættes desuden vilkår om - at [den dømte] kun forlader fartøjet efter  

 forudgående aftale med skibsføreren, eller - at [den dømte] kun forlader fartøjet med ledsagelse af [en  

 angivet person].
Vilkår for dømte, der overføres til  

 psykiatrisk afdeling eller hospital 28. Ved anbringelse på psykiatrisk  

 afdeling eller hospital skal det bestemmes, om og i givet fald i hvilke  

 tilfælde, overlægen kan give tilladelse til udgang.
Endvidere  

 skal det bestemmes, om reglerne i udgangsbekendtgørelsen om  

 høring af politiet skal finde anvendelse, hvis  

 spørgsmålet om udgang skal overvejes under anbringelsen.
Der  

 henvises i øvrigt til reglerne i § 5, stk. 2, i  

 bekendtgørelsen, hvoraf det fremgår, at statsadvokaten skal  

 høres, inden anbringelse på psykiatrisk afdeling eller hospital  

 finder sted, hvis den dømte i den seneste sag eller tidligere er  

 dømt for farlig kriminalitet, herunder forsætlig brandstiftelse  

 eller anden almenfarlig forbrydelse, grovere volds- eller  

 sædelighedsforbrydelse, berigelsesforbrydelse forbundet med vold eller  

 trussel om vold eller i øvrigt for lovovertrædelser af  

 særlig grov eller professionel karakter.
Statsadvokaten har i den  

 forbindelse også mulighed for at kommentere de foreslåede  

 vilkår for anbringelsen.
 Ved afgørelse om anbringelse kan det bestemmes, at  

 udgang uden ledsagelse kun må gives med samtykke fra  

 Justitsministeriet, Direktoratet for Kriminalforsorgen, eller fra det  

 fængsel eller arresthus, der træffer afgørelse om  

 anbringelsen.
Udgang til udlandet 29. Moderinstitutionen kan træffe  

 bestemmelse om udgang til udlandet i overensstemmelse med reglerne i kapitel  

 3 i udgangsbekendtgørelsen.
Om underretning af det stedlige politi i  

 udlandet henvises til § 9 i cirkulære om behandling m.v. af sager om  

 udgang til indsatte, der udstår fængselsstraf eller forvaring i  

 kriminalforsorgens institutioner.
Ændring af anbringelsessted eller vilkår 30. I de sager, hvor Justitsministeriet,  

 Direktoratet for Kriminalforsorgen, har kompetencen, jf.  

 bekendtgørelsens § 1, skal der indsendes en supplerende indstilling,  

 hvis der under opholdet antages at være behov for ændring af  

 anbringelsessted eller af de fastsatte vilkår.
Endvidere skal der  

 indsendes supplerende indstilling eller indberetning i de tilfælde, der  

 er nævnt i kapitel 8. Det er den myndighed, som kan træffe  

 afgørelse i 1. instans, som har kompetencen til at ændre  

 vilkårene.
 Indstilling om ændring af vilkårene skal som  

 udgangspunkt indsendes af eller via moderinstitutionen, men det kan konkret  

 aftales, at indstillingen indsendes af en af kriminalforsorgens pensioner  

 eller af tilsynsmyndigheden.
Skønnes der allerede på det tidspunkt, hvor  

 indstilling om anbringelse indsendes til Justitsministeriet, Direktoratet for  

 Kriminalforsorgen, at være behov for, at en af kriminalforsorgens  

 pensioner bemyndiges til at skærpe eller lempe på vilkårene  

 i løbet af anbringelsen, bør forslag herom medtages i  

 indstillingen.
Justitsministeriet, Direktoratet for Kriminalforsorgen, kan  

 herefter anføre i resolutionen, at pensionen bemyndiges til at  

 ændre vilkårene, hvis det findes ubetænkeligt.
I de situationer, hvor der er en kortere ventetid,  

 før anbringelse i en socialpædagogisk døgnforanstaltning  

 kan finde sted, vil det eventuelt være muligt at træffe  

 afgørelse om, at en ung surrogatanbragt efter domsafsigelsen kan  

 fortsætte et ophold i en sikret afdeling.
Afgørelse herom  

 træffes efter lovens § 78. Foreligger der et tilsagn om modtagelse af  

 den unge i den socialpædagogiske døgnforanstaltning, kan der  

 indsendes en samlet indstilling om anbringelse.
Direktoratet vil herefter i  

 resolutionen kunne bemyndige moderinstitutionen til at sørge for den  

 videre overførsel, når pladsforholdene gør det muligt.
Kapitel 6 Iværksættelse og overførsel Iværksættelse for dømte på fri  

 fod 31. Er den dømte på fri fod,  

 sender Justitsministeriet, Direktoratet for Kriminalforsorgen,  

 afgørelsen om anbringelse i institution m.v. uden for fængsel  

 eller arresthus til kriminalforsorgens afdeling (eller eventuelt pension),  

 der snarest forkynder afgørelsen for den dømte og  

 forhører sig om, hvorvidt den pågældende er indstillet  

 på at blive anbragt på de fastsatte vilkår.
I givet fald  

 indhentes en erklæring herom fra den dømte.
Samme procedure  

 anvendes, hvis den dømte er anbragt i en institution, der træder  

 i stedet for varetægtsfængsel (varetægtssurrogat).
 Har den dømte ikke givet samtykke til anbringelsen,  

 jf. pkt. 11 og § 2 i bekendtgørelsen, kan anbringelse finde sted, selv  

 om den dømte ikke erklærer at være indstillet på at  

 blive anbragt på de fastsatte vilkår.
Hvis den dømte ikke allerede er på  

 anbringelsesstedet, forudsættes afdelingen snarest at træffe  

 aftale med anbringelsesstedet om mødedatoen, og det skal ved  

 forkyndelsen for den dømte meddeles, hvornår der skal ske  

 fremmøde på vedkommende institution.
Den dømte har selv  

 ansvaret for rettidigt fremmøde.
Det påhviler afdelingen at  

 udøve kontrol med den dømtes fremmøde i  

 institutionen.
 Moderinstitutionen udarbejder et bevis for  

 anbringelsen.
 Når den pågældende er mødt i  

 institutionen, skal afdelingen (pensionen) omgående underrette  

 moderinstitutionen om forkyndelsen, erklæringen og fremmødet.  

 Opholdt den dømte sig allerede på anbringelsesstedet, skal  

 afdelingen (pensionen) omgående underrette moderinstitutionen om  

 forkyndelsen og erklæringen.
Moderinstitutionen gør notat om straffuldbyrdelsens  

 iværksættelse.
Fremmødet i institutionen ligestilles  

 således med fremmøde i arresthus eller fængsel.  

 Fremmødet har dog kun denne retsvirkning, hvis forkyndelsen er sket,  

 og erklæring afgivet.
Opholder den dømte sig i forvejen på  

 anbringelsesstedet, iværksættes straffuldbyrdelsen den dag,  

 forkyndelse er sket, og erklæring afgivet.
Dette kan få betydning  

 for strafberegningen for dømte, der allerede opholder sig på  

 anbringelsesstedet.
 Når straffuldbyrdelsen er iværksat, skal  

 moderinstitutionen foretage beregning af straffetiden i overensstemmelse med  

 reglerne i bekendtgørelse om beregning af straffetider m.v.  

 Moderinstitutionen har ansvaret for den sagsbehandling, der følger af  

 strafudståelsen, såsom at indberette til Det centrale  

 Kriminalregister, træffe afgørelse om  

 prøveløsladelse og indsende indstilling om  

 prøveudskrivning eller benådning.
Overførsel af dømte, der allerede  

 udstår fængselsstraf 32. Hvis straffuldbyrdelsen er  

 iværksat, og afgørelsen er truffet af Justitsministeriet,  

 Direktoratet for Kriminalforsorgen, sender direktoratet resolutionen til  

 vedkommende fængsel eller arresthus med anmodning om, at fængslet  

 eller arresthuset forkynder afgørelsen og sørger for, at den  

 dømte ved sin underskrift erklærer at ville overholde de  

 fastsatte vilkår.
Overførsel til anbringelsesstedet sker da ved  

 fængslets eller arresthusets foranstaltning.
 Fængslet eller arresthuset udleverer et bevis for  

 anbringelsen til den dømte.
 I de tilfælde, hvor den dømte allerede er  

 anbragt i institution m.v. uden for fængsel eller arresthus og skal  

 udstå yderligere fængselsstraf efter samme bestemmelse og i  

 forlængelse af den aktuelle afsoning, anvendes de regler for  

 iværksættelse, der gælder for dømte, der allerede  

 udstår fængselsstraf.
Kapitel 7 Opgavefordeling under anbringelsen 33. Anbringelsesstedet skal jævnligt  

 underrette tilsynsmyndigheden om forløbet af anbringelsen.
Hvis der  

 ikke er fastsat vilkår om tilsyn, skal anbringelsesstedet i stedet  

 underrette moderinstitutionen.
 Moderinstitutionen og en eventuel tilsynsafdeling  

 (pension) skal under anbringelsen løbende holde hinanden orienteret om  

 alle væsentlige ændringer i den dømtes forhold.
Kapitel 8 Tilbageførsel eller overførsel Tilbageførsel eller overførsel ved  

 moderinstitutionens foranstaltning 34. Hvis den dømte selv  

 ønsker det, skal der umiddelbart ske tilbageførsel eller  

 overførsel til moderinstitutionen ved dennes foranstaltning, medmindre  

 den dømte  undtagelsesvist er anbragt uden at have givet  

 samtykke til anbringelsen.
Bortvises den dømte fra et anbringelsessted, skal  

 der tilsvarende ske tilbageførsel eller overførsel.
Det  

 bemærkes, at der forudgående kan indgås en aftale mellem  

 moderinstitutionen og anbringelsesstedet om, at anbringelsesstedet i akutte  

 tilfælde kan foranledige den dømte tilbage- eller  

 overført til et arresthus ved politiets foranstaltning.
En sådan  

 aftale forudsætter, at anbringelsesstedet snarest muligt underretter  

 moderinstitutionen om tilbage- eller overførslen, eventuelt via  

 tilsynsmyndigheden.
Hvis den dømtes adfærd i øvrigt  

 gør det påkrævet, kan moderinstitutionen træffe  

 afgørelse om akut tilbageførsel eller overførsel til  

 moderinstitutionen.
Det er en forudsætning herfor, at den dømte  

 har overtrådt vilkårene for anbringelsen, jf.  

 straffuldbyrdelseslovens § 78, stk. 4. Ved vilkårsovertrædelse  

 kan moderinstitutionen endvidere træffe afgørelse om midlertidig  

 tilbageførsel eller overførsel, jf. bekendtgørelsen § 9,  

 stk. 5, og cirkulærets § 10, stk. 3.
Inden der træffes afgørelse om  

 tilbagekaldelse af en tilladelse til anbringelse som følge af  

 vilkårsovertrædelser, jf. § 10 i bekendtgørelsen, skal den  

 procedure, der fremgår af § 11 i bekendtgørelsen,  

 følges.
Da den dømtes ret til aktindsigt i bl.a. sager  

 om tilbageførsel/overførsel er afskåret i medfør  

 af forvaltningslovens § 9, stk. 4, kan en anmodning om aktindsigt (i f.eks.  

 notatet) afslås alene med en henvisning til den nævnte  

 bestemmelse.
Efter forvaltningslovens § 19, stk. 2, nr. 4, skal der ikke ske  

 partshøring, hvis parten ikke har ret til partsaktindsigt med hensyn  

 til de pågældende oplysninger.
Når adgangen til  

 partsaktindsigt er afskåret i sager om  

 tilbageførsel/overførsel, indebærer det derfor  

 også, at der ikke er krav om, at der foretages partshøring efter  

 forvaltningslovens § 19, inden der træffes afgørelse.
Den  

 orientering, som den indsatte skal have om begrundelsen for  

 afgørelsen, skal alene indeholde en henvisning til de retsregler, som  

 afgørelsen er truffet efter, jf. forvaltningslovens § 24, stk. 3, 1.  

 pkt., jf. § 24, stk. 1, 1. pkt.
Det bemærkes, at forvaltningslovens §  

 9, stk. 4, ikke er til hinder for, at der efter omstændighederne gives  

 aktindsigt i sager om tilbageførsel/overførsel i det omfang,  

 hverken private eller offentlige interesser taler imod  

 ("meroffentlighed"). Tilsvarende er forvaltningslovens § 24, stk.  

 3, 1. pkt., ikke til hinder for, at der kan gives en nærmere  

 begrundelse for afgørelsen vedrørende  

 tilbageførsel/overførsel i de tilfælde, hvor der ikke  

 foreligger modstående private eller offentlige interesser.
Ved tilbageførsel eller overførsel,  

 anbringes den dømte som udgangspunkt i moderinstitutionen.
Den  

 dømte kan midlertidigt anbringes i et andet fængsel eller  

 arresthus, f.eks. på grund af pladsforholdene, eller indtil  

 hjemtransport kan finde sted.
 Moderinstitutionen skal i disse tilfælde indberette  

 til Justitsministeriet, Direktoratet for Kriminalforsorgen, hvis det er  

 Justitsministeriet, Direktoratet for Kriminalforsorgen, der har truffet  

 beslutning om anbringelsen, jf. § 1 i bekendtgørelsen.  

 Justitsministeriet, Direktoratet for Kriminalforsorgen kan herefter efter  

 indstilling fra moderinstitutionen tilbagekalde beslutningen om anbringelse.  

 Hvis en institution selv har truffet afgørelse om overførsel  

 til anbringelsesstedet, vil moderinstitutionen tilsvarende selv kunne  

 tilbagekalde beslutningen.
Hvis den dømte er bortgået eller udeblevet  

 fra et anbringelsessted, skal anbringelsesstedet straks underrette  

 moderinstitutionen, eventuelt gennem tilsynsmyndigheden.
Tilsvarende  

 gælder, hvis den dømte overtræder de fastsatte  

 vilkår, jf. pkt. 20. Hvis underretningen sker til tilsynsmyndigheden,  

 skal tilsynsmyndigheden herefter straks sørge for at underrette  

 moderinstitutionen med henblik på, at moderinstitutionen efterlyser den  

 dømte og samtidig anmoder politiet om, at den dømte efter  

 anholdelse indsættes i moderinstitutionen.
Moderinstitutionen skal  

 samtidig sende indberetning og indstilling om tilbagekaldelse af anbringelsen  

 til Justitsministeriet, Direktoratet for Kriminalforsorgen, umiddelbart efter  

 at den pågældende er anholdt, hvis Justitsministeriet,  

 Direktoratet for Kriminalforsorgen, har truffet afgørelsen om  

 anbringelse, jf. § 1 i bekendtgørelsen.
Moderinstitutionen  

 drøfter indstillingen med en eventuel tilsynsmyndighed og sender kopi  

 af indstillingen til tilsynsmyndigheden.
 I de tilfælde, hvor den dømte er anbragt  

 på en af kriminalforsorgens pensioner, sker underretningen direkte til  

 moderinstitutionen.
Tilbagekaldelse af beslutningen 35. Hvis der - udover de situationer, der  

 er nævnt under pkt. 34 - foreligger omstændigheder, som  

 nødvendiggør en tilbagekaldelse af resolutionen, f.eks. at  

 formålet med anbringelsen ikke længere er til stede,  

 tilbagekalder moderinstitutionen - efter drøftelse med en eventuel  

 tilsynsmyndighed - afgørelsen eller sender indstilling til  

 Justitsministeriet, Direktoratet for Kriminalforsorgen herom.
Det er den  

 myndighed, der har kompetencen til at træffe afgørelse om  

 anbringelse, som også har kompetencen til at tilbagekalde  

 afgørelsen.
I de situationer, hvor en anden institution end  

 moderinstitutionen har truffet afgørelse om anbringelse, er det  

 moderinstitutionen, der kan tilbagekalde afgørelsen.
Ved vilkårsovertrædelser er det en  

 forudsætning for at træffe afgørelse om tilbagekaldelse af  

 anbringelsen, at vilkårsovertrædelsen er grov eller gentagen.
I  

 forbindelse med sagsbehandlingen skal reglerne i § 11 i  

 bekendtgørelsen følges.
 Indstillingen skal være ledsaget af en  

 redegørelse om den dømtes adfærd på institutionen.  

 Der skal samtidig sendes kopi af indstillingen til en eventuel  

 tilsynsmyndighed.
 Særligt for de dømte, der overføres  

 til psykiatrisk afdeling eller hospital, skal det vurderes, om ophold i  

 kriminalforsorgens institutioner vil medføre risiko for genopblussen  

 eller forværring af den dømtes tilstand.
Træffer Justitsministeriet, Direktoratet for  

 Kriminalforsorgen, afgørelse om tilbagekaldelse af beslutningen, skal  

 den dømte herefter som udgangspunkt udstå straffen i  

 moderinstitutionen.
Anbringelse kan på grund af pladsforholdene m.v.  

 finde sted i et andet fængsel eller arresthus.
Endvidere kan  

 moderinstitutionen eller Justitsministeriet, Direktoratet for  

 Kriminalforsorgen, eventuelt træffe afgørelse om  

 overførsel til et andet fængsel eller arresthus, f.eks. fra  

 åbent til lukket fængsel, hvis betingelserne herfor i  

 øvrigt er opfyldt, f.eks. på grund af den dømtes  

 adfærd under anbringelsen i institution m.v. uden for fængsel  

 eller arresthus.
Kompetencen følger bestemmelserne i  

 bekendtgørelse om anbringelse og overførsel af personer, som  

 skal udstå fængselsstraf eller forvaring.
Er det fængslet  

 eller arresthuset, som har kompetencen til at træffe afgørelse  

 om overførsel til andet fængsel eller arresthus, bør der  

 været taget stilling til spørgsmålet, inden sagen  

 forelægges for Justitsministeriet, Direktoratet for  

 Kriminalforsorgen.
Som nævnt under pkt. 34 kan overførsel til  

 moderinstitutionen ske omgående, hvis den dømtes adfærd  

 gør det påkrævet, jf. bekendtgørelsens § 9, stk. 5.  

 Moderinstitutionen skal først drøfte sagen med en eventuel  

 tilsynsmyndighed.
Er omgående tilbageførsel eller  

 overførsel påkrævet f.eks. i en weekend, hvor der ikke kan  

 opnås kontakt med tilsynsmyndigheden, kan det være  

 nødvendigt, at moderinstitutionen træffer afgørelse uden  

 at drøfte sagen med tilsynsmyndigheden.
Moderinstitutionen skal overveje, om der er grundlag for i  

 stedet for tilbagekaldelse at overføre den dømte til et andet  

 anbringelsessted.
Dette bør navnlig overvejes i de tilfælde,  

 hvor den dømte er tilbageført fra en institution uden for  

 kriminalforsorgen, uden at der foreligger vilkårsovertrædelse,  

 f.eks. fordi den pågældende ikke kan tilpasse sig miljøet  

 i institutionen.
Moderinstitutionen har endvidere mulighed for at  

 træffe afgørelse om midlertidig overførsel eller  

 tilbageførsel i indtil 4 uger.
Fornyet indstilling 36. I særlige tilfælde, hvor  

 den dømtes forhold taler derfor, kan moderinstitutionen efter  

 drøftelse med en eventuel tilsynsmyndighed efterfølgende afgive  

 indstilling om fornyet overførsel til institution m.v. efter lovens §  

 78.
Kapitel 9 Klager m.v.
 37. Klagesager fra psykiatriske patienter  

 behandles som udgangspunkt efter de regler, der gælder for den  

 pågældende psykiatriske afdeling eller hospital.
 I de tilfælde, hvor kriminalforsorgen har truffet en  

 afgørelse, der påklages, behandles klagen efter de klageregler,  

 der gælder inden for kriminalforsorgen.
 38. Vejledning nr. 95 af 16. maj 2001 om  

 anbringelse af dømte i institution m.v. uden for fængsel eller  

 arresthus bortfalder.
