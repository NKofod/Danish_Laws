Fremsat den 29. oktober 1998 af  

 socialministeren (Karen Jespersen) Forslag til Lov om ændring af lov om social service  

 og lov om dagpenge ved sygdom eller fødsel (Tilskud til forældre, der vælger privat  

 pasning, herunder disse forældres status i sygedagpengeloven) § 1 I lov om social service, jf. lovbekendtgørelse nr. 581 af 6. august  

 1998, foretages følgende ændring:
 1. I § 26, stk. 5, ophæves 1. pkt., og i 2.  

 pkt., der bliver 1. pkt., indsættes efter »Tilskuddet«: »efter  

 stk. 1«.
§ 2 I lov om dagpenge ved sygdom eller fødsel, jf.  

 lovbekendtgørelse nr. 632 af 22. juli 1997, som ændret senest  

 ved § 5 i lov nr. 468 af 1. juli 1998, foretages følgende  

 ændring:
 1. I § 1, stk. 4, indsættes som 2. pkt.:
»Forældre, der har valgt at få et  

 økonomisk tilskud til privat pasning, jf. § 26 i lov om social  

 service, anses dog for private arbejdsgivere, når de ansætter en  

 børnepasser.« § 3 Stk. 1. Loven træder i kraft den 1. januar 1999.
 Stk. 2. § 1, stk. 4, i lov om dagpenge ved sygdom  

 eller fødsel, som affattet ved denne lovs § 2, nr. 1, har  

 virkning for sygdomstilfælde, der påbegyndes den 1. januar 1999  

 eller senere.
Bemærkninger til lovforslaget Almindelige bemærkninger Ved lov nr. 454 af 10. juni 1997 blev der indført  

 en ordning, som giver kommunerne mulighed for at give forældre med  

 børn i alderen fra 24 uger og indtil det tidspunkt, hvor børn  

 almindeligvis optages i børnehaveklasse, et økonomisk tilskud  

 til brug for en privat pasningsordning i stedet for at benytte et offentligt  

 dagtilbud ("frit valg-ordningen"). Det er frivilligt for kommunerne  

 at benytte ordningen.
Ordningen trådte i kraft den 1. januar 1998, jf.  

 § 63 b i bistandsloven og er videreført i § 26 i  

 serviceloven fra den 1. juli 1998. Ordningen er baseret på et  

 to-årigt forsøg i 1996 og 1997.
Formålet med frit valg-ordningen er at give forældre større indflydelse og valgfrihed med  

 hensyn til, hvordan de ønsker deres børn passet, når  

 andre end forældrene selv passer børnene og at øge kommunernes handlemuligheder inden for  

 dagtilbudsområdet.
 Efter ordningens ikrafttræden har der været  

 rejst kritik af omfanget af de administrative opgaver, som forældrene  

 må påtage sig, når de som led i frit valg-ordningen  

 ansætter en børnepasser, og hermed bliver arbejdsgiver for den  

 person, de ansætter til at passe barnet.
Der er ligeledes rejst kritik af, at forældrene,  

 når de som led i ordningen ansætter en børnepasser, i  

 dagpengelovens forstand betragtes som offentlige arbejdsgivere.
Det betyder,  

 at forældrene selv skal dække udgifter til sygedagpenge til  

 børnepasseren under hele dennes sygeforløb.
 Disse forhold kan udgøre en barriere for ordningens  

 udbredelse.
På denne baggrund indgår det i  

 kommuneaftalerne om rammerne for kommunernes økonomi for perioden  

 1999-2002 samt i regeringens børnefamiliepolitiske redegørelse  

 af 9. juni 1998, at "Regeringen vil overveje, om frit valg-ordningen kan  

 forenkles, så den bliver så let som mulig for forældrene at  

 benytte.
Heri kan indgå, om nogle af de administrative opgaver kan  

 forenkles, og om reglerne for tilskuddets og forældrebetalingens  

 størrelse kan udformes mere fleksibelt." Det foreslås herefter, at lovgivningens rammer for  

 ordningen ændres på følgende punkter:
 Bestemmelsen i § 26, stk. 5, om at tilskuddet skal  

 udbetales forud, ophæves, således at kommunen kan lade udbetaling  

 af tilskuddet til forældrene følge den betalingsform, der  

 fremgår af den enkelte pasningsaftale.
 Sygedagpengelovens § 1, stk. 4, ændres, således  

 at forældre, der har valgt at få et tilskud til privat pasning,  

 jf. servicelovens § 26, anses for private arbejdsgivere, når de  

 ansætter en børnepasser.
 Forældre, der vælger at modtage et tilskud til  

 privat pasning i stedet for at benytte et offentligt dagtilbud, skal selv  

 indgå aftale med en privat børnepasser eller  

 pasningsordning.
Ordningen giver således mulighed for individuelle  

 løsninger efter de enkelte forældres ønsker.  

 Forældrene kan ansætte en børnepasser og hermed være  

 arbejdsgiver.
De kan gå sammen med andre forældre om at etablere  

 en privat pasningsordning eller købe sig plads i en privat  

 pasningsordning, der er oprettet af andre.
De kan også benytte en  

 privat person, som i sit hjem eller andre lokaler passer barnet.
I denne  

 situation kan børnepasseren enten ansættes af forældrene  

 eller være selvstændig erhvervsdrivende.
Det er en vigtig del af formålet med ordningen, at  

 forældrene har denne valgfrihed og mulighed for individuelt at  

 sætte deres præg på, hvordan deres børn passes.
Der  

 ændres derfor ikke på, at det er forældrene, der skal  

 indgå pasningsaftalen.
Heri ligger også, at forældrene skal  

 være i stand til at administrere ordningen og fungere som arbejdsgivere  

 over for den ansatte børnepasser.
Hvis forældrene fritages for  

 arbejdsgiveropgaven, vil det betyde, at kommunen i stedet skal stå som  

 arbejdsgiver.
Herved vil ordningen trække over imod at få  

 karakter af et offentligt tilbud og derved miste nogle af de frihedsgrader  

 for forældrene, som ordningen netop har til formål at fremme.
 Udover de foreslåede lovændringer giver  

 kritikken af rammerne for frit valg-ordningen anledning til, at der  

 administrativt sker en uddybning af rammerne for ordningen på  

 følgende punkter:
I de tilfælde, hvor forældrene vælger arbejdsgiver  

 / lønmodtagermodellen, har de mulighed for at rekvirere hjælp  

 til at varetage lønudbetaling m.v. fra en bank eller et privat  

 servicefirma.
Kommunen kan bistå forældrene med en gennemgang af  

 de praktiske forhold sådan, at de ikke bliver en barriere for  

 forældrenes brug af ordningen.
Der er også mulighed for, at  

 kommunen, hvis den er indstillet på det for at fremme benyttelsen af  

 ordningen, efter aftale kan bistå forældrene med løsning  

 af de administrative opgaver.
Udgifterne ved varetagelse af  

 arbejdsgiveropgaverne påhviler forældrene.
Der er mulighed for, at kommunen kan give forældrene tilbud om  

 tilskud til privat pasning fra den dato, hvor kommunen med sikkerhed kan  

 tilbyde en plads i et dagtilbud, selvom det endnu ikke ligger fast, i hvilket  

 konkret dagtilbud barnet kan få en plads.
Tilskuddet kan som hidtil  

 først udbetales fra den dato, hvor kommunen kan tilbyde en plads i et  

 dagtilbud.
 Kommunens indberetning til skattemyndighederne om udbetalte tilskud  

 kan ske i forbindelse med, at der indgås nye pasningsaftaler samt ved  

 årlige indberetninger.
Økonomiske og administrative  

 bemærkninger Lovforslaget skønnes ikke at have administrative  

 konsekvenser for kommunerne.
 Det skønnes, at alene forslaget om ændring af  

 sygedagpengelovens § 1, stk. 4, vil have økonomiske  

 konsekvenser.
Der skønnes at være ca. 2000 børn, som  

 bliver passet efter frit valg-ordningen.
Hver familie skønnes i  

 gennemsnit at få passet 1,3 børn, hvilket svarer til ca. 1600  

 ansatte.
Efter de gældende regler udbetales der løn  

 under hele sygdomsperioden.
Lønnen består af et kommunalt  

 tilskud samt forældrenes egenandel.
Den gennemsnitlige løn  

 skønnes til ca. 4.500 kr. pr. måned, hvoraf der ydes ca. 3.200  

 kr. i tilskud af kommunen.
Med lovforslaget skal staten afholde udgifter til dagpenge  

 i de 8 første uger, såfremt forældrene har forsikret sig.  

 Ca. ¼ af de 1600 familier skønnes at ville forsikre sig, hvis de  

 får mulighed herfor.
Forsikrer forældrene sig ikke, udbetaler  

 kommune og forældre almindelig løn i de første 2 uger,  

 hvorefter staten afholder udgifter til dagpenge til og med uge 8. Efter 8  

 uger finansierer stat og kommune hver halvdelen af udgifterne til  

 sygedagpenge.
Lovforslaget skønnes at medføre en  

 årlig offentlig merudgift på ca. 0,208 mill. kr.
Udgiften  

 fordeles med en merudgift på ca. 0,333 mill. kr. til staten som  

 følge af merudgifter til dagpenge og en besparelse på ca. 0,125  

 mill. kr. til kommunerne.
Besparelsen for kommunerne fremkommer ved, at det  

 kommunale tilskud til forældrene bortfalder ved udbetaling af  

 sygedagpenge.
 De økonomiske konsekvenser er forhandlet med de  

 kommunale parter.
Erhvervsmæssige og miljømæssige  

 konsekvenser og forholdet til EU-retten Forslaget har ingen miljømæssige eller  

 erhvervsmæssige konsekvenser.
 Forslaget indeholder ikke EU-retlige aspekter.
Bemærkninger til de enkelte bestemmelser Til § 1 Med den foreslåede ændring kan kommunen  

 afpasse udbetalingen af tilskuddet til forældrene med den  

 udbetalingsform, forældrene har fastlagt i pasningsaftalen.
Efter den  

 gældende bestemmelse skal tilskuddet til forældrene udbetales  

 forud.
Til § 2 Forslaget betyder, at forældre, der har valgt at  

 få et tilskud til privat pasning, jf. § 26 i lov om social  

 service, og ansætter en børnepasser, i loven om dagpenge ved  

 sygdom eller fødsel anses for private arbejdsgivere uanset, at de  

 modtager mere end 50 pct. af offentlige midler til dækning af deres  

 udgifter til den private pasningsordning.
Som private arbejdsgivere skal de  

 alene udbetale sygedagpenge i de to første uger af den ansattes  

 sygefravær, ligesom de vil kunne forsikre sig efter sygedagpengelovens  

 § 27.
Til § 3 Det foreslås, at loven træder i kraft den 1.  

 januar 1999.
 Det foreslås i stk. 2, at reglen om, at  

 forældre, der har valgt privat pasning, anses for private arbejdsgivere  

 i sygedagpengelovens forstand, får betydning for ansattes  

 sygefravær, der indtræder på lovens  

 ikrafttrædelsestidspunkt eller senere.
Bilag Lovforslaget sammenholdt med gældende lov Gældende formulering Lovforslaget § 1 I lov om social service, jf. lovbekendtgørelse nr. 581 af 6. august  

 1998, foretages følgende ændring:
§ 26. ---- Stk. 5. Tilskuddet efter stk. 1 udbetales månedligt  

 forud.
Tilskuddet udbetales første gang for den måned, hvor den  

 private pasning påbegyndes.
Tilskuddet udbetales sidste gang for den  

 måned, i hvilken retten til tilskuddet ophører.
 1. I § 26, stk. 5, ophæves 1. pkt., og i 2.  

 pkt., der bliver 1. pkt., indsættes efter "Tilskuddet":  

 " efter stk. 1".
§ 2 I lov om dagpenge ved sygdom eller fødsel, jf.  

 lovbekendtgørelse nr. 632 af 22. juli 1997, som ændret senest  

 ved § 5 i lov nr. 468 af 1. juli 1998, foretages følgende  

 ændring:
§ 1. ---- Stk. 4. Offentlige arbejdsgivere er i denne lov offentlige  

 myndigheder samt private institutioner, hvis udgifter dækkes med mindst  

 50 pct. af offentlige midler.
 1. I § 1, stk. 4, indsættes som 2. pkt.:
 »Forældre, der har valgt at få et  

 økonomisk tilskud til privat pasning, jf. § 26 i lov om social  

 service, anses dog for private arbejdsgivere, når de ansætter en  

 børnepasser«.
