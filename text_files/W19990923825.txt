Kendelse fra Pressenævnet i sag nr.  

 18/1999 En kvinde har klaget til Pressenævnet over en  

 artikel bragt i Information den 22. januar 1999, idet hun mener, at god  

 presseskik er tilsidesat.
Hun har endvidere klaget over, at bladet har afvist  

 at bringe et indlæg fra hende.
 Artiklen den 22. januar 1999 var skrevet af klageren og  

 havde overskriften "VI ER DE FORENEDE NATIONER".
 Artiklen handlede om tilværelsen i dagens USA for en  

 indianerstamme   wampanoagerne  , som bor på øen Martha's  

 Vineyard i delstaten Massachusetts.
Artiklen blev ledsaget af to gamle træsnit og et  

 kort over området.
Kortet havde følgende billedtekst:
"STAMMELAND - Staten Massachusets navn er et gammelt  

 indianernavn, og denne del af den amerikanske østkyst var for 400  

 år siden en af de tættest (indiansk-) befolkede områder i  

 Nordamerika.
Wampanoagerne var én af seks stammer, og de stod i  

 begyndelsen af 1600-tallet på god fod med nybyggerne, bl.a. på  

 øen Martha's Wineyard (i cirklen). Men forholdet blev langsomt  

 forværret og førte til opstand i slutningen af  

 århundredet." Den øvrige billedtekst til artiklen lød:
"TIL KAMP   Da wampanoagerne i slutningen af 1600-tallet  

 gjorde oprør, var det under høvding Metacom (tv, træsnit  

 fra 1772 af Paul Revere), som af kolonisterne blev kaldt "Kong Philip", og  

 dermed forsvandt de hvides billede af de fredelige wampanoager og deres  

 rituelle kampe med stridskølle (herover). Køllen herunder er en  

 tegning af en kølle, der angiveligt skal have tilhørt "Kong  

 Philip"." Klageren har klaget over valget af billeder til artiklen  

 og har hertil anført, at de indianere, der omtales i artiklen er  

 historisk kendte for, at deres forfædre nægtede at deltage i det  

 oprør, stammemedlemmer startede på fastlandet.
Disse indianere  

 har derfor aldrig nogensinde deltaget i krig mod de europæiske  

 indvandrere.
 Klageren har i den forbindelse anført, at bladet  

 ved valget af billedmaterialet har krænket de personer, som omtales i  

 artiklen.
 Klageren har videre anført, at hun indleverede  

 billedmateriale i forbindelse med artiklen og havde en aftale med bladets  

 featureredaktør om, at disse billeder skulle illustrere teksten.
 Klageren har herudover anført, at en del af hendes  

 manuskript, som omhandler raceblanding i USA i dag   specielt i  

 indianerstammer  , ikke blev bragt.
Bladet har over for klageren bl.a. anført, at den  

 "aftale " om illustrationerne, som klageren har henvist til, ikke af bladets  

 featureredaktør er opfattet som en bindende kontrakt.
Normalt tager  

 bladet forbehold i forbindelse med billeder, ind til bladet har set  

 billederne.
 I en udtalelse til Pressenævnet har bladet bl.a.  

 anført, at billedmaterialet ikke var brugbart, og at bladet efter  

 søgning i en række værker havde fundet egnede historiske  

 billeder fra bl.a. wampanoagernes oprør mod den såkaldte "Kong  

 Philip" i 1600-tallet.
 Bladet har videre anført, at man desværre  

 havde overset den omstændighed, at lige netop wampanoagerne på  

 Martha's Vineyard ikke deltog i krigshandlingerne.
 Bladet bragte derfor den 26. januar 1999 en rettelse  

 på side 2.
 Klageren har bl.a. fremlagt de billeder, hun havde  

 indleveret til bladet sammen med artiklen.
 Klageren har videre fremlagt en yderligere artikel om  

 wampanoagerne, som hun har bedt bladet om at bringe sammen med de billeder af  

 nulevende wampanoagere, som hun havde sendt til bladet i forbindelse med den  

 oprindelige artikel.
 Bladet har afvist at bringe den anden artikel fra  

 klageren.
 Bladet har fremlagt kopi af rettelsen, der blev bragt den  

 26. januar 1999. Denne lød:
"Rettelse En artikel om Wampanoag-stammen på Marthas Vineyard,  

 der blev bragt her i avisen fredag d. 22. januar, blev desværre  

 ledsaget af en misvisende billedtekst og et par illustrationer, hvoraf det  

 fremgik, at wampanoagerne gjorde oprør og gik i krig under ledelse af  

 "Kong Philip" i slutningen af 1600-tallet.
Det gjorde nogle  

 wampanoag-indianere fra fastlandet.
Derimod var indianerne fra Marthas Vineyard fredeligt  

 sindede og holdt sig uden for konflikten.
Vi beklager fejlen." I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Preben Sørensen.
 Pressenævnet udtaler:
 Pressenævnet bemærker indledningsvis, at  

 nævnet ikke finder anledning til at kritisere, at bladet forkortede  

 klagerens artikel, idet artiklen ikke herved fremstod som forvansket.
 Pressenævnet kan ikke foretage bevisførelse,  

 og nævnet kan derfor heller ikke tage stilling til karakteren af den  

 aftale, klageren havde indgået med bladets featureredaktør  

 vedrørende illustrationerne til artiklen.
 Pressenævnet lægger imidlertid til grund, at  

 klageren efter aftale med featureredaktøren havde indleveret  

 billedmateriale til artiklen.
 Pressenævnet finder, at den af bladet bragte  

 rettelse ikke var fyldestgørende, idet de pågældende  

 illustrationer ikke alene var misvisende, men tillige dels ikke belyste  

 artiklens indhold, dels indeholdt historisk forkerte oplysninger.
 På dette grundlag udtaler Pressenævnet sin  

 kritik af bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Information at offentliggøre følgende:
 "Kendelse fra Pressenævnet:
Information bragte den 22. januar 1999 en artikel af en  

 kvinde under overskriften "VI ER DE FORENEDE NATIONER". Artiklen omhandlede  

 tilværelsen i dagens USA for en indianerstamme   wampanoagerne  , som  

 bor på øen Martha's Vineyard i delstaten Massachusetts.
Artiklen  

 blev ledsaget af to gamle træsnit og et kort over området.
 Kvinden har klaget til Pressenævnet over bladets  

 anvendelse af de pågældende illustrationer.
 Bladet har beklaget anvendelsen af illustrationerne og  

 teksten hertil, fordi de indeholdt forkerte oplysninger.
 Pressenævnet har lagt til grund, at klageren efter  

 aftale med bladets featureredaktør havde indleveret billedmateriale  

 til artiklen.
 Pressenævnet har i anledning af klagen udtalt, at  

 den af bladet bragte rettelse ikke var fyldestgørende, idet de  

 pågældende illustrationer ikke alene var misvisende, men tillige  

 dels ikke belyste artiklens indhold, dels indeholdt historisk forkerte  

 oplysninger.
 På dette grundlag udtaler Pressenævnet sin  

 kritik af bladet.
 København, den 17. marts 1999.
Axel Kierkegaard, Finn Rowold, Tage Clausen og Preben  

 Sørensen." Afsagt den 17. marts 1999.
