 Bekendtgørelse om en midlertidig jobpræmie til langtidsledige m.v.
 I medfør af § 8, § 12, § 16, stk. 3, og § 20, stk. 4, i lov nr. 287 af 29. marts 2017 om en midlertidig jobpræmie til langtidsledige m.v. fastsættes efter bemyndigelse:
Kapitel 1 Målgrupper og anciennitetskrav § 1. I perioden fra og med den 1. april 2017 til og med den 31. marts 2019 (jobpræmieperioden), er der ret til jobpræmie efter lov om en midlertidig jobpræmie til langtidsledige m.v., hvis personen opfylder betingelserne i loven.
 § 2. Hvis en person i uge 48 i 2016 modtog en ydelse efter både §§ 2 og 3 i lov om en midlertidig jobpræmie til langtidsledige m.v., vil personen være berettiget til jobpræmie, hvis personen opfylder et eller begge anciennitetskrav i §§ 5 og 6 i samme lov.
Kapitel 2 Jobpræmiens størrelse, ansøgning m.v.
§ 3. En person kan samtidigt både modtage jobpræmie som lønmodtager og som selvstændig erhvervsdrivende.
Den samlede jobpræmie kan dog højst udgøre 2.500 kr. om måneden.
Stk. 2. I jobpræmieperioden, jf. § 1, kan der højst udbetales jobpræmie i 18 kalendermåneder.
Opgørelsen af de 18 kalendermåneder sker fortløbende, dog således at jobpræmie af overskud fra selvstændig virksomhed i tilfælde, hvor der ikke er udbetalt fuld jobpræmie i 18 måneder, kan supplere den jobpræmie, som er udbetalt på baggrund af indtægt beregnet som lønmodtager og af løn, som en selvstændig erhvervsdrivende udbetaler til sig selv.
 § 4. For personer, der driver selvstændig virksomhed med forskudt regnskabsår, skal ansøgning om jobpræmie være modtaget hos Udbetaling Danmark senest den 30. juni 2019, uanset tidspunktet for udløbet af regnskabsåret.
 § 5. For personer, der skriftligt skal ansøge om jobpræmie, jf. § 10, stk. 3, og § 11 i lov om en midlertidig jobpræmie til langtidsledige m.v., skal ansøgning ske på et af Udbetaling Danmark udstillet ansøgningsskema.
Kapitel 3 Dokumentation af lønindkomst og overskud af selvstændig virksomhed fra et andet EU/EØS-land eller Schweiz § 6. En person skal selv dokumentere arbejdsindkomst fra et andet EU/EØS-land eller Schweiz i forbindelse med ansøgningen om jobpræmie.
Personen vil kunne dokumentere sin lønindkomst fra et andet EU/EØS-land eller Schweiz ved f.eks. lønsedler, ansættelsesbevis, kontoudtog fra pengeinstitut, der viser lønoverførsel eller oplysninger fra en udenlandsk skattemyndighed.
Stk. 2. En person, som har selvstændig erhvervsvirksomhed i et andet EU/EØS-land eller Schweiz, og som udbetaler overskud eller via virksomheden udbetaler løn til sig selv, skal i forbindelse med ansøgning om jobpræmie selv dokumentere, at vedkommende udøver selvstændig virksomhed i den periode, der søges om jobpræmie for f.eks. ved at have været registeret som selvstændig erhvervsdrivende i et register tilsvarende CVR-registeret og samtidig har været registeret for at indbetale moms eller lignende i et andet EU/EØS-land eller Schweiz.
Personen vil kunne dokumentere indkomst fra selvstændig virksomhed ved oplysninger fra en udenlandsk skattemyndighed, kontoudtog fra pengeinstitut, som viser virksomhedens indtægter og udgifter, virksomhedsregistre eller ved revisorpåtegnet årsregnskab.
 Stk. 3. Personen skal endvidere dokumentere, at indkomst omfattet af stk. 1 eller 2 er skattepligtig indkomst i Danmark f.eks. ved at SKAT attesterer, at der foreligger skattepligt i Danmark eller ved indberetning af indkomst fra et andet EU/EØS-land eller Schweiz til SKAT.
Kapitel 4 Opgørelse af indkomstgrundlag § 7. I de situationer, hvor manglende oplysninger i indkomstregisteret skyldes, at arbejdsgiveren er under rekonstruktion, er gået konkurs, er under tvangsauktion eller af andre grunde helt er ophørt med at drive virksomhed, kan Udbetaling Danmark ved beregningen af jobpræmie lægge vægt på lønsedler, ansættelsesbeviser, ansættelseskontrakter, overenskomster og anden dokumentation, der kan understøtte sagsbehandlingen i det omfang, der er udbetalt løn for perioden.
Kapitel 5 Beregning af jobpræmie § 8. Jobpræmien udgør 10 pct. af lønindkomst, der er erhvervet om bord på dansk skib registreret i Dansk internationalt skibsregister (DIS), og som er indberettet til indkomstregisteret, jf. lov om et indkomstregister, i de enkelte måneder i jobpræmieperioden, jf. dog stk. 2.
 Stk. 2. Ved beregning af jobpræmien efter stk. 1, reguleres DIS indkomsten efter reglerne i bekendtgørelse om beregning af dagpengesatsen for lønmodtagere.
§ 9. Beregning af jobpræmie af overskud af selvstændig erhvervsvirksomhed i Danmark sker på grundlag af den endelige årsopgørelse fra SKAT den 1. november året efter det år, hvor overskuddet foreligger.
Der vil ikke ske genberegning af jobpræmie, hvis der efter beregningen af jobpræmie sker ændringer i den selvstændige erhvervsdrivendes årsopgørelse.
Stk. 2. Beregning af jobpræmie af overskud af selvstændig erhvervsvirksomhed fra et andet EU/EØS-land eller Schweiz sker på baggrund af revisorpåtegnet regnskab m.v., som skal være modtaget hos Udbetaling Danmark senest den 1. november i året efter det år, hvor overskuddet foreligger.
Jobpræmien udbetales ultimo december måned.
 Stk. 3. Stk. 1 finder tilsvarende anvendelse, hvis virksomheden har forskudt regnskabsår.
Kapitel 6 Udbetaling Danmarks opgaver m.v.
 § 10. Udbetaling Danmark træffer skriftlig afgørelse om, hvorvidt en person, der opfylder betingelserne i § 2, er omfattet af jobpræmieordningen, beregning og udbetaling af jobpræmie samt tilbagebetaling af jobpræmie.
Stk. 2. Når Udbetaling Danmark træffer afgørelse om, at en person er omfattet af jobpræmieordningen, skal Udbetaling Danmark samtidig vejlede personen om, 1) at beregningsgrundlaget for jobpræmie i de tilfælde hvor jobpræmie beregnes på baggrund af lønindkomst i Danmark udelukkende sker på baggrund af indberetninger til indkomstregisteret, 2) at lønmodtageren kan henvende sig til arbejdsgiveren, hvis pågældendes lønseddel og arbejdsgiverens indberetning til indkomstregisteret ikke stemmer overens, således at arbejdsgiverens indberetninger til indkomstregisteret fremadrettet foretages korrekt, 3) at der ikke vil blive foretaget en regulering af den beregnede jobpræmie, uanset at oplysningerne i indkomstregisteret ikke stemmer med oplysningerne på personens lønseddel, 4) at personen selv skal ansøge om jobpræmie, hvis personen driver selvstændig virksomhed i Danmark, 5) at personen selv skal ansøge om jobpræmie, hvis personen har lønindtægter eller indtægter fra selvstændig erhvervsvirksomhed fra et andet EU/EØS-land eller Schweiz, og 6) at ansøgningerne om jobpræmie skal være modtaget i Udbetaling Danmark senest den 30. juni 2019.
Stk. 3. Når Udbetaling Danmark træffer afgørelse om, at der skal udbetales jobpræmie på baggrund af lønindkomst i Danmark, skal Udbetaling Danmark udover størrelsen af jobpræmie og beregningsgrundlaget, vejlede om, 1) at beregningsgrundlaget for jobpræmie i de tilfælde hvor jobpræmie beregnes på baggrund af lønindkomst i Danmark udelukkende sker på baggrund af indberetninger til indkomstregisteret, 2) at lønmodtageren kan henvende sig til arbejdsgiveren, hvis pågældendes lønseddel og arbejdsgiverens indberetning til indkomstregisteret ikke stemmer overens, således at arbejdsgiverens indberetninger til indkomstregisteret fremadrettet foretages korrekt, og 3) at der ikke vil blive foretaget en regulering af den beregnede jobpræmie, uanset at oplysningerne i indkomstregisteret ikke stemmer med oplysningerne på personens lønseddel.
Stk. 4. Når Udbetaling Danmark træffer afgørelse om, at der skal udbetales jobpræmie på baggrund af overskud fra selvstændig virksomhed i Danmark, skal Udbetaling Danmark udover størrelsen af jobpræmie og beregningsgrundlaget, vejlede om, 1) at beregningsgrundlaget sker på baggrund af den årsopgørelse, som foreligger året efter, at overskuddet er indtjent og 2) at der ikke vil blive foretaget en regulering af den beregnede jobpræmie, hvis årsopgørelsen efterfølgende ændres.
Stk. 5. Når Udbetaling Danmark træffer afgørelse om, at der skal udbetales jobpræmie på baggrund af indtægter fra arbejde eller selvstændig virksomhed fra et andet EU/EØS-land eller Schweiz, skal Udbetaling Danmark udover størrelsen af jobpræmie og beregningsgrundlaget, vejlede om, 1) at jobpræmien beregnes på baggrund af den først dokumenterede lønindkomst eller overskud fra selvstændig virksomhed og 2) at der ikke vil blive foretaget en regulering af den beregnede jobpræmie, hvis dokumentationen for lønindkomst eller overskud efterfølgende ændres.
§ 11. Udbetaling Danmark skal ved brev oplyse en person, der er ansat med løntilskud om, 1) at den pågældende ikke får beregnet jobpræmie af lønindkomsten fra ansættelsen med løntilskud, og 2) at hvis den pågældende både har lønindkomst fra en ansættelse med løntilskud og lønindkomst fra en ordinær ansættelse fra samme arbejdsgiver, skal personen henvende sig til Udbetaling Danmark med denne oplysning, således at der kan blive beregnet jobpræmie i forhold til indkomsten fra den ordinære ansættelse.
Udbetaling Danmarks videregivelse af oplysninger til Styrelsen for Arbejdsmarked og Rekruttering § 12. Udbetaling Danmark skal på månedlig basis i jobpræmieperioden videregive følgende oplysninger til Styrelsen for Arbejdsmarked og Rekruttering om jobpræmieordningen:
 1) CPR-numre på personer, der aktuelt er i målgruppen for jobpræmieordningen.
 2) Det beløb, der i den aktuelle måned er udbetalt til hver af de pågældende personer.
 3) Det beregningsgrundlag, der ligger til grundlag for beregningen af jobpræmien for hver af de pågældende personer.
 Stk. 2. De i stk. 1, nr. 1, nævnte oplysninger fremsendes første gang i forbindelse med den første opgørelse af målgruppen for jobpræmieordningen for april 2017.
 Stk. 3. De i stk. 1, nr. 2 og 3, nævnte oplysninger fremsendes første gang i forbindelse med den første udbetaling af jobpræmie i august 2017.
 Stk. 4. Udbetaling Danmark videregiver oplysninger til Styrelsen for Arbejdsmarked og Rekruttering om, hvem i målgruppen, der har modtaget påmindelsesbrevet, jf. § 20, stk. 2, nr. 2, i lov om en midlertidig jobpræmie til langtidsledige m.v., da de ikke har fået udbetalt præmie efter seks måneder.
 Stk. 5. Oplysninger efter stk. 1, nr. 1, anvendes til administrative formål og videregives af Styrelsen for Arbejdsmarked og Rekruttering til kommunerne.
 Stk. 6. Oplysninger efter stk. 1 anvendes til statistisk opfølgning i Styrelsen for Arbejdsmarked og Rekruttering.
Kapitel 7 Ikrafttræden § 13. Bekendtgørelsen træder i kraft den 1. april 2017.
