Erstatningsansvarslovens § 3  svie og smerte, nævnets j. nr. 06-520-04773 N. j.nr. 06-520-04773 En 19-årig ansøger blev stukket i halsen med en kniv, da han forsøgte at forhindre et overfald.
Nævnet tilkendte på baggrund af de lægelige oplysninger i sagen ansøger godtgørelse for 17 dages svie og smerte og oplyste at ville vende tilbage til spørgsmålet om godtgørelse for svie og smerte, når Arbejdsskadestyrelsen havde vurderet méngrad og evt. erhvervsevnetab.
 Arbejdsskadestyrelsen vurderede senere, at ansøger havde pådraget sig et varigt mén på 20 pct., og at han ikke havde lidt et erhvervsevnetab.
På baggrund af Arbejdsskadestyrelsens udtalelse tilkendte nævnet en skønsmæssigt fastsat godtgørelse for svie og smerte med yderligere 10.000 kr. i medfør af erstatningsansvarslovens § 3, 2. pkt.
Nævnet lagde ved afgørelsen vægt på Arbejdsskadestyrelsens udtalelse, der beskrev ansøgers tidligere og nuværende gener samt den megen tid, ansøger havde skullet bruge på genoptræning.
Nævnet fandt således, at der var tale om et særligt tilfælde, hvor nævnet kunne tilkende godtgørelse for svie og smerte, selv om ansøger ikke havde været sygemeldt.
