Betænkning afgivet af Udvalget for Forretningsordenen den 6. maj 2015 Betænkning over Forslag til folketingsbeslutning om varig nedsættelse af ministervederlag [af Pernille Skipper (EL) m.fl.]:
1. Udvalgsarbejdet Beslutningsforslaget blev fremsat den 18. februar 2015 og var til 1. behandling den 24. april 2015. Beslutningsforslaget blev efter 1. behandling henvist til behandling i Udvalget for Forretningsordenen.
Møder Udvalget har behandlet beslutningsforslaget i 1 møde.
2. Indstillinger og politiske bemærkninger Et flertal i udvalget (V, S, RV, SF og KF) indstiller beslutningsforslaget til forkastelse.
Flertallet henviser til, at Vederlagskommissionen, der er nedsat på baggrund af beslutningsforslag nr.
B 96, folketingsåret 2013-14, om udmøntning af politisk aftale om en mere tidssvarende og gennemsigtig vederlæggelse af politikere, endnu ikke er kommet med sine anbefalinger.
Flertallet vil afvente Vederlagskommissionens anbefalinger, inden der tages stilling til spørgsmål om ministres og folketingsmedlemmers fremtidige vederlag og pensionsforhold.
 Et mindretal i udvalget (DF, EL og LA) indstiller beslutningsforslaget til vedtagelse uændret.
Dansk Folkepartis medlemmer af udvalget noterer sig, at beslutningsforslaget handler om en varig nedsættelse af ministervederlag på 5 pct.
Dansk Folkeparti har tidligere stemt for reduktionen på 5 pct.
Dansk Folkeparti er også positiv over for det foreliggende beslutningsforslag  særlig når man tænker på den ulige skattereform, regeringen vedtog med en række andre partier, hvor man fastfrøs overførselsindkomsterne og ramte dem, der har mindst.
Enhedslistens medlemmer af udvalget mener, at ministres og politikeres pensions- og lønforhold er alt for lukrative i forhold til almindelige menneskers forhold.
Det er urimeligt, når samme politikere på tværs af partier mener, at almindelige lønmodtagere skal blive længere på arbejdsmarkedet eller i øvrigt skal holde for.
Samtidig kan det betyde, at politikere mister fornemmelsen af, hvordan den almindelige hverdag for en gennemsnitlig borger hænger sammen.
Enhedslisten har forstået, at Socialistisk Folkeparti, Socialdemokraterne, Radikale Venstre, Venstre og Det Konservative Folkeparti ikke ønsker at tage stilling til dette spørgsmål, men henviser til en lønkommission, som arbejder på spørgsmålet.
I den forbindelse ønsker Enhedslisten at påpege, at man i den politiske aftale vedrørende nedsættelse af denne kommission har aftalt, at man vil stemme for kommissionens konkrete forslag, uanset indholdet.
Dette er en nyskabelse i dansk politik, og Enhedslisten mener, at det er at løbe fra ansvaret som folkevalgt.
Liberal Alliances medlem af udvalget støtter forslaget om varig nedsættelse af ministervederlag.
Liberal Alliance noterer, at der er lavet en midlertidig reduktion af vederlaget, som efterfølgende er parkeret i en kommission.
Liberal Alliance så hellere, at Folketingets medlemmer tog ansvar for vederlagsstørrelsen og besluttede en varig sænkelse, indtil man eventuelt måtte tage ansvar for en anden beslutning.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Mogens Lykketoft (S) fmd.
Bertel Haarder (V) nfmd.
Pia Kjærsgaard (DF) Lone Loklindt (RV) Per Clausen (EL) John Dyrby Paulsen (S) Karen J.
Klint (S) Ole Hækkerup (S) Leif Lahn Jensen (S) Torben Hansen (S) Camilla Hersom (RV) Holger K.
Nielsen (SF) Pernille Skipper (EL) Birthe Rønn Hornbech (V) Kristian Jensen (V) Flemming Damgaard Larsen (V) Hans Christian Schmidt (V) Søren Espersen (DF) Peter Skaarup (DF) Simon Emil Ammitzbøll (LA) Brian Mikkelsen (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
