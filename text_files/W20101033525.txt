Ankestyrelsens principafgørelse 157-10 om boligstøtte - opregulering - omberegning - årsomregning - indkomstændringer Resume:
En kommune havde været berettiget til at anvende opreguleringsprocenten på en privat pension, selv om pensionen blev udbetalt med samme beløb hvert år.
Begrundelsen var, at pensionen indgik i husstandsindkomsten efter boligstøttelovens regel om opgørelse af husstandsindkomst.
 Beløbsrammerne for, hvornår indkomstændringer kunne medføre omberegning i løbet af året, gjaldt også for indkomstændringer oplyst i januar måned i forbindelse med årsomregningen.
 Ankestyrelsen fandt, at dokumenterede indkomstændringer oplyst i boligstøtteåret, selv om de ikke gav grundlag for omberegning i det indeværende boligstøtteår, skulle indgå i vurderingen af beregningsgrundlaget for næste årsomregning.
 Love:
Lov om individuel boligstøtte - lovbekendtgørelse nr. 981 af 1. oktober 2008 - § 8, § 43 og § 44 Bekendtgørelser:
By- og Boligministeriets bekendtgørelse nr. 722 af 15. september 1999 om opgørelse af indkomst til beregning af individuel boligstøtte - § 3 og § 5 Afgørelse:
Afgørelse i sag omberegning af boligydelse Ankestyrelsen har i møde truffet afgørelse i din sag om, hvilket beregningsgrundlag, der skal lægges til grund, hvis du inden udgangen af januar måned har givet meddelelse om ændringer, der er sket siden den sidst foretagne beregning.
 Resultatet er:
  Kommunen har været berettiget til at anvende opreguleringsprocenten på den private pension, der indgår i husstandsindkomsten opgjort efter boligstøttelovens § 8.
  Oplysninger i januar måned i forbindelse med årsomregningen, jf. boligstøttelovens § 43, skal være mindst 10.000 kr. på årsbasis, for at der kan ske omberegning.
  Dokumenterede indkomstændringer, oplyst i boligstøtteåret, selv om de ikke giver grundlag for omberegning i det indeværende boligstøtteår, skal indgå i vurderingen af grundlaget for næste årsomregning.
 Det betyder, at sagen hjemvises til kommunen med henblik på at tage stilling til, om du eller din datter på dine vegne har oplyst om indtægtsændringer siden 2006, som ikke er, men burde have været lagt til grund for årsomregningen i henholdsvis 2007, 2008 og 2009, og om der er grundlag for omberegning af din boligstøtte.
Begrundelsen for afgørelsen For så vidt angår spørgsmålet om opregulering også gælder for den faste indkomst i form af en privat pension, finder Ankestyrelsen, at indkomster, der indgår i husstandsindkomsten efter boligstøttelovens § 8, skal opreguleres, jf. bekendtgørelse om opgørelse af indkomst til beregning af individuel boligstøtte § 3, stk. 2. Der ses ikke at være gjort undtagelser fra private pensioner.
 Ankestyrelsen har herved lagt til grund, at pensionen indgår i den personlige indkomst, der anvendes til beregning af indkomstskat efter personskattelovens § 7.
Det fremgår af boligstøttelovens § 43, stk. 1, at boligstøtten reguleres hver 1. januar på grundlag af de ændringer i beregningsgrundlaget, der er sket siden den sidst foretagne beregning.
Giver ansøgeren inden udgangen af januar måned meddelelse om yderligere ændringer, der er indtrådt med virkning fra 1. januar, beregnes boligstøtten uanset § 44, stk. 1, 2. pkt. på grundlag heraf med virkning fra 1. januar.
 Det fremgår af bekendtgørelse nr. 722 af 15. september 1999 om opgørelse af indkomst til beregning af individuel boligstøtte § 5, stk. 1, at hvis summen af de i boligstøttelovens § 8, stk. 1-3, nævnte indkomster for ansøgeren og dennes husstandsmedlemmer pr. 1. januar i boligstøtteåret er faldet med mindst 10.000 kr. på årsbasis i forhold til den fremskrevne indkomst opgjort efter § 3 eller indkomsten opgjort efter § 4, stk. 1, og støttemodtageren giver meddelelse til kommunen herom inden 1. februar i boligstøtteåret, beregnes boligstøtten med virkning fra 1. januar på grundlag af den ændrede indkomst.
 Ankestyrelsen finder således, at oplysninger i januar måned i forbindelse med årsomregningen ved indkomstfald i boligstøttelovens § 43, skal være på mindst 10.000 for at få virkning fra 1. januar.
 Ankestyrelsen finder imidlertid, at dokumenterede indkomstændringer, oplyst i boligstøtteåret, selv om de ikke giver grundlag for omberegning i det indeværende boligstøtteår, skal indgå i vurderingen af indtægtsgrundlaget for næste årsomregning.
Det betyder, at kommunen i din sag skal tage stilling til, om der i boligstøtteårene 2006 til 2008 er givet oplysninger om indtægtsændringer, der burde men ikke er lagt til grund ved den efterfølgende årsomregning inden den årlige opregulering.
Er dette tilfældet skal kommunen omberegne din boligstøtte.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 20. juli 2009  Klagen til Ankestyrelsen af 11. august 2009  Nævnets genvurdering og nye afgørelse Din datter klagede på dine vegne over årsomregningen af din boligstøtte pr. 1. januar 2009. Hun mente, at kommunen havde brugt forkert indkomstgrundlag såvel i 2008 og 2009. Der var efter hendes opfattelse ikke tale om en ændring, men om en rettelse.
Vedrørende 2009 meddelte kommunen den 21. januar 2009, at der i forbindelse med din datters opringning var oplyst en indkomst for 2009 på 219.406 kr.
Den indkomst der var anvendt ved beregningen af boligstøtten i 2009 var 222.802 kr.
 Da faldet var på under 10.000 kr. omregnedes boligstøtten ikke.
 Du ville få en ny boligstøttemeddelelse pr. 1. marts 2009 på baggrund af den oplyste indtægt.
Den 15. februar 2009 klagede din datter på dine vegne over pct. tillæg ved årlig omregning på pensionsudbetaling fra Danica.
Hun oplyste, at der ikke var tale om indkomstnedgang, da indkomsten fra Danica pension havde været den samme de sidste 5 år.
Dette havde hun gjort opmærksom på for 2 år siden, hvor hun havde forevist de reelle bilag (start på boligydelse i 2006).
Ved afgørelse af 20. juli 2009 stadfæstede nævnet kommunens afgørelse.
Det betød, at du ikke var berettiget til en højere boligydelse.
Nævnet begrundede afgørelsen med, at boligstøtten reguleredes hvert år den 1. januar, således at beregningen med virkning for det kommende år skulle ske på grundlag af den fremskrevne indkomst, dvs. den indtægt, der var noteret af kommunen den 1. december forhøjet med et procenttillæg.
Dette fulgte af reglerne i boligstøttelovens § 43, stk. 1, og By- og Boligministeriets bekendtgørelse nr. 722 af 15. september 1999 § 3.
For 2009 beregnedes din boligydelse således på grundlag af den indtægt, der lå til grund for din boligydelse pr. 1. december 2008 med et tillæg på 3,1 %, jf.
Velfærdsministeriets bekendtgørelse nr. 934 af 19. december 2008.
 Boligydelsen beregnedes herefter på dette grundlag for hele året 2009, men kunne omregnes på grundlag af den faktiske indtægt, hvis denne ville være mindst 10.000 kr. mindre end den fremskrevne indkomst.
 Uanset, at en del af din indtægt for 2009 var uændret i forhold til 2008, og din faktiske indkomst derfor var lavere end den fremskrevne indkomst, kunne der således ikke ske omregning, idet forskellen ville være mindre end 10.000 kr.
 Din datter klagede på dine vegne over nævnets afgørelse til Ankestyrelsen.
 Nævnet genoptog herefter sagen med henblik på udtrykkelig stillingtagen til, om reglen i § 43, stk. 1, 2. pkt. forudsatte, at der var tale om en ændring i forhold til det hidtidige beregningsgrundlag, eller om reglen også fandt anvendelse, når det dokumenteredes, at den faktiske indtægt var lavere end den fremskrevne indkomst efter 1. pkt.
 Nævnet meddelte ved brev af 23. november 2009, at nævnet havde besluttet at fastholde sin afgørelse.
 Det var ikke mulighed for at se bort fra reglen i § 44, stk. 1, 1. pkt., hvorefter det var en betingelse for, at der kunne ske omberegning, at nedgangen i husstandsindkomsten var på mindst 10.000 kr. på årsbasis.
