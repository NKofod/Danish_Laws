Kendelse fra Pressenævnet i sag nr.  

 66/1997 En mor har klaget til Pressenævnet over, at et  

 billede af hendes datter er brugt som illustration til en artikel bragt i LFS  

 Nyt nr. 8, 2. maj 1997, idet hun finder, at god presseskik er  

 overtrådt.
 Artiklen havde overskriften "Brug for flere  

 pædagoger fra etniske minoriteter" og blev skrevet på baggrund af  

 en bog, skrevet af en lektor på Den Sociale Højskole.
 Artiklen blev bragt over 3 sider og blev bl.a. illustreret  

 af et billede af klagerens datter, der sad ved et bord i en daginstitution.  

 Klagerens datter har ikke et traditionelt dansk udseende.
 Under fotoet er med små bogstaver anført:  

 "Modelfoto/ Finn  Svensson".
Klageren har anført, at billedet af hendes datter  

 er anvendt som illustration til en artikel om etniske minoritetsfamilier, og  

 at datteren ikke hører hjemme i den sammenhæng.
Klageren har i  

 den forbindelse anført, at hendes datter i forvejen får rigeligt  

 med problemer, fordi hun ikke ligner en skandinav.
 Klageren har videre anført, at hendes datter  

 indtil 1. august 1996 gik i Trekantens vuggestue, at  

 vuggestuepersonalet over for hende har oplyst, at de - i modsætning til  

 personalet i børnehaven samme sted - altid indhenter forældrenes  

 tilladelse, hvis børnene skal fotograferes, at den tilladelse,  

 fotografen fik af børnehaven, var at lave illustrationer til en  

 artikel om kollektivt ledede børnehaver, at  bladet ikke har  

 indhentet hendes tilladelse til at fotografere hendes datter og til at bruge  

 billedet, og at ingen har oplyst hende om, at hendes datter var blevet  

 fotograferet.
 Klageren har endelig anført, at børn  

 genkendes, og at ikke alle lægger mærke til de små  

 bogstaver under billedet, "modelfoto".
Bladet har i en udtalelse anført, at billedet blev  

 taget i foråret 1996, da bladets journalist og faste freelancefotograf  

 lavede et interview i en daginstitution.
Bladet spørger altid om  

 tilladelse, før der tages billeder i institutioner, og bladet fik  

 tilladelse hertil.
De fleste billeder blev bragt i forbindelse med artiklen,  

 mens et par billeder - bl.a. det i artiklen anvendte - blev lagt i bladets  

 arkiv.
Bladet har videre anført, at billedet af pigen,  

 hvis udseende er etnisk, er brugt som genrebillede.
For at illustrere dette  

 valgte redaktionen at skrive "modelfoto" under billedet.
 Bladet har endelig anført, at billedet  

 illustrerer en seriøs artikel, at personen på fotoet  

 på ingen måde er hængt ud, at bladet ikke ser noget  

 nedsættende eller problematisk i at tilhøre en etnisk minoritet,  

 samt at billedet ikke på nogen måde er brugt  

 ærekrænkende.
 Følgende nævnsmedlemmer har deltaget i sagens  

 behandling: Per Sørensen, Aage Lundgaard, Tage Clausen og Preben  

 Sørensen.
 Pressenævnet udtaler:
 Indledningsvis bemærkes, at der er tale om et  

 arkivbillede og ikke et modelfoto.
 Pressenævnet finder, at der bør udvises  

 varsomhed ved anvendelse af arkivbilleder, hvor der kan ske identifikation.  

 Nævnet finder videre, at der ved behandling af emner, der kan anses for  

 følsomme, bør ske en særlig efterprøvelse af,  

 hvorvidt det er berettiget at anvende billeder af genkendelige personer.  

 Pressenævnet finder, at dette ikke er sket i den foreliggende sag, og  

 udtaler derfor sin kritik af bladet.
 I medfør af medieansvarslovens § 49  

 pålægges det herefter den ansvarshavende redaktør af  

 Landsforeningen af Socialpædagoger at offentliggøre  

 følgende:
 "Kendelse fra Pressenævnet.
 LFS Nyt bragte i nr. 8, der udkom den 2. maj 1997, en  

 artikel med overskriften "Brug for flere pædagoger fra etniske  

 minoriteter". Artiklen blev skrevet på baggrund af en bog, skrevet af  

 en lektor på Den Sociale Højskole.
Artiklen blev bragt over 3 sider og blev bl.a. illustreret  

 af et billede af en pige, der sad ved et bord i en daginstitution.
Pigen har  

 ikke et traditionelt dansk udseende.
Under fotoet var med små bogstaver  

 anført: "Modelfoto/ Finn  Svensson".
 Pigens mor har klaget til Pressenævnet, idet hun  

 finder, at god presseskik er overtrådt.
Pressenævnet bemærker i anledning af sagen, at  

 der er tale om et arkivbillede og ikke et modelfoto, og udtaler, at der  

 bør udvises varsomhed ved anvendelse af arkivbilleder, hvor der kan  

 ske identifikation.
Nævnet finder videre, at der ved behandling af  

 emner, der kan anses for følsomme, bør ske en særlig  

 efterprøvelse af, hvorvidt det er berettiget at anvende billeder af  

 genkendelige personer.
Pressenævnet finder, at dette ikke er sket i den  

 foreliggende sag, og udtaler derfor sin kritik af bladet.
 København, den 19. juni 1997.
Per Sørensen, Aage Lundgaard, Tage Clausen og  

 Preben Sørensen." Afsagt torsdag den 19. juni 1997.
