 Da fremgangsmåden for afholdelse af skelsætningsforretning ikke er  

 overholdt kan en skriftlig anerkendelse fra naboejere afgivet i forbindelse  

 med en udstykningsforretning om, at de som skel mellem deres ejendomme  

 anerkender en bestemt linie, der har bestået uforandret i alderstid, ikke  

 tjene som grundlag for notering i matriklen og tingbog efter  

 udstykningslovens § 33.
 I anledning af en fra hr. landinspektøren hertil indkommen forespørgsel  

 skal man herved meddele, at forudsætningen for at fastlå et skels beliggenhed  

 ved en skelsætningsforretning i henhold til kap.V i udstykningsloven af  

 31-3-1949 er, at der er givet parterne mindst en uges varsel til  

 forretningen, og at denne alene går ud på en fastsættelse af det pågældende  

 skel.
 En skriftlig anerkendelse fra naboejere afgivet i forbindelse med en  

 udstykningsforretning om, at de som skel mellem deres ejendomme anerkender en  

 bestemt linie, der har bestået uforandret i alderstid, kan følgelig ikke  

 tjene som grundlag for en notering i matriklen og tingbog efter  

 udstykningslovens § 33.
 (* 1) Offentliggjort i tidsskriftet Landinspektøren 26. bind, side 506.
