 I henhold til § 14 i kgl. anordning om Det kgl. danske  

 Musikkonservatorium, § 14 i kgl. anordning om Det jydske Musikkonservatorium  

 og § 13 i bekendtgørelse af 29. marts 1974 vedrørende Nordjysk  

 Musikkonservatorium, Vestjysk Musikkonservatorium og Det fynske  

 Musikkonservatorium fastsætter ministeren for kulturelle anliggender  

 følgende:
 § 1.  Ledige stillinger besættes efter opslag, jfr.  

 dog § 8.
Stk. 2.  Konservatorierådet udfærdiger stillingsopslag.  

 Ved opslag af en tidligere besat stilling skal konservatorierådet tage  

 stilling til, om stillingens indhold skal være uændret.
Afgørelsen træffes på  

 grundlag af indhentede udtalelser fra de berørte fagråd.
Professorater opslås  

 af ministeriet for kulturelle anliggender.
Stk. 3.  Opslagene, der skal foretages i henhold til  

 reglerne i nærværende bekendtgørelse, skal blandt andet angive stillingens  

 indhold og de krav til kvalifikationer, der stilles.
De skal desuden angive  

 ansættelsesområde, stillingens betegnelse og omfang samt aflønningsformen.  

 Opslaget skal angive fornødne krav om dokumentation af kvalifikationer.
Stk. 4.  Opslag af ledige stillinger skal offentliggøres  

 ved anvendelse af en sådan form for avertering, som er bedst egnet til at  

 bringe opslaget til egnede ansøgeres kundskab, typisk i fagblade og evt. i  

 dagspressen.
Internt opslag finder dog sted, såfremt der er foretaget  

 omklassificeringer af een eller flere stillinger, der er besat, når  

 omklassificeringen ikke omfatter alle stillinger inden for gruppen.
Et sådant  

 internt opslag sker ved, at opslaget bringes til kundskab for alle, der kan  

 komme i betragtning.
Stk. 5.  Opslaget skal indeholde angivelse af en frist,  

 inden hvis udløb ansøgninger om stillingen skal være indløbet: hvis ikke  

 ganske særlige forhold gør sig gældende, må ansøgningsfristen ikke være  

 mindre end 14 dage.
Opslaget skal angive hvortil ansøgningen skal sendes og  

 om fornødent tillige til hvem den skal stiles.
For sent indgivne ansøgninger  

 kan ikke tages i betragtning.
 § 2.  Ved ansøgningsfristens udløb nedsætter  

 konservatorierådet et sagkyndigt udvalg (bedømmelsesudvalg) til bedømmelse af  

 ansøgernes kvalifikationer.
 Stk. 2.  Såfremt to eller flere stillinger er opslået  

 samtidig inden for samme faggruppe og med samme stillingsbeskrivelse, kan  

 ansøgningerne behandles af samme bedømmelsesudvalg.
 Stk. 3.  Bedømmelsesudvalget består af 5 medlemmer:
a.
Konservatoriets rektor, der er udvalgets formand.
b.
En professor subsidiært en docent eller en bedømmelsesudvalgsansat  

 (fast) timelærer fra den pågældende faggruppe udpeget af konservatorierådet.
 c. 2 sagkyndige, der ikke er ansat på konservatoriet, valgt af  

 konservatorierådet.
d.
En lærer i det pågældende fag subsidiært en lærer fra faggruppen, valgt  

 af fagrådet.
 Administrator subsidiært en fast ansat i administrationen virker som  

 sekretær for udvalget.
 Stk. 4.  Ingen kan være medlem af et bedømmelsesudvalg,  

 når der foreligger omstændigheder, der er egnede til at vække tvivl om den  

 pågældendes upartiskhed.
 Stk. 5.  Til bedømmelse af ansøgere til et professorat  

 kan kun indtræde professorer ellr personer, der må anses for at besidde  

 faglig indsigt på tilsvarende niveau.
 Stk. 6.  Til bedømmelse af ansøgere til docenturer må  

 kun vælges professorer, docenter eller andre, der må anses for at besidde  

 faglig indsigt på tilsvarende niveau.
 Stk. 7.  Til bedømmelse af ansøgere til faste  

 timelærerstillinger må kun vælges professorer, docenter, faste timelærere  

 eller andre, der må anses for at besidde faglig indsigt på et tilsvarende  

 niveau.
Stk. 8.  Ingen, der fratræder en stilling, kan indtræde  

 i bedømmelsesudvalget vedrørende den stilling, der er ledig ved den  

 pågældendes afgang, med mindre særlige krav om sagkyndighed nødvendiggør  

 dette.
Såfremt den afgående udpeges af fagrådet, skal udpegelsen forelægges  

 konservatorierådet til godkendelse.
Stk. 9.  Umiddelbart efter, at der er truffet beslutning  

 om sammensætning af bedømmelsesudvalget, meddeles dette til ansøgerne, og der  

 fastsættes en frist på mindst 8 og højst 14 dage, inden for hvilken ansøgerne  

 skriftligt kan gøre motiveret indsigelse.
Eventuelle indsigelser behandles  

 snarest herefter af konservatorierådet.
§ 3.  I forbindelse med nedsættelsen af  

 bedømmelsesudvalget fastsættes en frist, inden for hvilken udvalget skal  

 afholde møder og afgive sin skriftlige indstilling.
Formanden for udvalget  

 instruerer medlemmerne om de for udvalgets arbejde fastsatte bestemmelser og  

 kan iøvrigt give en sådan vejledning, som må anses for påkrævet.
Stk. 2.  Bedømmelsesudvalget kan, forinden indstilling  

 afgives, bestemme, at der skal afholdes en prøve blandt kvalificerede  

 ansøgere.
Konservatorierådet træffer i samråd med bedømmelsesudvalget  

 bestemmelse om prøvens form og indhold.
Stk. 3.  Udvalget afgiver til konservatorierådet en  

 skriftlig indstilling, indeholdende en bedømmelse af hver enkelt ansøgers  

 kvalifikationer og en motiveret angivelse af, i hvilken rækkefølge man  

 skønner, at de kvalificerede ansøgere bør komme i betragtnig ved stilingens  

 besættelse.
For så vidt der er mere end tre kvalificerede ansøgere, kan  

 udvalget begrænse sin prioritering til tre ansøgere.
I tilfælde af  

 meningsforskelle skal hver enkelt medlems standpunkt fremgå klart af  

 indstillingen.
§ 4.  De indkomne ansøgninger skal forelægges det  

 eller de berørte fagråd til udtalelse om ansøgeres undervisningsmæssige  

 kvalifikationer, forinden ansøgningerne behandles i det sagkyndige  

 bedømmelsesudvalg.
Fagrådsmedlemmer, som har sæde i bedømmelsesudvalget,  

 erstattes i fagrådet af suppleanter.
Udtalelsen skal indgå i  

 bedømmelsesudvalgets vurdering og ledsage dets indstilling.
Stk. 2.  Udtalelsen fra fagrådet skal afgives inden en  

 frist, der fastsættes af konservatorierådet.
Den skal være kortfattet, og  

 indeholde oplysning om det grundlag, som udtalelsen bygger på.
 § 5.  Konservatorierådet kan kun træffe beslutning om  

 ansættelse af en ansøger, såfremt den pågældende af et flertal af udvalgets  

 medlemmer er anset for kvalificeret til at komme i betragtning ved besættelse  

 af stillingen samt af mindst eet medlem af udvalget er indstillet til  

 ansættelse.
Stk. 2.  Til forkastelse af et bedømmelsesudvalg  

 eenstemmige indstilling kræves, at 2/3 af konservatorierådets  

 stemmeberettigede medlemmer stemmer herfor.
Vedtages forkastelse, kan  

 stillingen ikke besættes på det foreliggende grundlag og rådet må da i  

 henhold til § 6 tage stilling til, hvorledes der skal forholdes.
Stk. 3.  En flertalsindstilling kan i konservatorierådet  

 vedtages eller forkastes, når der er almindelig stemmeflertal blandt de  

 fremmødte.
Forkastes flertalsindstillingen, kan rådet under opfyldelse af de  

 nedenfor i stk. 4 anførte krav vedtage at følge en mindretalsindstilling.  

 Sker dette ikke, må konservatorierådet i medfør af § 6 tage stilling til,  

 hvorledes der skal forholdes.
 Stk. 4.  Til vedtagelse af en mindretalsindstilling  

 kræves, at 3/4 af konservatorierådets stemmeberettigede medlemmer stemmer  

 herfor, og det kræves herudover, jfr. stk. 1, at den af mindretallet  

 indstillede af et flertal af udvalgets medlemmer er anset for kvalificeret  

 til at komme i betragtning ved besættelsen af stillingen samt af mindst et  

 medlem af udvalget er indstillet til ansættelse.
 Stk. 5.  Er ansøgningerne til to eller flere stillinger  

 i henhold til § 2, stk. 2, blevet behandlet af samme bedømmelsesudvalg,  

 stemmes der om besættelsen af hver stilling for sig.
 § 6.  Kan der ikke på det foreliggende grundlag  

 træffes nogen beslutning, bestemmer konservatorierådet:
1. om sagen skal behandles påny i det sagkyndige  

 bedømmelsesudvalg, udvidet med yderligere to sagkyndige, udpeget af  

 konservatorierådet.
Den ene af de sagkyndige må ikke være ansat ved det  

 pågældende konservatorium, 2. om stillingen skal opslås påny, eller 3. om det for så vidt angår ansættelser, der foretages  

 af ministeriet eller anden ansættende myndighed, skal indstilles til  

 ministeriet, at stillingen ikke for tiden besættes eller besættes foreløbig  

 ved konstitution eller funktion.
 Stk. 2.  Såfremt bedømmelsesudvalget udvides, finder  

 foranstående regler for disse udvalg tilsvarende anvendelse med undtagelse af  

 §§ 1 og 4.
Stk. 3.  Såfremt den person, der indstilles til  

 ansættelse, frasiger sig stillingen eller fratræder efter mindre end 3  

 måneders ansættelse, og såfremt der i indstillingen fra det sagkyndige udvalg  

 er indstillet 2 eller flere sideordnede kvalificerede ansøgere, kan  

 konservatorierådet beslutte, enten at ansætte en af disse eller lade det  

 bedømmelsesudvalg, der oprindelig afgav indstilling, afgive fornyet  

 indstilling på grundlag af de ansøgninger, der forelå i forbindelse med  

 opslaget af stillingen.
I så fald skal ansøgerne underrettes herom.
 § 7.  Beslutning om konstitution i et professorat  

 eller docentur træffes i overensstemmelse med de i nærværende bekendtgørelse  

 fastsatte regler om ansættelse, for så vidt perioden strækker sig udover 6  

 måneder.
 § 8.  Besættelse af en stilling som professor eller  

 docent kan i ganske særlige tilfælde ske uden opslag.
 Stk. 2.  Såfremt der fremsættes forslag om, at et ledigt  

 professorat eller docentur besættes uden opslag, nedsætter konservatorierådet  

 et sagkyndigt udvalg, der skal overveje, om der er grund til at besætte  

 stillingen uden opslag, eller om stillingen skal besættes efter opslag.
 Stk. 3.  Udvalget vælges i overensstemmelse med de i § 2  

 fastsatte bestemmelser.
Stk. 4.  Udvalget kan afgive indstilling om besættelse  

 uden opslag, når det må antages, at stillingen på fuldt forsvarlig måde kan  

 besættes med den foreslåede person.
Dennes kvalifikationer skal i så fald  

 efter udvalgets skøn være godtgjort på en sådan måde, at han må anses for at  

 være andre, der kunne komme i betragtning, klart overlegen.
Indstillingen  

 skal være begrundet.
 Stk. 5.  Forinden udvalget afgiver sin indstilling, skal  

 der gives fagrådet lejlighed til at udtale sig om den pågældendes  

 undervisningsmæssige kvalifikationer, jfr. § 4, stk. 1.
 Stk. 6.  Til vedtagelse af en indstilling om besættelse  

 uden opslag kræves det, at bedømmelsesudvalgets indstilling er eenstemmig, og  

 at mindst 2/3 af samtlige stemmeberettigede medlemmer af konservatorierådet  

 stemmer for indstillingen.
 § 9.  Bekendtgørelsen træder i kraft ved kundgørelse i  

 Lovtidende.
 Ministeriet for kulturelle anliggender,  

 den 17. november 1977.
 Niels Matthiasen.
 /Hans Vilstrup.
