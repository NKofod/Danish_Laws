Bilag 1 Bilag 2 Bilag 3 Cirkulære om uniformering af Kriminalforsorgens uniformerede personale (uniformscirkulæret) Uniformen § 1. Kriminalforsorgens uniform består af de uniformsgenstande, der er nævnt i bilag 1. Bilaget ændres løbende efter behov.
 Stk. 2. Ændringer i uniformens udseende og kvalitet samt måden, den bæres på, kan kun foretages af Direktoratet for Kriminalforsorgen.
§ 2. Uniformen tilhører Kriminalforsorgen og stilles til rådighed for personalet under tjenesten.
Uniformsgenstande må ikke udlånes eller overdrages til andre.
Se dog undtagelsen i § 20.
Stk. 2. Uniformen skal bæres i tjenesten af personale, der har gennemgået etatsuddannelsen til fængselsbetjent eller sikkerhedsbetjent, og som indgår i opsynet i et af Kriminalforsorgens fængsler eller arresthuse.
Fængselsbetjente under uddannelse (elever) og uddannelseskonsulenter ved Kriminalforsorgens Uddannelsescenter, der har gennemgået uddannelsen til fængselsbetjent, skal ligeledes bære uniform.
Uniformspligten fremgår desuden af den enkeltes ansættelseskontrakt, hvortil der henvises.
 Stk. 3. Arrestinspektører, fængselsinspektører, vicearrestinspektører, vicefængselsinspektører, personalechefer og fængselsfuldmægtige, uddannelseschef og uddannelsesleder ved Kriminalforsorgens Uddannelsescenter, der har gennemgået uddannelsen til fængselsbetjent, og personale, der forretter tjeneste i direktoratets sikkerhedsenhed, kan få udleveret uniform.
Stk. 4. Værkmestre skal bære uniform, når de forretter afdelingstjeneste.
Såfremt ledelsen giver tilladelse hertil, kan uniformen desuden bæres, når værkmestre forretter den daglige tjeneste i økonomidriften eller produktionsvirksomheden.
 § 3.  Personale i tjeneste med særlige forhold kan få særbeklædning, hvis Direktoratet for Kriminalforsorgen bestemmer det.
 Stk. 2. Særbeklædning for personale, der forretter tjeneste i Grønland, og for hundeførerne er beskrevet i bilag 3.
Stk. 3. Værkmestre får udleveret grunduniform som beskrevet i bilag 2. Derudover får værkmestre arbejdsbeklædning efter behov.
Arbejdstøjet må ikke kombineres med uniformsdelene bortset fra fodtøj, sokker, livrem, halstørklæde, handsker og undertøj.
Levering og tildeling § 4. Indkøb af uniformsdele til personale med over 2 års anciennitet skal godkendes af den på tjenestestedet udpegede uniformsansvarlige.
Ved indkøb foretager den uniformsansvarlige en konkret vurdering af den ansattes behov, og kun i helt særlige tilfælde tillades en overskridelse af den ansattes brugsterminer.
 Stk. 2. For personale ansat i flexjob og lignende udleveres uniform i forhold til arbejdets udførelse eller efter konkret aftale med tjenestestedets leder eller den, der er bemyndiget dertil.
 § 5. Ved ansættelse som elev udleveres en grunduniform som beskrevet i bilag 2.
Stk. 2. Elever kan som udgangspunkt ikke bestille yderligere uniformsdele indenfor 2 år fra ansættelsesdatoen.
Såfremt yderligere bestilling forinden skulle blive nødvendig, foretager den uniformsansvarlige en konkret vurdering af den pågældendes behov.
 § 6. Til gravide kan der efter anmodning udleveres graviditetsbukser og skjorter.
 Stk. 2. Til allergikere kan der efter anmodning udleveres allergibenklæder.
Stk. 3. En anmodning om dispensation fra enkelte uniforms­dele  herunder grundet allergi  skal godkendes af Direktoratet for Kriminalforsorgen.
Den ansatte skal fremskaffe lægelig dokumentation på forlangende.
Ophør med tildeling § 7. Uniform tildeles ikke det sidste år før den pligtige afgangsalder fra tjenesten.
 Stk. 2. Der kan ikke bestilles uniform ved sammenhængende sygdom over 30 dage.
§ 8. Ved afskedigelse, fratrædelse eller tjenestefrihed i en periode på 3 måneder eller derover skal alle uniformsdele, der er påført Kriminalforsorgens tryk, logo eller uniformsmærke, afleveres til tjenestestedet.
Tjenestefrihed til organisationsarbejde er dog undtaget fra afleveringspligten.
 Stk. 2. Hvis ansættelsesforholdet i Kriminalforsorgen på anden måde ophører, eller den pågældende ikke længere skal bære uniform, skal alle uniformsdele, der er beskrevet i stk. 1, ligeledes afleveres til tjenestestedet.
 Stk. 3. Nedslidte, ødelagte eller på anden måde udtjente uniformsdele, der er beskrevet i stk. 1, skal ligeledes afleveres til tjenestestedet.
Stk. 4. Manglende iagttagelse af afleveringspligten, jf. stk. 1-3, kan føre til, at Direktoratet for Kriminalforsorgen anmoder fogedretten om at foretage en umiddelbar fogedforretning.
Et sådant retsskridt vil medføre omkostninger for den pågældende.
Stk. 5. Uniformsdele omfattet af stk. 1-3, skal afleveres til tjenestestedet som opbevarer dem på forsvarlig vis eller sender dem til Statsfængslet i Nyborg vedlagt specificeret følgeseddel med henblik på bortskaffelse.
Statsfængslet i Nyborg attesterer for bortskaffelsen.
Uniformsdelene må aldrig afhændes til tredjemand eller afleveres til genbrug.
Bestilling og levering § 9. Bestilling af uniformsgenstande sker ved anvendelse af et elektronisk bestillingssystem på Internettet.
Der er i bestillingssystemet sat begrænsninger således, at man kun kan bestille et fastsat antal af de enkelte uniformsdele indenfor en given periode, de såkaldte brugsterminer.
Endvidere kan der alene bestilles de uniformsgenstande, den enkelte har behov for til den aktuelle tjeneste, og der kan kun bestilles til eget køn og egen størrelse.
 Stk. 2. Hvis en ansat administrerer sine uniformsbestillinger på en sådan måde, at vedkommende ikke kan opfylde påklædningsbestemmelserne, kan det enkelte tjenestesteds ledelse bestemme hvilke uniformsgenstande, den pågældende skal have leveret.
Stk. 3. Anmodning om nødvendigt overforbrug skal godkendes af den uniformsansvarlige på tjenestestedet eller af den af tjenestestedet udpegede medarbejder.
En sådan anmodning godkendes kun i helt specielle tilfælde.
 Stk. 4. Det elektroniske bestillingssystem gælder tilsvarende for ansatte i Grønland og på Færøerne.
 § 10.  Alle uniformsdele er underlagt brugsterminer.
§ 11. Ved bestilling af uniformsgenstande benyttes hovedsageligt standardstørrelser, hvor størrelsesangivelserne direkte kan sammenlignes med tilsvarende angivelser i civil beklædning.
Den enkelte bruger skal angive størrelse eller mål ved bestilling.
Stk. 2. Ved køb af blazerjakke kan leverandøren foretage måltagning.
Måltagningen kan blive foretaget uden betaling hos Hoffmann Firmatøj A/S i Brøndby eller i Århus.
Derudover kan der mod betaling tilbydes måltagning på Kriminalforsorgens adresser.
Dette foretages efter nærmere aftale og afregnes separat.
§ 12. Ved modtagelse af uniformsgenstande afgiver den, der modtager varerne, kvittering på følgesedlen for det modtagne antal.
Det er den enkelte brugers ansvar snarest efter modtagelsen af sin bestilling at kontrollere, at uniformsgenstandene ikke er behæftet med fejl eller mangler.
§ 13. Afgivne bestillinger er bindende.
For løbende bestillinger fra lager i standardstørrelser er leveringstiden højst 10 arbejdsdage.
For levering af grundpakken til fængselsfunktionærer på prøve er leveringstiden højst 5 arbejdsdage.
Levering af øvrige bestillinger vil ske snarest efter bestillingens behandling.
Stk. 2. Ved ændret tjenestested eller ændret uniformsbehov skal tjenestestedet rette henvendelse til Hoffmann Firmatøj A/S, Banemarksvej 38, 2605 Brøndby, tlf. 46 99 00 00 eller mail: kundecenter@hoffmann-as.dk.
Ved ændret tjenestested påhviler det det nye tjenestested at rette henvendelse til leverandøren.
Behandling og vedligeholdelse § 14. Uniformsgenstande skal på tjenestestedet og i øvrigt i brugerens besiddelse opbevares på en sådan måde, at disse ikke kan komme i uvedkommendes besiddelse.
 § 15. Vedligeholdelse af uniformsgenstande påhviler den enkelte bruger.
 Stk. 2. Beskadigelser, der sker under tjenesten, erstattes af det enkelte tjenestested ved udlevering af tilsvarende uniforms­genstande, når beskadigelsen ikke kan tilregnes den pågældende bruger.
 § 16. Bortkommer uniformsgenstande eller beskadiges de udenfor tjenesten, og er dette en følge af uforsvarlig eller skødesløs behandling, for hvilken brugeren har ansvaret, er den pågældende erstatningspligtig for tabet.
Påklædningsbestemmelser § 17. Af hensyn til Kriminalforsorgens omdømme er det vigtigt, at uniformeret personale til enhver tid er korrekt påklædt, og at uniformen er velholdt.
Stk. 2. Hvis uniformen eller dele heraf bæres til eller fra arbejde, er medarbejderen ligeledes forpligtet til en anstændig opførsel, selvom det er uden for tjenestetid.
Der henvises til tjenestemandslovens § 10.
 § 18. Ledelsen på tjenestestedet skal føre tilsyn med personalets uniformering, og det skal påtales, såfremt der konstateres mangler eller uregelmæssigheder ved uniformeringen.
§ 19. Når personale skal løse en opgave uden for tjenestestedets område, f.eks. en transport med en indsat, skal personalet være iført reglementeret uniform.
Tjenestestedets leder eller den, der er bemyndiget dertil, kan i forbindelse med ledsaget udgang dog konkret beslutte, at personalet skal være civilt klædt.
 Stk. 2. I forbindelse med eksterne receptioner og andre begivenheder, hvor man repræsenterer Kriminalforsorgen, og hvor offentligheden kommer til stede, henstilles det, at uniformeret personale bærer skjorte, blazerjakke, slips, gallabukser, mørkeblå eller sorte strømper og sorte sko.
§ 20. Kriminalforsorgens slips med og uden uniformsmærke, slipseholder og cap kan ved særlige lejligheder og efter direktoratets nærmere bestemmelse gives som gave.
Det er ikke en betingelse, at modtageren er ansat i Kriminalforsorgen.
Personer, der har modtaget slips, slipseholder eller cap i gave, kan anvende dette privat.
 § 21. Der gælder følgende detaljerede påklædningsbestemmelser for de enkelte uniformsgenstande:
1) Skjorter: Når uniformsskjorten anvendes uden slips, må kun øverste skjorteknap være uknappet.
Underbeklædning må ikke kunne ses i halsåbningen eller ved kortærmede skjorter på armene.
Skjorten skal altid sættes ned i bukserne.
2) Pullover: Pullover med og uden for kan anvendes hele året.
Uniformsskjorten bæres sammen med pulloveren.
Ved indendørs brug skal pulloveren i perioden 1. oktober til 30. april været lynet ned, således at slipset er synligt.
3) Uniformsjakke: Helårsjakken kan anvendes under enhver form for udendørs tjeneste med eller uden inderfor.
Helårsjakken og all-weatherjakken er de eneste godkendte yderbeklædninger udover pulloveren i forbindelse med tjeneste.
4) Slips: Slips kan bæres sammen med uniformsskjorte.
I perioden 1. oktober til 30. april skal slips bæres.
Slipset er forsynet med burrebånd, der skal være placeret i stykket rundt om halsen.
Slipset skal bindes således, at spidsen af slipsets brede del når ca. til bukselinningen.
5) Slipseholder: Kriminalforsorgens slipseholder må bæres sammen med uniformen.
Såfremt der bæres slips med uniformsmærke skal en eventuel slipseholder være uden uniformsmærke.
Såfremt der bæres slips uden uniformsmærke skal en eventuel slipseholder være med uniformsmærke.
6) T-shirt: T-shirt må kun anvendes i forbindelse med deltagelse i fritidsaktiviteter med indsatte, ved uddannelse eller undervisning i konflikthåndtering og som underbeklædning til uniformsskjorten.
Hundeførere kan dog anvende T-shirt i stedet for skjorter.
 7) Træningsdragt/-shorts: Træningstøj må kun anvendes i forbindelse med deltagelse i fritidsaktiviteter med indsatte og ved uddannelse eller undervisning i konflikthåndtering.
8) Uniformsbenklæder: Til uniformsbenklæder bæres skjorte, mørkeblå eller sorte sokker eller strømper.
Til begge typer benklæder må kun anvendes sort livrem.
Ved anvendelse af støvletter skal uniformsbukserne være uden på støvletterne.
Lårlommebenklæder må ikke anvendes sammen med blazerjakke.
9) Sko og støvletter: Såfremt personalet ikke ønsker at anvende de sko og støvletter, der kan anskaffes via bestillingssystemet, er det tilladt privat at anskaffe sig sko og støvletter til anvendelse i tjenesten under forudsætning af, at disse er sorte, er uden logo eller andre synlige mærker og uden høje hæle.
Træsko og sandaler må ikke benyttes.
Med henblik på personalets deltagelse i sportsaktiviteter med de indsatte indkøber de enkelte institutioner løbesko eller andet fritidstøj til det personale, der skal deltage i disse aktiviteter.
10) Hovedbeklædning: Hovedbeklædning kan kun bæres i form af cap.
Cap må kun bæres under udendørs tjeneste.
11) Medaljer, tegn, mærker m.v.: Der må ikke til uniformen bæres politiske eller religiøse emblemer, tegn, slipsenåle, mærker, smykker eller lignende.
Undtaget herfra er dog danske og udenlandske ordensdekorationer, som bæres efter de forskrifter, der er gældende for disse.
Særlige bestemmelser § 22. Gentagne overtrædelser af cirkulærets bestemmelser behandles efter reglerne om tjenesteforseelser.
 § 23. Cirkulæret træder i kraft den 15. december 2009.
 Stk. 2. Cirkulæret ophæver Kriminalforsorgens cirkulære af 26. september 2007 om uniformering af Kriminalforsorgens uniformerede personale (uniformscirkulæret).
