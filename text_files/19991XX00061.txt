Skriftlig fremsættelse (27. oktober 1999) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om afgift af  

 polyvinylchlorid og phthalater. (PVC og visse  

 blødgøringsmidler).
(Lovforslag nr.
L 69).
 Med dette forslag lægges der afgift på visse  

 varer indeholdende PVC og phthalater (blødgører) og herved  

 øges incitamentet til anvendelse af andre materialer og herved  

 reducere mængden af PVC, som forbrændes eller deponeres, samt  

 emissionen af phthalater.
 Miljø- og Energiministeriet udsendte i juni 1999  

 »Strategi for PVC-området« og »Handlingsplan for at reducere og afvikle  

 anvendelsen af phthalater i blød plast« Afgiften er udarbejdet i  

 samarbejde mellem Miljø- og Energiministeriet og Skatteministeriet, og  

 indgår som en del af miljøindsatsen på de nævnte  

 områder.
Bortskaffelse af PVC giver problemer, da PVC indeholder  

 chlor, som ved forbrænding medvirker til en væsentlig  

 forøgelse af restprodukter.
Nogle af phthalaterne mistænkes for  

 at have en række uønskede effekter på vandmiljøet  

 samt er fundet kræftfremkaldende på dyr.
Desuden kan det ikke  

 afvises, at nogle af phthalaterne kan påvirke forplantningevnen.
 Ideelt burde phthalater i alle produkter omfattes af en  

 afgift, således at hele forbruget af phthalater var afgiftbelagt.  

 Ideelt burde PVC i alle produkter, som er vanskelige at udsortere med henblik  

 på genbrug, omfattes af en afgift, således at dette forbrug af  

 rå PVC var afgiftbelagt.
Dette er af administrative årsager ikke muligt, da  

 PVC og phthalater indgår i mange produkter og ofte i en ganske lille  

 mængde.
Ofte er mængden eller koncentrationen af PVC og  

 phthalater ikke kendt af importøren.
Omkostningerne ved en  

  opgørelse kan  være betragtelig sammenlignet med varens  

 værdi og størrelsen af en afgift.
 Afgiftsgrundlaget er begrænset til varer, hvor det  

 vurderes, at PVC- og phthalatmængden kan opgøres som  

 standardsats efter varens gennemsnitlige PVC- og phthalatindhold, og hvor  

 afgiften vil få den ønskede effekt.
Rør, døre og vinduer, hvor PVC indgår  

 i kendte mængder, er således ikke omfattet af afgiften, da det  

 vurderes, at branchen har etableret en tilfredsstillende indsamlingordning  

 og, at rør, døre og vinduer har en lang levetid.
Disse  

 produkter forefindes således ikke i affaldsstrømmene i dag.
En  

 afgift på disse produkter vil ikke reducere mængden af PVC til  

 forbrænding eller deponering væsentlig.
Skatteministeriet indledte først på sommeren  

 1999 en høringsrunde med et notat, som beskriver udformningen af en  

 afgift på visse varer indeholdende PVC og phthalater.
Afgiftens  

 endelige udformning er påvirket af høringssvarerne.
 Efter Skatteministeriets vurdering er der ikke EU-retslige  

 problemer forbundet med lovforslaget.
Det foreslås, at loven træder i kraft d.  

 1.juli 2000. Det kan med en vis usikkerhed skønnes, at afgiften vil  

 medføre et provenu på ca. 120 mio kr. årligt ved  

 uændret forbrug.
Afgiften forventes således at give et provenu  

 på ca. 60 mio kr i år 2000. På sigt vil afgiften reducere  

 anvendelsen af PVC og phthalater, og provenuet forventes på sigt at  

 blive ca. 95 mio kr årligt.
 Idet jeg i øvrigt henviser til bemærkningerne  

 i lovforslaget, skal jeg anbefale det til Tingets velvillige behandling.
