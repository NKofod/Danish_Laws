Instruktion af medarbejdere i forholdsregler ved risiko for mindre uheld med stoffer og materialer Arbejdsmiljøklagenævnet har på møde den 26. august 2008 behandlet XX´s klage over Arbejdstilsynets afgørelse af 13. december 2007 med påbud om at YY skal sikre, at arbejdet i forbindelse med uheld med faremærkede produkter i alle led skal planlægges og tilrettelægges, således at det kan udføres sikkerheds- og sundhedsmæssigt fuldt forsvarligt, og at det herunder sikres, at de ansatte får den fornødne oplæring og instruktion i at udføre arbejdet på en farefri måde.
Nævnet traf følgende A F G Ø R E L S E Arbejdsmiljøklagenævnet er enig i Arbejdstilsynets påbud om, at virksomheden skal sikre, at arbejdet i forbindelse med uheld med faremærkede produkter i alle led skal planlægges og tilrettelægges, således at det kan udføres sikkerheds- og sundhedsmæssigt fuldt forsvarligt, og at det herunder sikres, at de ansatte får den fornødne oplæring og instruktion i at udføre arbejdet på en farefri måde.
 Nævnets afgørelse skal efterkommes senest den 22. september 2008.
 Tilbagemelding skal ske til Arbejdstilsynet senest den 29. september 2008.
 Arbejdsmiljøklagenævnet fastholder således Arbejdstilsynets afgørelse af 13. december 2007.
B E G R U N D E L S E Arbejdsmiljøklagenævnet har ved afgørelsen lagt til grund, at Arbejdstilsynet ved besøget den 1. november 2007 konstaterede/fik oplyst følgende:
 At virksomheden bl.a. forhandler følgende faremærkede kemikalier i form af saltsyre, terpentin og tør pudsemørtel,  at de ansatte ikke har faet særlig instruktion i faste procedurer eller lignende for, hvordan arbejdet tilrettelægges i forbindelse med uheld med de faremærkede produkter,  at de ansatte via virksomhedens computer har adgang til en skærm, hvor leverandørdatablade for de pågældende produkter kunne hentes, og  at virksomheden har unge ansatte, der blandt andet arbejdede med at fylde reoler op med de faremærkede produkter.
Arbejdsmiljøklagenævnet har herudover lagt til grund, at  XX i brev af 15. april 2008 til Arbejdstilsynets bemærkning i udtalelse af 26. marts 2008 om, at de ansatte ikke har fået særlig instruktion vedrørende hvordan arbejdet tilrettelægges i forbindelse med et eventuelt uheld med de faretruende produkter, har påpeget, at virksomheden har etableret faste procedurer for sådanne situationer.
Det er i den forbindelse anført, at disse procedurer er afpasset de forskellige mulige situationer, og kan bl.a. være afskærmning af området samt henvendelse til en overordnet, alternativt en mere erfaren kollega.
Det er videre anført, at de ansatte er bekendt med, at de til enhver tid kan finde leverandørbrugsanvisninger for produkterne elektronisk,  XX på forespørgsel fra klagenævnet i e-mail den 10. juni 2008 har oplyst, at ovennævnte procedurer også var gældende før Arbejdstilsynets besøg den 1. november 2007,  virksomhedens medarbejderrepræsentant den 1. november 2007 telefonisk den 10. juli 2008 oplyste, at de ansatte på tidspunktet for besøget havde adgang til internet med leverandørdatablade, men at de unge ikke havde fået nogen særlig instruktion.
Medarbejderrepræsentanten oplyste videre, at der nu var lavet en særlig fast procedure, og  virksomhedens varehuschef telefonisk den 10. juli 2008 bekræftede, at ledelsen under tilsynsbesøget havde oplyst, at de ansatte ikke havde fået særlig instruktion, faste procedurer eller lignende for, hvordan arbejdet tilrettelægges i forbindelse med uheld med faremærkede produkter.
Arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
Det fremgår af arbejdsmiljølovens § 17, stk. 1 og stk. 2.
Arbejdsgiveren skal bl.a. sørge for, at hver enkelt ansat, får en tilstrækkelig og hensigtsmæssig oplæring og instruktion i at udføre arbejdet på farefri måde.
Oplæring og instruktion skal ske i forbindelse med ansættelsen, forflyttelse eller ændring af arbejdsopgaverne, indførelse eller ændring af arbejdsudstyr og indførelse af ny teknologi.
Oplæring og instruktion skal tilpasses udviklingen, og skal om nødvendigt gentages regelmæssigt.
Det fremgår af § 18 i bekendtgørelsen om arbejdets udførelse.
Der er tale om en skønsmæssig vurdering, om virksomhedens instruktion af de ansatte opfylder arbejdsmiljølovgivningens krav.
I den forbindelse må der tages udgangspunkt i en vurdering af de konkrete forhold.
 Arbejdsmiljøklagenævnet finder ikke, at de 6 unge ansatte ved Arbejdstilsynets besøg den 1. november 2007 havde fået den fornødne oplæring og instruktion i at udføre arbejdet på en farefri måde.
 Klagenævnet finder således ikke, at oplysningen om at virksomheden på tidspunktet for tilsynsbesøget havde en procedure, er tilstrækkelig til at opfylde kravene til instruktion, idet det afgørende er, hvorvidt de ansatte faktisk har fået den planlagte instruktion.
 Klagenævnet har således lagt vægt på, at de ansatte efter det oplyste ikke har fået særlig instruktion, faste procedurer eller lignende for, hvordan arbejdet tilrettelægges i forbindelse med eventuelle uheld med de faremærkede produkter.
 XX har i klagen anført, at de ansatte via virksomhedens edb-system har adgang til leverandørdatablade og oplysninger om bl.a. håndtering og opbevaring af farlige produkter, forholdsregler ved spild mv.
Klagenævnet skal hertil bemærke, at det er nævnets vurdering, at det ikke er tilstrækkeligt at de ansatte kan hente elektroniske oplysninger om de faremærkede produkter/stoffer, hvis der skulle ske brud på emballagen eller lignende uheld med produkterne.
For at arbejdet med håndteringen af faremærkede produkter kan siges at foregå sikkerheds- og sundhedsmæssigt fuldt forsvarligt, må det efter klagenævnets opfattelse være en forudsætning, at de ansatte har modtaget tilstrækkelig og hensigtsmæssig instruktion om, hvordan de skal forholde sig, hvis der skulle ske et uheld med produkterne.
R E G L E R Arbejdsmiljøklagenævnet henviser til:
 § 17, stk. 1 og stk. 2, § 38, § 39, stk. 1 og § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005, og  § 4, 1.pkt. og § 18, i Arbejdstilsynets bekendtgørelse nr. 559 af 17. juni 2004 om arbejdets udførelse.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet, brev af 15. april 2008 fra XX, e-mail af 10. juni 2008 fra XX, telefoniske oplysninger fra virksomhedens ledelse og medarbejderrepræsentant den 10. juli 2008 og brev af 11. august 2008 fra XX.
På klagenævnets vegne ..
Kopi til De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 § 17. Arbejdsgiveren skal gøre de ansatte bekendt med de ulykkes- og sygdomsfarer, der eventuelt er forbundet med deres arbejde.
 Stk. 2. Arbejdsgiveren skal endvidere sørge for, at de ansatte får nødvendig oplæring og instruktion i at udføre arbejdet på farefri måde.
 Stk. 3. Beskæftigelsesministeren kan fastsætte nærmere regler om arbejdsgiverens pligter efter stk. 1 og 2.
 § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
Arbejdstilsynets bekendtgørelse nr. 559 af 17. juni 2004 om arbejdets udførelse § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
§ 18. Arbejdsgiveren skal sørge for, at hver enkelt ansat, uanset ansættelsesforholdets karakter og varighed får en tilstrækkelig og hensigtsmæssig oplæring og instruktion i at udføre arbejdet på farefri måde.
Der skal gives oplysninger om de ulykkes- og sygdomsfarer, der eventuelt er forbundet med deres arbejde, herunder om arbejdsmedicinske undersøgelser, den ansatte har adgang til.
Oplæring og instruktion skal navnlig ske i forbindelse med:
1) ansættelsen, 2) forflyttelse eller ændring af arbejdsopgaverne, 3) indførelse eller ændring af arbejdsudstyr og 4) indførelse af ny teknologi.
 Stk. 2. Den i stk. 1, nævnte oplæring og instruktion skal tilpasses udviklingen, herunder forekomsten af nye faremomenter, og skal om nødvendigt gentages regelmæssigt.
