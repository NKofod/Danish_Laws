Skriftlig fremsættelse (5. november 2003) Skatteministeren  

  

 (Svend Erik Hovmand):
 Herved tillader jeg mig for Folketinget at fremsætte:
Forslag til lov om  

 ændring af  


  

 pensionsbeskatningsloven og andre skattelove  

    

  

 (Mere smidige regler for pensionsopsparere,  

 hensættelsesfradrag for kreditinstitutter, gældsinstrumenter og afkortning af  

 kredittid ved ophævelse af visse pensionsordninger) (Lovforslag nr.
L 60).
Formålet med lovforslaget er først og fremmest at gøre  

 pensionsbeskatningslovens regler mere smidige for pensionsopsparerne.
Visse  

 af  

 reglerne er unødigt restriktive eller usmidige.
Med forslaget rettes op på  

 disse problemer.
Forslaget skal ses i forlængelse af regeringens intention om  

 at give større frihed for den enkelte til at placere og forvalte sin  

 pensionsopsparing.
Der indføres således lempeligere regler for selvstændigt  

 erhvervsdrivende.
Det såkaldte samtidighedskrav for kapitalpensioner ophæves,  

 så pensionsopsparererne kan hæve deres kapitalpensioner over flere år, hvor  

 de  

 i dag tvinges til at ophæve dem alle samtidigt.
Den såkaldte  

 fradragsfordelingsregel lempes, så man kan forlænge indbetalingsperioden på  

 sin  

 pensionsordning med fuldt fradrag i indbetalingsårene.
Endvidere gives der  

 mulighed for at overføre ordninger mellem institutter uden at der skal ske  

 fradragsfordeling.
 Hertil kommer andre smidiggørende forslag til ændringer af  

 pensionsbeskatningsloven.
Med forslaget udvides desuden den kreds af  

 kreditinstitutter, der kan anvende reglerne om fradrag ved indkomstopgørelsen  

 for de regnskabsmæssige nedskrivninger på udlån og hensættelser på garantier  

 m.v., således at finansieringsselskaber (finansieringsinstitutter) får adgang  

 til at anvende disse regler.
Der er tale om opfyldelse af et krav fra  

 Europa-Kommissionen som betingelse for at godkende reglerne om fradrag for de  

 regnskabsmæssige nedskrivninger og hensættelser.
 Som led i finansieringen af udvidelsen af reglerne om  

 kreditinstitutters fradrag for nedskrivninger og hensættelser foreslås det at  

 afkorte kredittiden for pensionsinstitutters indbetaling af afgift i  

 forbindelse med udbetaling af kapitalpensioner og forsikringer samt at  

 afkorte  

 kredittiden ved indbetaling af afgift og pensionsafkastskat i visse  

 ophørssituationer.
 I øvrigt sikres det, at gæld i henhold til visse  

 gældsinstrumenter, der ikke opfylder de almindelige skattemæssige kriterier  

 for  

 at kunne anerkendes som gæld, kan behandles som gæld i skattemæssig  

 henseende.
 Endelig foretages der mindre ændringer af  

 pensionsafkastbeskatningsloven og ligningsloven, samt nedsættelse af  

 beskatningen af pensionister i Tyskland, som modtager dansk pension i  

 forbindelse med tidligere ansættelse ved det danske mindretals institutioner  

 i  

 Sydslesvig.
Samlet vurderes lovforslaget med stor usikkerhed at medføre  

 et relativt beskedent varigt provenutab, som det ikke er muligt at  

 kvantificere  

 nærmere, men som formodentlig ikke overstiger ca. 5 mio. kr. årligt.
På kort  

 sigt skønnes lovforslaget at medføre et umiddelbart provenutab i  

 størrelsesordenen 50 mio. kr. årligt i en kortere årrække.
 Forslagene får for størstedelens vedkommende virkning fra 1.  

 januar 2004.
 Med disse bemærkninger skal jeg anbefale forslaget til  

 Folketingets velvillige behandling.
