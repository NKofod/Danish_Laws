En hovedentreprenør havde tegnet byggeforsikring.
Det fremgik af  

 vilkårene, at stormskadeforsikringen ikke omfattede glas eller  

 erstatningsmaterialer herfor.
Under et stormvejr blæste 24 leverede  

 ovenlyskupler ned fra taget, og 19 af kuplerne blev ødelagt og genleveret.  

 Den underentreprenør, der udførte ovenlysentreprisen, krævede skaden  

 erstattet af hovedentreprenøren, idet forsikringen ikke dækkede.
Det fremgik  

 af en under sagen indhentet udtalelse fra Assurandørsocietetet, at en  

 sædvanlig brand- og stormskadeforsikring, der opfylder kravene i AB 72 § 21,  

 stk. 3, ikke omfatter skade på glas som følge af storm.
 Udtalt, at den af hovedentreprenøren tegnede forsikring havde et  

 sædvanligt dækningsomfang, og at underentreprenøren ikke særskilt var gjort  

 bekendt hermed og ikke på grundlag af kontraktvilkårene havde haft særlig  

 anledning til at foretage nærmere undersøgelser.
 I det foreliggende tilfælde indebar den begrænsede dækning, at  

 underentreprenøren som »glasentreprenør« ikke på samme måde som  

 andre entreprenører ville være forsikret, hvilket i realiteten indebar en  

 fravigelse fra AB 72 § 21, stk. 3. Uanset, at den tegnede forsikring måtte  

 anses som sædvanlig, fandtes hovedentreprenøren - i hvert fald i det  

 foreliggende tilfælde, hvor en ikke uvæsentlig del af de til byggepladsen  

 leverede materialer var gået til grunde - ved ikke udtrykkeligt at have gjort  

 underentreprenøren bekendt med den begrænsede dækning at være pligtig at  

 betale denne det opgjorte tab.
I anledning af en tvist mellem klageren, K A/S, og indklagede, A A/S, om  

 betalingen for nogle ovenlyskupler leveret af klageren som underentreprenør  

 til en byggeplads, hvor indklagede var hovedentreprenør, og som blev leveret  

 i stedet for nogle kupler, der var gået til grunde under et stormvejr, har  

 klageren ved klageskrift af 28. november 1988 indbragt sagen for en i medfør  

 af »Regler for behandling af sager ved Voldgiftsretten for Bygge- og  

 Anlægsvirksomhed« nedsat voldgiftsret bestående af direktør,  

 civilingeniør Per Dibbern Johansen, civilingeniør J.
Pilgaard Kristensen og  

 landsdommer Vagn Rasmussen, sidstnævnte som formand.
 Klageren har nedlagt påstand om, at indklagede tilpligtes at betale  

 54.240,00 kr. excl. moms subsidiært et af voldgiftsretten fastsat mindre  

 beløb, alt med tillæg af procesrente fra den 2. december 1988.
 Indklagede har påstået frifindelse.
 Sagens nærmere omstændigheder er følgende:
 Den 11. juni 1987 blev der mellem klageren og indklagede indgået en  

 entreprisekontrakt vedrørende et byggeri i x-by, hvor klageren som  

 underentreprenør skulle udføre ovenlysentreprisen for en samlet entreprisesum  

 på 319.000 kr. excl. moms.
I entreprisekontraktens § 2 om entreprisegrundlag henvises bl.a. til AB 72  

 »således at forstå, at hovedentreprenøren anses for bygherre og  

 underentreprenøren for entreprenør.« I § 9 om ansvar hedder det bl.a.:
 ».....Materialer, der er leveret på byggepladsen, tilhører bygherren  

 eller hovedentreprenøren, og disse kan ikke fjernes til skade for denne.  

 Disse henligger dog for underentreprenørens regning og risiko.
Underentreprenøren har det fulde ansvar for sit arbejde under udførelsen,  

 og hvor andet ikke er aftalt, er »Almindelige betingelser for arbejder  

 og leverancer« gældende.' I § 13 om forsikring hedder det:
»Det påhviler underentreprenøren at tegne forsikringer, der er  

 nødvendige for hans arbejdsfelt, herunder lovpligtige ulykkes- og  

 ansvarsforsikringer samt eventuel tyveriforsikring.« Indklagede tegnede byggeforsikring i forsikringsselskabet »B«.
I  

 vilkårene for den omhandlede forsikring hedder det bl.a.:
»Byggeforsikring Forsikringen kan bestå af brandforsikring og/eller stormskadeforsikring  

 mv. ....
23. Hvad omfatter forsikringen A.
Forsikringen omfatter de bygninger mv., der er nævnt i punkt 17, når de  

 er under opførelse, tilbygning eller ombygning.
Herunder større reparationer,  

 som fx udskiftning af tagbeklædning.
B.
Endvidere omfatter forsikringen materialer, der er på byggepladsen, og  

 som skal monteres i bygningen.
C.
Stormskadeforsikringen omfatter ikke glas eller erstatningsmaterialer  

 herfor.
D.
Brand og stormskadeforsikringen omfatter ikke midlertidige anlæg,  

 herunder forskallinger, afstivninger og stilladser samt redskaber, værktøj og  

 arbejdsskure.« Under et stormvejr natten mellem den 27. og 28. oktober 1987 blæste 24  

 leverede ovenlyskupler ned fra taget. 19 af kuplerne blev ødelagt og  

 genleveret.
Der blev i den anledning indgivet skadesanmeldelse til »B«.
Det  

 oplystes, at der var blæst en palle med 24 stk. lys ned fra taget samt, at  

 alle lys var fastspændt med stålbånd.
Der blev krævet udbetalt erstatning for  

 de ødelagte 19 ovenlyskupler med det i påstanden nævnte beløb, der fremkommer  

 således: Kupler excl. karme 46.816,00 kr., transport 5.424,00 kr. og  

 ophejsning 2.000,00 kr.
I skrivelse af 16. november 1987 afviste »B« at betale  

 erstatning.
I skrivelsen anføres, at når der ikke kan ydes erstatning,  

 skyldes det, at stormskadeforsikringen i byggeforsikring undtager glas og  

 erstatningsmaterialer herfor.
Ved skrivelse af 6. april 1988 afviste indklagede at refundere tabet i  

 forbindelse med stormskaden, idet der henvistes til, at den tegnede  

 forsikring efter forsikringsselskabets oplysninger er helt almindelig og at  

 indklagede ikke ud fra det foreliggende kontraktsmateriale, herunder AB 72 er  

 forpligtet til at tegne stormskadeforsikring med udvidet dækning.
Efter  

 fornyet henvendelse fastholdt indklagede i skrivelse af 28. juni 1988 sit  

 standpunkt.
 Forinden sagens indbringelse for voldgiftsretten er der af klageren  

 indhentet responsum fra advokat, C og af indklagede fra forsikringsselskabet  

 »B«.
 De pågældende responsa er efter parternes samstemmende anmodning indgået i  

 sagsmaterialet.
 Der er til brug for sagen af sagens parter indhentet udtalelser fra  

 Assurandørsocietetet.
 I skrivelse af 14. april 1989 hedder det:
»..... kan societetet oplyse, at en sædvanlig brand- og  

 stormskadeforsikring, der opfylder kravene i AB 72, § 21, stk. 3, ikke  

 omfatter skade på glas som følge af storm.« I skrivelse af 12. marts 1990 hedder det:
 »..... kan det oplyses, at bestemmelsen i AB 72, § 21, stk. 3 efter  

 Assurandør-Societetets opfattelse må forstås således, at bygherren har pligt  

 til at tegne og betale en brand- og stormskadeforsikring, som det er rimeligt  

 og sædvanligt at tegne.
 Vilkåret i den tegnede forsikring, hvorefter stormskadeforsikringen ikke  

 dækker glas eller erstatningsmateriale for glas, er et sædvanligt vilkår i  

 forsikringer af den pågældende type.
Materialer, som befinder sig på byggepladsen med henblik på montering i  

 bygningen, vil med undtagelse af glaskuplen og materialedele, der udgør en  

 integreret del af kuplen, være dækket af forsikringen.« I skrivelse af 19. juni hedder det:
»..... kan oplyse, at en integreret materialedel f.eks. kan være en  

 pånittet liste, der ikke umiddelbart kan fjernes fra genstanden.« I skrivelse af 26. november 1990 hedder det:
»..... oplyse, at de nævnte lyskupler i forsikringsmæssig henseende  

 betragtes som erstatningsmateriale for glas.« Direktør D har forklaret, at den udførte opgave var et helt sædvanligt  

 arbejde.
Ovenlysene blev med egen bil med kran transporteret til  

 byggepladsen, hvor pallerne med ovenlysene blev placeret på taget.
Karmene  

 blev monteret.
I forbindelse med kontrakten blev forsikringsforholdene ikke  

 specielt drøftet.
Klageren har selv tegnet normal ansvarsforsikring.
Klageren  

 er ikke blevet oplyst om undtagelserne fra stormskadeforsikringen.
Klageren  

 har en transportforsikring indtil afleveringen, men der kan ikke tegnes  

 forsikring til dækning af den omhandlede skade.
Klageren har ikke tidligere  

 været ude for en lignende skade.
Klageren har til støtte for sin påstand gjort gældende, at indklagede ikke  

 har opfyldt sin pligt til at tegne forsikring for hele arbejdet, således som  

 det fremgår af AB 72, § 21, stk. 3. I det mindste havde indklagede været  

 forpligtet til at oplyse om forsikringens begrænsede dækning.
Indklagede må  

 derfor erstatte klageren tabet.
Klageren har nærmere anført, at ifølge AB 51, § 13, stk. 2 var bygherren  

 forpligtet til at tegne brandforsikring »tilstrækkelig stor til at  

 omfatte alle værdier, der indgår endeligt i anlægget, - derunder også  

 tilførte materialer - på byggepladsen.« Bestemmelsen blev ved AB 72  

 ændret til ordlyden i § 21, stk. 3. Ved ændringen skete der udvidelser  

 således, at bygherren tillige var pligtig at tegne og betale  

 stormskadeforsikring.
Ved den ændrede formulering fra »alle  

 værdier.....« til »hele arbejdet.....« tilsigtedes derimod  

 ikke nogen realitetsændring.
Ifølge § 21, stk. 1 bærer entreprenøren risikoen indtil afleveringen, men  

 det modsvares af bygherrens forsikringspligt.
Selv om det ikke bestrides, at  

 den tegnede forsikring har et dækningsomfang, der svarer til andre selskaber,  

 bør indklagede betale klageren hans udgifter, da forsikringspligten er  

 absolut og obligatorisk.
Klageren må stilles som forsikringen havde været  

 tegnet.
Bestemmelsen om »rimelig og sædvanlig forsikring«  

 vedrørende selvforsikrer er anført i en anden relation og kan ikke overføres  

 på bestemmelsens 1. led, der er uden forbehold af nogen art.
Klageren måtte  

 gå ud fra, at hans produkter var dækket.
Indklagede burde i det mindste have  

 oplyst klageren om forbeholdet i dækningen, således at klageren havde haft  

 mulighed for at afdække sin risiko.
Bestemmelsen i entreprisekontraktens § 13  

 medfører ingen ændring heri.
Enhver entreprenør måtte gå ud fra, at der var  

 tegnet forsikring.
 Indklagede har gjort gældende, at der er tegnet den forsikring, som  

 indklagede har været forpligtet til at tegne i medfør af AB 72, § 21, stk. 3,  

 ligesom det afvises, at indklagede har tilsidesat sin oplysningspligt.
Det er nærmere anført, at § 21, stk. 3, kun medfører en pligt til at tegne  

 rimelig og sædvanlig forsikring svarende til, hvad der i samme bestemmelse er  

 bestemt om dækningsomfanget ved selvforsikrer.
Der kan ikke være videregående  

 forpligtelse i private entrepriseforhold.
At forsikringen har været  

 sædvanlig, fremgår af B's redegørelse og de indhentede responsa fra  

 Assurandørsocietetet.
Direktør D har selv forklaret, at han ikke var i stand  

 til at tegne forsikring.
Umulighed forpligter ingen.
Indklagede har ikke haft nogen pligt til at underrette klageren.
Klagerens  

 uvidenhed om forsikringens dækningsomfang må være hans risiko.  

 Entreprisekontraktens § 13, stk. 1 må være en opfordring for klageren til at  

 foretage en nærmere undersøgelse.
Klageren havde ikke nogn grund til at regne med, at der var tegnet en  

 anden forsikring end den sædvanlige.
Det er ikke realistisk at ændre mange  

 års praksis.
 Voldgiftsretten udtaler:
 Det lægges til grund, at den af indklagede tegnede forsikring har et  

 dækningsomfang svarende til, hvad der er sædvanligt for forsikringer tegnet  

 til opfyldelse af forsikringspligten i AB 72, § 21, stk. 3.
 Klageren er ikke særskilt gjort bekendt med dækningsomfanget og  

 entreprisekontraktens § 13 findes ikke at have givet klageren særlig  

 anledning til at foretage nærmere undersøgelse af dækningens omfang.
 I det foreliggende tilfælde indebærer den begrænsede dækning, at klageren  

 som »glasentreprenør« ikke på samme måde som andre entreprenører er  

 forsikret for stormskader på materialer leveret til byggepladsen, hvilket med  

 hensyn til § 21, stk. 3 i realiteten indebærer en fravigelse fra den iøvrigt  

 indgåede aftale om, at AB 72 finder anvendelse.
 Uanset, at den tegnede forsikring må anses som sædvanlig, findes  

 indklagede - i hvert fald i det foreliggende tilfælde, hvor en ikke  

 uvæsentlig del af de til byggepladsen leverede materialer er gået til grunde  

 - ved ikke udtrykkeligt at have gjort klageren bekendt med den begrænsede  

 dækning, at være pligtig at betale klageren det opgjorte tab som følge af  

 stormskaden.
 Klagerens påstand tages herefter til følge som nedenfor bestemt.
 T H I B E S T E MM E S:
 Inden 14 dage fra denne kendelses modtagelse betaler indklagede A A/S, til  

 klageren K A/S, 54.240,00 kr. (excl. moms) med tillæg af procesrente fra den  

 2. december 1988 til betaling sker samt sagens omkostninger med 8.000,00 kr.
 De med voldgiftsrettens behandling af sagen forbundne omkostninger betales  

 af indklagede.
København, den 10. januar 1992 Per Dibbern Johansen Vagn Rasmussen J.
Pilgaard Kristensen p.v.c.
