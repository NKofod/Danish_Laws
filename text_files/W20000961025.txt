Landsskatteretskendelse Realrenteafgiftsgrundlag - succession - fordeling af realisationssaldo Forsikringsselskabet A's klage til Landsskatteretten  

 vedrører opgørelsen af realrenteafgiftsgrundlaget.
Det fremgår af sagens oplysninger, at selskabet pr.  

 1. januar 1993 udskilte en del af sine forsikringsbestande til det nystiftede  

 forsikringsselskab B.
Sidstnævnte selskab er et 100 % hel-ejet  

 datterselskab af Forsikringsselskabet A og datterselskabet skulle alene  

 varetage den overtagne forsikringsbestand og ikke udøve  

 tegningsvirksomhed.
Stiftelsen af datterselskabet blev foretaget under  

 anvendelse af § 8 a (succession) i lov om realrenteafgift, hvorved  

 Forsikringsselskabet A overdrog aktiver og passiver afgiftsfrit.
Det  

 nystiftede datterselskab indtrådte således ved succession i  

 Forsikringsselskabet A's realrenteafgiftsmæssige stilling.
Overdragelsen af forsikringsvirksomheden til  

 datterselskabet skete ved apporttilskud i forbindelse med stiftelsen af  

 datterselskabet.
Apporttilskuddet bestod af en del af Forsikringsselskabet  

 A's forsikringsbestand samt danske børsnoterede obligationer.  

 Herudover blev der overført en del af forpligtelsen  "udskudt  

 realrenteafgift" der vedrørte den afgift, der påhvilede  

 selskabet som følge af, at realiserede kapitalgevinster efter  

 realrenteafgiftslovens § 4, stk. 4, og § 4 c, indgik i  

 realrenteafgiftsgrundlaget med en tidsmæssig forskydning -  

 realisationssaldoen.
Realisationssaldoen i Forsikringsselskabet A blev pr. 1.  

 januar 1993 opgjort til 1.335.548.464 kr.
Ved overdragelsen blev selskabets  

  realisationssaldo fordelt på selskaberne således:
Forsikringsselskabet A 900.641.729 kr.
Forsikringsselskabet B 434.906.735 kr.
 Ligningsrådet har stadfæstet Told- og  

 Skattestyrelsens ændring af afgiftsgrundlaget og beregning af  

 afgiftstilsvaret for afgiftsårene 1993-1995.
Ligningsrådet har gjort gældende, at  

 realisationssaldoen er en saldo opgjort på baggrund af solgte  

 værdipapirer og har således ikke nogen relation til de  

 eksisterende obligationsbeholdninger eller til overdragne obligationer til  

 Forsikringsselskabet B.
Det er rådets opfattelse, at den anvendte  

 fordeling af realisationssaldoen i forhold til de overdragne  

 obligationsbeholdninger ikke giver en anvendelig fordelingsnøgle, idet  

 de fordelte obligationsbeholdninger hverken kan henregnes til bestemte  

 forsikringsbestande eller tidligere realiserede gevinster/tab, der er  

 indgået på realisationssaldoen.
Det er videre gjort  

 gældende, at realisationssaldoen er en forpligtelse, der påhviler  

 Forsikringsselskabet A og ikke de pågældende aktiver, der  

 indgår i overdragelsen.
 Ved den foretagne udskillelse af de særlige  

 "friholdte" forsikringsbestande opnåede selskaberne, at "udskudt  

 realrenteafgift" blev mindre end den afgift, der oprindelig skulle have  

 være betalt, såfremt realisationssaldoen ikke var blevet  

 overført til det nye selskab, fordi selskabets overgangsfradrag var  

 maksimeret og dermed nedsatte afgiftsgrundlaget.
Ligningsrådet har henvist til TfS 1995.668 LSR og  

 anført, at kendelsen primært bygger på  

 spørgsmålet om, hvorvidt en del af realisationssaldoen i en  

 overdragelsessituation efter § 8 a i realrenteafgiftsloven skal fordeles  

 mellem de pågældende selskaber.
Det er Ligningsrådets  

 opfattelse, at denne kendelse må antages som udtryk for  

 Landsskatterettens holdning til hvordan fordelingen skal foretages.
Det er denne forbindelse videre bemærket, at Forsikringsselskabet A i årsregnskabet har  

 afsat et beløb til dækning af forpligtelsen "udskudt  

 realrenteafgift", der er en forpligtelse, som påhvilede selskabet i  

 forbindelse med tidligere salg af værdipapirer.
En del af forpligtelsen  

 "udskudt realrenteafgift" blev overdraget til datterselskabet i forbindelse  

 med stiftelsen af selskabet, samt at forpligtelsen "udskudt realrenteafgift"  

 påhvilede selskabets forsikringsvirksomhed som helhed, således at  

 "udskudt realrenteafgift" skulle fordeles i forholdet mellem de  

 forsikringsbestande, der forblev i Forsikringsselskabet A og de  

 forsikringsbestande, der overdragedes til datterselskabet.
 Rådet har herefter gjort gældende, at  

 fordelingen af realisationssaldoen skal ske på grundlag af den  

 forholdsmæssige fordeling af forsikringshensættelserne mellem  

 Forsikringsselskabet A og datterselskabet Forsikringsselskabet B.
Det er endelig bemærket, at  

 livsforsikringsselskabers formål og virksomhed er at sikre  

 forsikringstagernes interesser.
Spørgsmålet om den bedste  

 investeringsstrategi og selve forpligtelsen til at varetage  

 forsikringstagernes opsparede formue er netop centreret om selskabernes  

 livsforsikringshensættelser.
Derfor er den mest anvendelige  

 fordelingsnøgle forholdet mellem selskabernes  

 forsikringshensættelser.
 Selskabernes repræsentant har over for  

 Landsskatteretten nedlagt påstand om, at det af selskabet opgjorte  

 realrenteafgiftsgrundlag godkendes.
Repræsentanten har gjort gældende, at de  

 gennemførte overdragelser skete med succession efter  

 fusionsskattelovens § 15 C og realrenteafgiftslovens § 8 a, således at  

 datterselskabet succederede i såvel den skattemæssige som i den  

 realrenteafgiftsmæssige stilling vedrørende de overtagne aktiver  

 og passiver.  - Man har fra selskabernes side i forbindelse med successionen  

 - såvel skattemæssigt som realrenteafgiftsmæssigt - fordelt  

 realisationssaldoen mellem selskaberne på grundlag af værdien af  

 de overtagne obligationer, da realisationssaldoen angår udskudt skat  

 på realiserede avancer og tab på obligationer.
De foretagne  

 fordelinger af realisationssaldoen er specificeret i klageskrivelsen.
 Repræsentanten har videre anført, at  

 selskabets valg af fordelingsgrundlag (de overdragne obligationer) bl.a. var  

 begrundet i, at realisationssaldoen vedrørte avancer og tab ved salg  

 af obligationer, således at obligationer udgjorde hele grundlaget for  

 realisationssaldoen. - De forsikringsmæssige hensættelser  

 hidrørte derimod i betydeligt omfang fra afgiftsfrit afkast m.v.,  

 således at disse hensættelser ingen sammenhæng har med  

 realisationssaldoen.
Det er repræsentantens opfattelse, at selskaberne  

 fra starten af har givet Told- og Skattestyrelsen alle relevante oplysninger,  

 herunder vurderingsberetning vedrørende overdragelsen.
Af  

 vurderingsberetningen fremgik det klart, at realisationssaldoen og den  

 derpå hvilede skatteforpligtelse ville blive fordelt efter forholdet  

 mellem de overdragne obligationer. - På baggrund af disse oplysninger  

 gav Ligningsrådet tilladelse til, at overdragelsen kunne ske efter  

 fusionsskatteloven - og der blev ikke stillet særlige vilkår  

 el.lign. for tilladelsen. - Hertil kommer at overdragelsen, herunder  

 størrelsen af de overdragne aktiver og fordelingen af den udskudte  

 realrenteafgift, blev godkendt af Finanstilsynet.
Ud fra disse godkendelser blev der truffet endelig  

 beslutning om at gennemføre den omhandlede overdragelse på et  

 grundlag, der var ansøgt om og givet tilladelse til.
Selskaberne havde  

 således en klar forventning om, at den anvendte fordelingsnøgle  

 var godkendt af Ligningsrådet.
Efter omkring 6 år meddelte Told-  

 og Skattestyrelsen imidlertid, at styrelsen ikke kunne godkende den foretagne  

 fordeling af realisationssaldoen ved opgørelsen af  

 realrenteafgiftsgrundlaget.
Repræsentanten har herefter gjort gældende, at  

 der ikke er hjemmel til Ligningsrådets afgørelse, idet der ikke  

 forefindes nogen retsregler, der stiller sig hindrende i vejen for at anvende  

 de overdragne obligationer som fordelingsnøgle.
Der er ifølge  

 repræsentanten tale om et skøn, og der er intet grundlag for -  

 indenfor dette skøn - at knytte realisationssaldoen til  

 livsforsikringshensættelserne.
Det er repræsentantens opfattelse, at  

 Ligningsrådets afgørelse er ulogisk, da rådet har godkendt  

 at værdien af de overdragne obligationer kan anvendes som  

 fordelingsgrundlag ved opgørelse af selskabsskatten.
Det vil  

 ifølge repræsentanten være logisk, at fordelingen af  

 realisationssaldoen ved succession efter fusionsskatteloven og  

 realrenteafgiftsloven skal ske efter samme princip, således at der ikke  

 sker brud på den eksisterende sammenhæng mellem selskabsskat og  

 realrenteafgift.
Dette er også i overensstemmelse med lovgivers  

 intention om ensartethed i opgørelsesprincipperne.
Der er henvist til TfS 1995.668 LSR, der angår en  

 overdragelse, hvor der ikke var foretaget en fordeling af  

 realisationssaldoen.
Repræsentanten har anført, at det var  

 Landsskatterettens opfattelse, at der skulle ske fordeling af  

 realisationssaldoen, at Landsskatteretten tiltrådte det af Told- og  

 Skattestyrelsen anvendte fordelingsprincip, da realrenteafgiftsloven ikke  

 anviste en fordelingsmetode, samt at Landsskatterettens kendelse derfor ikke  

 kan tages til indtægt for, at der ikke kan anvendes et andet  

 fordelingsprincip end de forsikringsmæssige hensættelser.
Det er endelig gjort gældende, at  

 Ligningsrådets afgørelse i relation til den tekniske beregning  

 af afgiftsgrundlaget og afgiftstilsvaret indeholder en række tal- og  

 principfejl.
Styrelsen har i brev af 17. december 1998 anmodet selskabet om  

 at specificere disse fejl, således at styrelsen eventuelt kan foretage  

 de nødvendige korrektioner.
Repræsentanten har fremkommet med  

 sine bemærkninger hertil i breve af 16. juni og 10. november 2000.  

 Styrelsen har yderligere kommenteret disse problemstillinger i brev af 28.  

 november 2000.
 Der er herefter mellem parterne blevet enighed om, at  

 Landsskatterettens behandling af nærværende sag alene skal  

 koncentrere sig om de overordnede principper for fordelingen af  

 realisationssaldoen, således at der afsiges delkendelse herom.
Told- og Skattestyrelsen har bemærket, at styrelsen  

 har gennemgået samtlige overdragelser, og at flere  

 livsforsikringsselskaber har anvendt livsforsikringshensættelserne som  

 fordelingsnøgle ved fordeling af realisationssaldoen.
I tilfælde  

 hvor livsforsikringshensættelserne ikke er anvendt har styrelsen eller  

 agter styrelsen at foretage ændringer.
Landsskatteretten bemærker, at overdragelsen af  

 forsikringsbestande til datterselskabet Forsikringsselskabet B er sket i  

 medfør af § 8 a i realrenteafgiftsloven, jf. lovbekendtgørelse  

 nr. 702 af 2. september 1993. Successionsreglen i realrenteafgiftslovens § 8  

 a medfører, at den fortsættende institution indtræder i  

 den overdragende institutions realrenteafgiftsmæssige stilling,  

 således at den fortsættende institution succederer i den  

 relevante del af den overdragende institutions realisationssaldo, jf.  

 realrenteafgiftslovens § 4, stk. 4, og § 4 c.
Dette bevirker, at der skal ske  

 en opdeling af realisationssaldoen.
Retten bemærker videre at principperne for opdeling  

 af realisationssaldoen ikke er lovreguleret.
Der er imidlertid tale om  

 administrative og tekniske principper om opgørelsen af  

 afgiftsgrundlaget og tilsvaret som ikke nødvendigvis skal fremgå  

 af selve lovteksten (realrenteafgiftsloven). Myndighederne er i denne  

 situation berettiget til at foretage et skøn over fordelingen, hvor  

 hensyn som lovens formål, rimelighedsbetragtninger m.m. kan  

 inddrages.
Retten finder herefter, at Ligningsrådet har  

 været berettiget til at foretage fordelingen af realisationssaldoen ud  

 fra livsforsikringshensættelserne.
Retten har herved særligt  

 henset til, at anvendelsen af successionsreglerne ud fra lovmotiverne  

 må antages at skulle være afgiftsmæssig neutral (bortset  

 fra successionsvirkningen), at realisationssaldoen er opgjort ud fra solgte  

 værdipapirer og ikke har relation til den eksisterende  

 værdipapirbeholdning, samt at forsikringsselskaberne i praksis anvender  

 livsforsikringshensættelserne som fordelingsnøgle ved  

 overdragelse efter realrenteafgiftslovens § 8 a.
For så vidt angår den talmæssige  

 opgørelse kan Landsskatteretten tilslutte sig Told- og  

 Skattestyrelsens bemærkninger om principperne for den talmæssige  

 beregning.
Den endelige talmæssige opgørelse vil herefter blive  

 foretaget af Told- og Skattestyrelsen - efter at styrelsen har modtaget alle  

 relevante oplysninger.
 Det er endelig Landsskatterettens opfattelse, at  

 Finanstilsynets godkendelse af overdragelsen og de af forsikringsselskaberne  

 afgivne oplysninger m.m. ikke har skabt en retsbeskyttet forventning el.lign.  

 hos selskabet om, at den foretagne fordeling af realisationssaldoen var  

 blevet godkendt af myndighederne.
