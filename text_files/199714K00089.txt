Nr BTL 89 Betænkning over Forslag til lov om ændring af lov om børnetilskud og  

 forskudsvis udbetaling af børnebidrag (Årlig bekræftelse af status som enlig  

 forsørger m.v.)   

 Nr L 89 1997-98. 1. samling Afgivet af Socialudvalget Afgivet: 19971209 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Udvalgets spørgsmål og socialministerens svar herpå er optrykt som bilag  

 til betænkningen.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet mener, at lovforslaget er en videreudvikling af dyneløfteriet  

 i kommunerne.
Hvis ministeriets definition af reelt enlig-princippet skal  

 udføres i praksis, vil det kræve en omfattende kontrol, afhøringer og  

 tandbørstetællinger.
Det er en blindgyde at fortsætte i dette spor.
I stedet  

 skal der ske en videreudvikling af individualprincippet.
Staten skal ikke  

 blande sig i, hvem eller hvor mange der lever sammen.
Jørn Pedersen (S) Else Marie Mortensen (S) Jan Petersen (S) Peder Sass  

 (S) Grete Schødts (S) Villy Søvndal (SF) fmd.
Dorit Myltoft (RV) Bruno  

 Jerup (EL) Sonja Albrink (CD) Erik Larsen (V) Else Winther Andersen (V)  

 Flemming Oppfeldt (V) Lars Løkke Rasmussen (V) Karen Højte Jensen (KF) Jens  

 Jørgensen (KF) Lene Espersen (KF) Tom Behnke (FP) nfmd.
 Dansk Folkeparti havde ikke medlemmer i udvalget.
Bilag Udvalgets spørgsmål til socialministeren og dennes svar herpå Spørgsmål 1:
Vil det have nogen betydning for udbetaling af ekstra børnetilskud, at den  

 enlige forælder foruden et mindre barn har et voksent barn boende hos sig? Spørgsmål 2:
Kan en enlig forsørger bo i et kollektiv og samtidig være enlig forsørger  

 i lovens forstand? Spørgsmål 3:
Kan en enlig forsørger flytte hjem til sine forældre og samtidig være  

 enlig forsørger i lovens forstand? Spørgsmål 4:
Kan to kvinder bo sammen på en folkeregisteradresse, uden at det får  

 indflydelse på den enes eller begges status som enlig forsørger? Spørgsmål 5:
Kan en enlig kvindelig forsørger dele folkeregisteradresse med en mand,  

 der lejer et værelse på kvindens bopæl og stadig betragtes som enlig  

 forsørger i lovens forstand? Svar på spørgsmål 1-5:
 Der er ikke med forslaget tilsigtet ændringer i fortolkningen af begrebet  

 enlig forsørger i forhold til det gældende regelsæt for så vidt angår  

 betingelsen om, at den, der alene har forældremyndigheden, eller som har del  

 i forældremyndigheden over et barn, er enlig forsørger.
 Det er således en betingelse for at modtage ordinært børnetilskud efter  

 børnetilskudslovens § 2, nr. 1 og 2, at forsørgeren er reelt enlig, ligesom  

 dette er en betingelse for at modtage det ekstra børnetilskud.
Efter de gældende regler kan en person, der er gift eller lever i et  

 registreret partnerskab, kun anses som enlig forsørger, når den pågældende er  

 separeret eller lever adskilt fra ægtefællen/partneren på grund af  

 uoverensstemmelse.
En person, der ikke er gift, anses kun for enlig, hvis  

 pågældende ikke lever i ægteskabslignende forhold med den anden af forældrene  

 eller med en anden person.
Der foreligger et ægteskabslignende forhold, når  

 parterne gennem kontante bidrag, arbejde i hjemmet eller på anden måde  

 bidrager til den fælles husførelse, og der er tale om et samlivsforhold, der  

 kan føre til ægteskab eller registreret partnerskab efter dansk ret.
Kommunen træffer afgørelse om ret til udbetaling af ordinært og ekstra  

 børnetilskud som enlig forsørger ud fra en konkret vurdering af, om der  

 består et ægteskabslignende eller partnerskabslignende forhold.
Kommunens  

 afgørelse kan indbringes for det sociale ankenævn.
 Der vil således efter forslaget fortsat kunne udbetales ordinært og ekstra  

 børnetilskud til en enlig forsørger, der foruden et mindre barn har et  

 voksent barn boende hos sig, hvis betingelserne for at modtage børnetilskud i  

 øvrigt er opfyldt.
 Det er således efter forslaget fortsat ikke udelukket, at en enlig  

 forsørger, der har bopæl i kollektiv, vil kunne få udbetalt ordinært og  

 ekstra børnetilskud.
 Der vil således efter forslaget fortsat kunne udbetales ordinært og ekstra  

 børnetilskud til en enlig forsørger, der flytter hjem til sine forældre, hvis  

 betingelserne for at modtage børnetilskud i øvrigt er opfyldt.
Det vil således efter forslaget fortsat ikke være udelukket, at to voksne,  

 der er tilmeldt samme folkeregisteradresse, vil kunne få udbetalt ordinært og  

 ekstra børnetilskud.
Det gælder også i de tilfælde, hvor der er tale om enten  

 to kvinder eller en enlig kvindelig forsøger, der har en mandlig logerende,  

 forudsat at de ikke lever i et ægteskabsligende forhold.
 Efter forslaget får ministeren bemyndigelse til at fastsætte regler om  

 administration i forbindelse med kommunens vurdering af modtagerens status  

 som enlig forsørger, herunder at det må lægges til grund, at der er en  

 formodning for, at der foreligger et ægteskabslignende forhold, når to voksne  

 er tilmeldt folkeregistret på samme adresse.
 Ansøgeren eller modtageren af børnetilskud som enlig forsørger vil i disse  

 tilfælde herefter ikke kunne anses for at være enlig forsørger, medmindre  

 denne over for kommunen kan godtgøre at være enlig forsørger.
