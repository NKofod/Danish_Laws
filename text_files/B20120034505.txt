Bekendtgørelse om indførsel af visse plastkøkkenartikler med oprindelse i eller afsendt fra Kina og Hongkong1) I medfør af § 49, stk. 1, § 50, samt § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Omfang og definitioner § 1. Bekendtgørelsen fastsætter de særlige betingelser og nærmere procedurer for indførsel af plastkøkkenartikler af polyamid eller melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina § 2. I denne bekendtgørelse gælder definitionerne i forordning (EU) nr. 284/2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina.
Herudover forstås ved:
 1) lot: et givent antal af en given plastkøkkenartikel eller af sæt af plastkøkkenartikler med et korresponderende referencenummer eller kode m.v., der svarer til beskrivelsen i det ledsagende dokument til erklæringen, jf. bilaget til forordning (EU) nr. 284/2011.
 2) importør: en person eller virksomhed hjemmehørende i Danmark, som indfører fødevarekontaktmaterialer, og som har modtaget bekræftelse på, at aktiviteten er registreret hos fødevareafdelingen, jf. § 20 i Bekendtgørelse nr. 83 af 2. februar 2011 om autorisation og registrering af fødevarevirksomheder.
Indgangssteder og forhåndsanmeldelse § 3. Alle sendinger skal ved indførslen til Danmark føres ind via et af de kontrolsteder, der henvises til i bilag 1.
 Stk. 2. Importøren eller deres repræsentanter skal give forhåndsmeddelelse om ankomsten af hver sending til de kompetente myndigheder på det kontrolsted, hvor køkkenartiklerne indføres, jf. stk. 1. Forhåndsmeddelelsen skal ske senest den sidste arbejdsdag (mandag til fredag) forud for indførslen, dog senest 48 timer før forventet ankomsttidspunkt.
 Stk. 3. Stk. 1 og stk. 2 gælder også for produkter, der indføres til Danmark via andre EU-lande, men som ikke er frigivet til fri omsætning.
Ansøgning om videre transport § 4. Videretransport af sendinger efter gennemført dokumentkontrol må kun ske efter tilladelse fra Fødevarestyrelsen.
 Stk. 2. Ansøgning om tilladelse til videre transport skal være Fødevarestyrelsen, fødevareafdelingen i hænde senest den sidste arbejdsdag (mandag til fredag) forud for indførslen, dog senest 48 timer før forventet ankomsttidspunkt.
Kontrolbestemmelser § 5. Sendinger, der er ulovlige iht. til forordning (EU) nr. 284/2011, skal behandles iht. reglerne i artikel 19 i forordning (EF) nr. 882/2004 om offentlig kontrol med henblik på verifikation af, at foderstof- og fødevarelovgivningen samt dyresundheds- og dyrevelfærdsbestemmelserne overholdes.
Straffebestemmelser § 6. Med bøde straffes den, der overtræder §§ 3-4 i denne bekendtgørelse.
Stk. 2. Straffen kan stige til fængsel i indtil 2 år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor eller 2) opnået eller tilsigtet opnået en økonomisk fordel for den pågældende selv eller andre.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 7. Medmindre højere straf er forskyldt efter den øvrige lovgivning straffes med bøde den, der overtræder følgende bestemmelser i Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina:
1) artikel 3, stk. 1-3, 2) artikel 4 eller 3) artikel 8.
Ikrafttrædelsesbestemmelser § 8. Bekendtgørelsen træder i kraft den 20. april 2011.
 Stk. 2. Samtidig ophæves Bekendtgørelse nr. 776 af 28. juni 2011 om fastsættelse af særlige betingelser og nærmere procedurer for import af plastkøkkenredskaber af polyamid og melamin med oprindelse i eller afsendt fra Folkerepublikken Kina og Hongkong.
Fødevarestyrelsen, den 18. april 2012 Esben Egede Rasmussen / Jan Thiele Bilag 1 Kontrolsteder for kontrol af køkkenartikler af polyamid eller melamin med oprindelse i eller afsendt fra Kina og Hongkong Kontrolstederne findes via dette link:
http://www.foedevarestyrelsen.dk/Foedevarer/Import_og_eksport/Graensekontrol/Sider/Lister_over_engangssteder_foedevarer.aspx - under afsnittet: "Liste over kontrolsteder, jf. forordning (EU) nr. 284/2011 (køkkenredskaber fra Kina og Hongkong)".
1) Bekendtgørelsen indeholder bestemmelser, som er nødvendige for anvendelsen af Kommissionens forordning (EU) nr. 284/2011 af 22. marts 2011 om fastsættelse af særlige betingelser og nærmere procedurer for import af plastkøkkenartikler af polyamid og melamin med oprindelse i eller afsendt fra Folkerepublikken Kina og Det Særlige Administrative Område Hongkong, Kina, EU-Tidende 2011, nr.
L 77, s. 2529. Ifølge art. 288 i EUF-Traktaten gælder en forordning umiddelbart i hver medlemsstat.
Udstedelsen af denne bekendtgørelse er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
