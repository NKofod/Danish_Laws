Nr BTL 178 Betænkning over Forslag til lov om ændring af lov om visse forhold på  

 telekommunikationsområdet   

 Nr L 178 1991-92, 1. samling Afgivet af Trafikudvalget Afgivet: 19920227 Udvalget har behandlet lovforslaget i en række møder og har herunder stillet spørgsmål til kommunikationsministeren, som denne har besvaret skriftligt.
 Der er af kommunikationsministeren stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlemmer) lovforslaget til vedtagelse med det  

 stillede ændringsforslag.
Et mindretal (Fremskridtspartiets medlemmer af udvalget) indstiller  

 lovforslaget til forkastelse ved 3. behandling og vil stemme imod det  

 stillede ændringsforslag.
Mindretallet udtaler følgende:
Indførelsen af de såkaldte 900-tjenester betød en tiltrængt udvidelse af  

 mulighederne for anvendelse af telefonnettet.
Som med så meget andet kom de  

 danske telefonselskaber først haltende bagefter mange andre lande med denne  

 nye specielle service.
De danske telefonselskaber er ekstremt restriktive og  

 dybt konservative i deres syn på, hvad telefonnettet må og skal benyttes til.  

 Denne stivnakkede tilbageholdenhed betyder tab af mange spændende tilbud og  

 dermed fornægtelse af ny udvikling og ny teknologi.
Aldrig så snart var 900-tjenesterne blevet startet, før den danske  

 dobbeltmoral og jantelov igen kiggede frem.
Nok må man bruge 900-tjenesterne,  

 men sandelig ikke til hvad som helst! Ytringsfriheden gælder kun, når den  

 statsautoriserede moral er dækket ind.
Det blev selvfølgelig de såkaldte  

 erotiske tjenester, som hurtigt blev karakteriseret som misbrug.
Set i lyset,  

 af hvilken international murbrækker for ytringsfriheden det var, da Danmark  

 frigav pornoen, så forekommer holdningen til erotiske telefontjenester noget  

 puritansk.
Nok må forbrugerne leje pornovideoer, købe pornoblade, se  

 pornobiograffilm og på mange andre områder købe erotiske tjenester, men ikke  

 pr. telefon! Straks skal 900-tjenesterne inddeles i statsautoriserede kategorier.
Det  

 bliver statskommissærers opgave med uigenkaldelig dom at afgøre, hvorvidt en  

 tjeneste skal være I, II eller III.
Kategoriseringen betyder, at forbrugerne  

 kun frit kan ringe til kategori I, mens kategori II kun er for centraler med  

 mulighed for digital spærring.
Endelig kræver adgang til kategori III, at  

 kunden aktivt anmoder om åbning af telefonen.
Argumentet er bl.a., at børn og unge ikke skal misbruge forældrenes  

 telefon med kæmpe telefonregninger til følge.
Imidlertid vil f.eks. en  

 kostbar børsservice være under kategori I, mens en erotisk tjeneste kommer i  

 kategori III.
Telefonregningen må altså godt eksplodere som følge af  

 aflytning af moralsk »acceptable« tilbud, mens moralsk  

 »uacceptable« tilbud skal kræve særlig adgang.
Det er desuden en spændende kuriositet, at mens den seksuelle lavalder på  

 15 år giver mulighed for graviditet i den alder, er det ikke tilladt af  

 aflytte erotiske telefontilbud, før man er fyldt 16 år! På ovenstående forkvaklede baggrund vil ministeren have lovfastsat et  

 nævn, som skal udgøre moralens vogter og være stedet, hvor den  

 statsautoriserede holdning fastlægges.
Det er statslig meningskontrol uden  

 rimelighed.
Der skal derfor ikke være noget nævn og ej heller  

 ministerafgørelser af de nævnte spørgsmål.
Markedet skal være frit for alle  

 telefontjenester, der ikke beskadiger telefonnettet.
Problemet med de svulmende telefonregninger kan afhjælpes med digitale  

 spærringer, aflåste telefontastaturer (med undtagelse af 0, til nødopkald),  

 aflåste telefontastaturer med undtagelse af knapper for indprogrammerede  

 forvalg osv.
Muligheder er der nok af, hvis en enkelt abonnent har problemer.  

 Det forkastelige i denne som i så mange andre sager er, at når nogle få  

 forbrugere har problemer, så indfører man straks forbud og begrænsninger, der  

 rammer alle forbrugere, også de 95 pct., som ingen problemer har.
Det stillede ændringsforslag betyder, at såfremt ingen klager til dette  

 nævn, så kan nævnet skabe selvbeskæftigelse ved at tage emner op af egen  

 drift, et typisk eksempel på, hvorfor den offentlige sektor vokser.
Hvis  

 ingen efterspørger offentlige ydelser, indbygger man bare adgang til, at  

 kontoret kan holdes i gang ved, at man klipper hinanden.
Også  

 ændringsforslaget tager Fremskridtspartiet derfor afstand fra.
 ÆndringsforslagAf kommunikationsministeren , tiltrådt af et  

flertal (udvalget med undtagelse af FP):
 Til § 1 1) I den under nr. 1 foreslåede nye § 3 a  

 affattes stk. 3, nr. 2 , således:
»2) At træffe afgørelser i klagesager og i sager, som nævnet tager op  

 af egen drift i medfør af de i nr. 1 nævnte forskrifter.« Bemærkninger Til nr. 1 Med ændringsforslaget præciseres det, at service 900-nævnet har  

 mulighed for af egen drift at tage sager op.
Erfaringerne med den hidtidige  

 administration af service 900-tjenesterne har vist, at der er behov for, at  

 nævnet har denne kompetence.
 I den forretningsorden, som kommunikationsministeren vil fastsætte for  

 nævnet, vil der blive fastlagt en nærmere afgrænsning af nævnets kompetence  

 til at tage sager op af egen drift.
