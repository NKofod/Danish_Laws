Vejledning om offentlige myndigheders  

 indberetning af  

 skyldnere til kreditoplysningsbureauer 1. Indledning Den 1. august 1995 trådte §§ 4-5 i lov nr. 1093 af 21. december  

 1994 om begrænsning af skyldneres muligheder for at deltage i  

 offentlige udbudsforretninger og om ændring af visse andre love i  

 kraft.
Herved blev der åbnet mulighed for, at offentlige myndigheder  

 kan indberette deres skyldnere til private kreditoplysningsbureauer.
Reglerne  

 har til formål at bidrage til en effektivisering af inddrivelsen af  

 restancer til det offentlige, gennem en større lighed i behandlingen  

 af gæld til det offentlige og gæld til private, hvad angår  

 muligheden for at videregive oplysninger om gælden til  

 kreditoplysningsbureauer.
Denne lighed er dog ikke fuldstændig, idet  

 der gælder en række yderligere garantier til beskyttelse af den  

 registrerede, når videregivelsen foretages af en offentlig  

 myndighed.
 Betingelserne for myndighedernes indberetning har hidtil været  

 reguleret af lov om offentlige myndigheders registre kapitel 5 a.
Den 1. juli 2000 trådte lov nr. 429 af 31. maj 2000 om behandling af  

 personoplysninger ( i det følgende: persondataloven) i kraft.
Loven  

 har erstattet lov om offentlige myndigheders registre og lov om private  

 registre.
Reglerne om offentlige myndigheders indberetning af skyldnere er  

 imidlertid blevet videreført og findes nu i persondatalovens kapitel  

 5. De hidtidige regler om kreditoplysningsbureauer i lov om private registre  

 er ligeledes blevet videreført og findes nu i kapitel 6 i  

 persondataloven.
Det bemærkes, at ved lovens ikrafttræden har  

 Registertilsynet skiftet navn til Datatilsynet.
 Denne vejledning er i det væsentlige en sammenskrivning af  

 Registertilsynets vejledning nr. 155 af 25. september 1995 og  

 Registertilsynets cirkulæreskrivelse af 25. marts 1997. Derudover er  

 vejledningen ændret på enkelte punkter, bl.a. som følge af  

 erfaringerne siden 1995 og som følge af de ændringer, som  

 vedtagelsen af persondataloven har medført.
 Lovens kapitel 5 og 6 er optrykt som bilag 1 til vejledningen.
2. Vejledningens formål Formålet med denne vejledning er at lette myndighedernes  

 administration af reglerne om videregivelse af oplysninger om gæld til  

 det offentlige til kreditoplysningsbureauer.
I det følgende belyses  

 spørgsmål om bl.a.:
· · · · · · 3. Generelle bemærkninger Da reglerne om den offentlige forvaltnings videregivelse til  

 kreditoplysningsbureau af oplysninger om gæld til det offentlige er  

 overført uændret til persondataloven, vil den tidligere praksis  

 på området i henhold til lov om offentlige myndigheders registre  

 fortsat være af betydning.
Ordningen i kapitel 5 i den nye lov er dog  

 ændret på ét punkt: Hvor de tidligere regler i lov om  

 offentlige myndigheders registre kapitel 5 a kun omfattede videregivelse af  

 oplysninger om gæld til det offentlige fra offentlige myndigheders  

 edb-registre, omfatter de nye regler enhver videregivelse af edb-behandlede  

 gældsoplysninger samt videregivelse fra myndighedernes manuelle  

 registre.
Dette er en konsekvens af det udvidede anvendelsesområde for  

 loven i forhold til offentlige myndigheder, jf. herved lovens § 1,  

 stk. 1.
 Det følger af lovens § 1, stk. 4, at kapitel 5 også  

 gælder for behandling af oplysninger om virksomheder m.v.
Offentlige myndigheder har fortsat adgang til at videregive oplysninger om  

 såvel virksomheder som privatpersoner.
Udtrykket »virksomheder m.v.«  

 omfatter alle former for erhvervsvirksomheder, erhvervsdrivende  

 institutioner, foreninger og lignende.
 Videregivelsen af oplysninger kan ske både skriftligt og via  

 elektronisk databehandling, eventuelt gennem et on-line system.  

 Videregivelsen kan derimod af dokumentationsmæssige årsager ikke  

 ske mundtligt (telefonisk).
Myndighederne er ikke forpligtet til at videregive  

 oplysninger om skyldnere til kreditoplysningsbureauer.
Der er med loven alene  

 skabt en mulighed herfor, og den enkelte myndighed kan fastsætte  

 skærpede betingelser for videregivelsen.
Dette skyldes ifølge  

 forarbejderne til loven, at det er den enkelte myndighed, der bedst kan  

 vurdere, om en udnyttelse af muligheden for at videregive de  

 pågældende oplysninger vil have den ønskede  

 restanceinddrivelseseffekt.
Den enkelte myndighed har dog pligt til at behandle borgerne lige.
En  

 eventuel forskelsbehandling af skyldnere skal derfor kunne begrundes sagligt  

 af myndigheden.
4. Betingelserne for myndighedens videregivelse af oplysninger Oplysninger om gæld til det offentlige kan i henhold til  

 persondatalovens § 16 videregives til et kreditoplysningsbureau,  

 hvis 1)	det følger af lov eller bestemmelser fastsat i henhold til  

 lov, eller 2)	den samlede gæld er forfalden og overstiger 7.500 kr., idet  

 der dog ikke heri må indgå gældsposter, der er omfattet af  

 en overholdt aftale om henstand eller afdragsvis betaling.
 Ifølge bestemmelsens stk. 2 er det en betingelse, at den  

 samlede gæld, jf. stk. 1, nr. 2, administreres af samme  

 inddrivelsesmyndighed.
Det følger endvidere af lovens § 16, stk. 3, at en  

 betingelse for indberetning i henhold til stk. 1, nr. 2, er, at 1)	gælden kan inddrives ved udpantning, og der er fremsendt 2  

 rykkere til skyldneren, eller 2)	der er foretaget eller forsøgt foretaget udlæg for  

 kravet, eller 3)	kravet er fastslået ved en endelig dom, eller 4)	det offentlige har erhvervet skyldnerens skriftlige erkendelse af  

 den forfaldne gæld.
 Hvis en af ovennævnte betingelser er opfyldt, er det yderligere et  

 krav, at myndigheden med mindst 4 ugers varsel orienterer skyldneren om den  

 påtænkte indberetning til kreditoplysningsbureauet, før  

 videregivelse kan finde sted, jf. lovens § 17, stk. 1.
 Det er en betingelse, at gælden er forfalden, dvs. at det tidspunkt,  

 på hvilket fordringshaveren kan kræve betaling, skal være  

 passeret.
Den gæld, der på videregivelsestidspunktet skal udgøre  

 eller overstige 7.500 kr., består af en hovedfordring samt eventuelle  

 renter og gebyrer m.v.
Myndigheden har adgang til at kumulere flere  

 forskellige slags krav.
Det er den myndighed, der forestår  

 inddrivelsen, der har mulighed for at kumulere fordringer i forbindelse med  

 indberetning af en skyldner, og det er ikke en betingelse, at myndigheden  

 tillige er den oprindelige kreditor for tilgodehavendet.
Inddrivelsesmyndigheden har ikke pligt til at kumulere flere eventuelle  

 gældsposter ved indberetning af en skyldner til et  

 kreditoplysningsbureau.
Myndigheden kan frit vælge, hvilke  

 gældsposter der skal danne grundlag for en indberetning.
Endvidere kan  

 inddrivelsesmyndigheden foretage yderligere indberetning, hvis der  

 efterfølgende opstår nye gældsposter, der  

 selvstændigt opfylder betingelserne for indberetning.
Dette betyder  

 bl.a., at den nye gældspost selvstændigt skal opfylde  

 beløbskravet i § 16, stk. 1, nr. 2, uanset at skyldneren  

 allerede er indberettet for en gæld på mere end 7.500 kr.  

 Administrationen skal dog ske under hensyntagen til sædvanlige  

 forvaltningsretlige principper om, at borgerne skal behandles lige, og at en  

 forskelsbehandling derfor skal kunne begrundes sagligt.
 Med hensyn til den i § 16, stk. 3, nr. 1, indeholdte betingelse  

 vedrørende udpantningsret skal myndigheden være opmærksom  

 på, at der udover den omstændighed, at gælden kan inddrives  

 ved udpantning, tillige skal være fremsendt 2 rykkere til  

 skyldneren.
For så vidt angår betingelsen i § 16, stk. 3, nr. 2,  

 om, at der skal være foretaget eller forsøgt foretaget  

 udlæg, forudsættes det, at skyldneren har været til stede  

 under udlægsforretningen.
Det er ikke tilstrækkeligt, at  

 inddrivelsesmyndigheden har tilsagt skyldneren til en udlægsforretning,  

 hvis skyldneren ikke er mødt op, eller hvis skyldneren ikke er truffet  

 hjemme ved en udgående forretning.
 Hvis kravet ikke er tillagt udpantningsret, eller udlægget ikke er  

 foretaget eller forsøgt foretaget, vil videregivelse til et  

 kreditoplysningsbureau af oplysninger om gælden kun kunne ske, hvis  

 kravet er fastslået ved dom, jf. § 16, stk. 3, nr. 3, eller  

 hvis skyldneren, efter at kravet er forfaldent, skriftligt har erkendt den  

 forfaldne gæld, jf. § 16, stk. 3, nr. 4.
5. Myndighedens underretning til skyldneren om videregivelsen Skyldneren skal mindst 4 uger før indberetningen have skriftlig  

 meddelelse om den påtænkte videregivelse af oplysningerne, jf.  

 § 17, stk. 1. Skyldneren får herved mulighed for at opklare  

 og rette eventuelle fejl og misforståelser.
Endvidere vil varslet give  

 skyldneren mulighed for at undgå indberetning til  

 kreditoplysningsbureauet ved at betale gælden eller indgå en  

 aftale om afdragsvis betaling af gælden.
 Meddelelsen, som først kan afgives, når betingelserne for  

 videregivelse i lovens § 16 er opfyldt, skal i henhold § 17,  

 stk. 2, indeholde oplysning om:
1)	hvilke oplysninger der vil blive videregivet, 2)	til hvilket kreditoplysningsbureau oplysninger vil blive  

 videregivet, 3)	hvornår videregivelse vil finde sted, og 4)	at videregivelse ikke vil ske, hvis betaling af gælden sker  

 inden videregivelsen, eller hvis der indrømmes henstand eller  

 indgås og overholdes en aftale om afdragsvis betaling.
Når der er forløbet 4 uger fra meddelelsen, og hvis aftale om  

 betaling af gælden ikke er kommet i stand, og  

 videregivelsesbetingelserne i øvrigt er opfyldt, kan myndigheden  

 videregive oplysningerne til kreditoplysningsbureauet.
Undlades  

 videregivelse, fordi der på dette stadium opnås en aftale, skal  

 der ikke udsendes ny meddelelse, hvis aftalen misligholdes.
Men hvis  

 myndigheden i øvrigt undlader at videregive oplysningerne til  

 kreditoplysningsbureauet, og dette ikke er foranlediget af skyldnerens  

 forhold, skal der gives meddelelse på ny, hvis myndigheden senere  

 ønsker at videregive oplysningerne.
Myndighedens videregivelse skal  

 derfor i givet fald ske snarest efter 4-ugers periodens udløb.
 Udsendelse af en meddelelse, der ikke opfylder kravene i lovens § 17,  

 kan medføre, at betingelserne for indberetning ikke er opfyldt.  

 Myndigheden vil herefter være forpligtet til midlertidigt at slette  

 registreringen hos kreditoplysningsbureauet, indtil korrekt meddelelse er  

 udsendt, og der er forløbet 4 uger, uden at der er indgået en  

 aftale om henstand eller afdragsvis betaling.
6. Hvilke oplysninger må myndigheden videregive a) Hvilke oplysningstyper omfatter »oplysninger om gæld« Omfattet af udtrykket »oplysninger om gæld« er oplysninger om  

 skyldnerens identitet (eksempelvis navn, adresse, CVR-nummer og telefonnummer  

 samt fødselsdato og -år) og gældens størrelse.  

 Disse oplysninger samt oplysninger om kreditors identitet vil kunne  

 videregives.
Der må ikke videregives oplysninger om personnummer.
Dette er  

 imidlertid ikke til hinder for, at der benyttes et særligt  

 kontrolnummer - eller for virksomheders vedkommende CVR-nummeret - hvis dette  

 kan medvirke til at sikre en entydig identifikation, hvilket bl.a. er vigtigt  

 i forbindelse med sletning.
Ligeledes må der ikke videregives oplysninger om hemmelige  

 telefonnumre og afdøde personer.
Myndigheden kan derimod godt  

 videregive oplysninger om beskyttede adresser.
Dette forudsætter dog  

 bl.a., at myndigheden i den meddelelse, der skal sendes til skyldneren  

 i medfør af lovens § 17, anfører, at også en  

 eventuel beskyttet adresse vil blive videregivet, og at den beskyttede  

 adresse ikke vises i kreditoplysningsbureauets svarbillede til abonnenterne,  

 hvilket myndigheden skal pålægge kreditoplysningsbureauet at  

 drage omsorg for.
Det fremgår af lovens § 15, stk. 2, at oplysninger som  

 nævnt i § 7, stk. 1, eller § 8, stk. 1, ikke  

 må videregives.
Myndigheden kan derfor ikke videregive oplysninger  

 om gældens art, f.eks. om gælden udspringer af et krav efter  

 sociallovgivningen.
Af § 15, stk. 3, fremgår, at fortrolige oplysninger  

 videregivet efter reglerne i kapitel 5 ikke af den grund anses for offentligt  

 tilgængelige i øvrigt.
Med en videregivelse efter lovens  

 bestemmelser er der tale om en videregivelse til en lukket kreds  

 bestående af kreditoplysningsbureauet og dets abonnenter, i det omfang  

 disse forespørger på den pågældende person.  

 Abonnenterne vil være kontraktligt forpligtet til at hemmeligholde de  

 modtagne oplysninger.
De offentlige myndigheder, som abonnerer på  

 kreditoplysningsbureauet, er således forpligtet til at behandle  

 oplysningerne som fortrolige.
For alle oplysninger om skyldneren, herunder  

 oplysninger om at skyldneren er registreret i et kreditoplysningsbureau og  

 oplysninger, som myndigheden indhenter ved forespørgsel til et  

 kreditoplysningsbureau, gælder bestemmelserne i forvaltningsloven, den  

 borgerlige straffelov, persondataloven samt lovgivningen i øvrigt.
Det  

 er således med bestemmelsen i § 15, stk. 3, angivet, at  

 oplysninger om gæld til det offentlige ikke mister sin karakter af at  

 være fortrolige, uanset at oplysningerne er videregivet til et  

 kreditoplysningsbureau.
b) Særligt hvor skyldneren bestrider fordringens eksistens eller  

 størrelse Efter persondatalovens § 20, stk. 1, må  

 kreditoplysningsbureauer registrere og videregive oplysninger, som efter  

 deres art er af betydning for bedømmelse af økonomisk soliditet  

 og kreditværdighed.
 Det fremgår endvidere af lovens § 24, at oplysninger eller  

 bedømmelser, der viser sig urigtige eller vildledende, snarest muligt  

 skal slettes eller berigtiges.
Endelig fremgår det af lovens § 25, at hvis en oplysning eller  

 bedømmelse, der viser sig urigtig eller vildledende, forinden er  

 blevet videregivet, skal bureauet straks give skriftlig underretning om  

 berigtigelsen til den registrerede og til alle, der har modtaget oplysningen  

 eller bedømmelsen inden for de sidste 6 måneder, før  

 bureauet er blevet bekendt med forholdet.
Den registrerede skal tillige have  

 meddelelse om, hvem der har modtaget underretning, og hvorfra oplysningen  

 eller bedømmelsen stammer.
 Af de nævnte regler følger bl.a., at det er særdeles  

 vigtigt, at myndigheden ikke indberetter fordringer, som viser sig af  

 den ene eller anden grund ikke at bestå.
Det fremgår af forarbejderne til reglerne om offentlige myndigheders  

 indberetning af skyldnere, at den omstændighed, at skyldneren har  

 indgivet klage over kravets eksistens eller størrelse, ikke er til  

 hinder for videregivelsen, i det omfang kravet er eksigibelt, dvs. at kravet  

 umiddelbart kan tvangsfuldbyrdes.
Medmindre klagen er åbenbart  

 grundløs, vil det dog oftest være hensigtsmæssigt at  

 udskyde beslutningen om at videregive oplysningerne, indtil klagesagen er  

 behandlet og afgørelsen meddelt skyldneren.
c) Gældsforhold, som er mere end 5 år gamle, og  

 sletningsfristens beregning Efter persondatalovens § 20, stk. 3, må oplysninger om  

 forhold, der taler imod kreditværdighed, og som er mere end 5 år  

 gamle, ikke behandles, herunder registreres og videregives.
En registreret skyldner skal derfor som udgangspunkt slettes senest 5  

 år efter det tidspunkt, hvor videregivelsesbetingelserne i lovens  

 § 16, stk. 3, for krav over 7.500 kr. første gang var  

 opfyldt.
I de tilfælde, hvor en indberetning udskydes på grund af  

 en klage fra skyldneren over fordringens eksistens eller størrelse,  

 begynder 5 års fristen dog først at løbe fra klagesagens  

 afgørelse.
 I bilag 2 er givet en række vejledende eksempler på  

 sletningsfristens beregning.
For så vidt angår beregning af den 5-årige  

 sletningsfrist for gældsforhold, som vedrører perioden  

 før reglerne trådte i kraft den 1. august 1995, skal  

 myndigheden i de enkelte tilfælde foretage en vurdering af,  

 hvornår betingelserne i lovens § 16, stk. 3, for  

 videregivelse af oplysningerne første gang ville have været  

 opfyldt, hvis loven havde været gældende.
For så vidt  

 angår beløbsstørrelsen på 7.500 kr., er det dog de  

 nuværende forhold, der er afgørende for, om indberetning kan  

 finde sted.
For at sikre, at sletning sker til tiden, skal myndigheden, samtidig med  

 at indberetning foretages, give kreditoplysningsbureauet meddelelse om,  

 hvornår den 5-årige sletningsfrist skal beregnes fra.
Det er den  

 indberettende myndighed, der er ansvarlig for sletningsfristens  

 beregning.
Hvis fuld og endelig betaling af det beløb, skyldneren er  

 registreret for, finder sted, skal den myndighed, der har forestået  

 indberetningen, straks give bureauet meddelelse herom, så bureauet kan  

 markere, at fordringen er betalt, samt slette registreringen.
Uanset om der  

 sker betaling eller ej, kan myndigheden dog til enhver tid anmode bureauet om  

 at slette registreringen straks.
Det fremgår af lovens § 16, stk. 1, nr. 2, at gælden  

 på videregivelsestidspunktet skal overstige 7.500 kr.
Heri ligger, at  

 det kun er på selve videregivelsestidspunktet, at gælden skal  

 overstige 7.500 kr.
Hvis skyldneren - efter at vedkommende er blevet  

 registreret i et kreditoplysningsbureau - betaler gælden ned under  

 7.500 kr., er myndigheden ikke forpligtet til at trække indberetningen  

 tilbage.
d) Afdragsaftaler I den situation, hvor en skyldner på grund af restance er blevet  

 indberettet til et kreditoplysningsbureau, men derefter indgår og  

 overholder en afdragsordning, er der ingen pligt for myndigheden til at  

 trække indberetningen tilbage.
Myndigheden er dog altid berettiget til  

 at trække indberetningen tilbage i sådanne situationer.
Hvis der er givet henstand eller indgået en aftale om afdragsvis  

 betaling, og denne aftale overholdes, kan videregivelse af oplysninger om  

 gælden ikke ske.
Denne begrænsning er ifølge forarbejderne  

 til loven i overensstemmelse med lovens formål, nemlig at tilskynde til  

 betaling af gælden, herunder ved afdragsvis betaling.
Derimod forhindrer den omstændighed, at forhandlinger om en  

 afdragsaftale er indledt, ikke, at oplysninger om gælden kan  

 videregives.
I sådanne tilfælde vil det dog ofte være  

 hensigtsmæssigt at udskyde beslutningen om at videregive de  

 pågældende oplysninger.
Dette gælder særligt,  

 når myndigheden skønner, at aftalen vil kunne indgås inden  

 for kort tid.
I øvrigt forpligter reglerne i persondatalovens kapitel 5 ikke en  

 myndighed til at acceptere en tilbudt afdragsordning.
Hvis en myndighed ikke  

 finder en tilbudt afdragsordning tilfredsstillende, set i forhold til  

 restancens størrelse, og meddeler skyldneren, at afdragsaftalen ikke  

 kan accepteres til afværgelse af registrering i et  

 kreditoplysningsbureau, er loven ikke til hinder for, at der indgås en  

 aftale alene med det formål at nedbringe gælden.
Myndigheden skal  

 blot have gjort det klart for borgeren, på hvilke vilkår aftalen  

 indgås, ligesom myndigheden i den forbindelse har pligt til at behandle  

 borgerne lige.
7. Kreditoplysningsbureauets registrering og videregivelse - lov om  

 behandling af personoplysninger kapitel 6 Registrering hos bureauet vil sædvanligvis ske samme dag, som  

 oplysningen modtages.
Der sendes herefter en kvittering til myndigheden.
Fra  

 registreringstidspunktet vil oplysningerne være tilgængelige for  

 samtlige bureauets abonnenter - såvel private som offentlige.
Når oplysningerne om gældsforholdet er registreret i  

 kreditoplysningsbureauet, finder bestemmelserne i kapitel 6 i persondataloven  

 om kreditoplysningsbureauer anvendelse.
Bureauet skal bl.a. i  

 overensstemmelse med § 28, stk. 1, eller § 29, stk. 1,  

 meddele de oplysninger, der er nævnt i disse bestemmelser, til den, der  

 behandles oplysninger om (§ 21), iagttage den 5-årige  

 sletningsfrist (§ 20, stk. 3), give indsigt efter begæring  

 (§ 22), ligesom der skal ske sletning eller berigtigelse af oplysninger,  

 der viser sig at være urigtige eller vildledende (§§ 24 og  

 25).
8. Datatilsynets behandling af klagesager Det er i forarbejderne til reglerne om offentlige myndigheders  

 indberetning af skyldnere forudsat, at en klage til Datatilsynet over en  

 offentlig myndigheds videregivelse af oplysninger om gæld til et  

 kreditoplysningsbureau i videst muligt omfang behandles som en sag mellem  

 Datatilsynet og den myndighed, der har videregivet oplysningerne.
Det er  

 myndigheden, der over for Datatilsynet skal kunne dokumentere, at  

 betingelserne for indberetning er opfyldt.
Myndigheden skal derfor ikke  

 medsende dokumentation til bureauet for, at videregivelsesbetingelserne er  

 opfyldt.
 I forbindelse med Datatilsynets behandling af klagesager vil tilsynet som  

 oftest anmode myndigheden om at oplyse følgende:
· · · Myndigheden vil endvidere blive anmodet om at indsende dokumentation for,  

 at betingelserne for indberetning er opfyldt, kopi af meddelelsen i henhold  

 til lovens § 17 og dokumentation for sletningsfristens beregning.
Klagesagen kan resultere i, at Datatilsynet meddeler bureauet et  

 påbud om at slette den pågældende oplysning.
Datatilsynet  

 har - i tilfælde af gentagne overtrædelser af reglerne fra  

 myndighedens side - også mulighed for at meddele bureauet påbud  

 om at ophøre med at anvende den pågældende myndighed som  

 abonnent.
Datatilsynet, den 19. januar 2001 Henrik Waaben Bilag 1 Uddrag af lov nr. 429 af 31. maj 2000 om behandling af  

 personoplysninger Kapitel 5 Videregivelse til kreditoplysningsbureauer af  

 oplysninger om gæld til det offentlige § 15. Oplysninger om gæld til det offentlige kan efter  

 bestemmelserne i dette kapitel videregives til kreditoplysningsbureauer.
 Stk. 2. Oplysninger som nævnt i § 7, stk. 1,  

 eller § 8, stk. 1, må ikke videregives.
 Stk. 3. Fortrolige oplysninger videregivet efter reglerne i  

 dette kapitel anses ikke af den grund for offentligt tilgængelige i  

 øvrigt.
§ 16. Oplysninger om gæld til det offentlige kan  

 videregives til et kreditoplysningsbureau, hvis 1)	det følger af lov eller bestemmelser fastsat i henhold til  

 lov eller 2)	den samlede gæld er forfalden og overstiger 7.500 kr., idet  

 der dog ikke heri må indgå gældsposter, der er omfattet af  

 en overholdt aftale om henstand eller afdragsvis betaling.
 Stk. 2. Det er en betingelse, at den samlede gæld, jf.  

 stk. 1, nr. 2, administreres af samme inddrivelsesmyndighed.
Stk. 3. Det er endvidere en betingelse for videregivelse efter  

 stk. 1, nr. 2, at 1)	gælden kan inddrives ved udpantning og der er fremsendt 2  

 rykkere til skyldneren, 2)	der er foretaget eller forsøgt foretaget udlæg for  

 kravet, 3)	kravet er fastslået ved endelig dom eller 4)	det offentlige har erhvervet skyldnerens skriftlige erkendelse af  

 den forfaldne gæld.
§ 17. Myndigheden skal give skyldneren skriftlig meddelelse  

 herom, forinden videregivelse finder sted.
Videregivelse må tidligst  

 ske 4 uger efter, at denne meddelelse er givet.
Stk. 2. Den i stk. 1 nævnte meddelelse skal  

 indeholde oplysninger om, 1)	hvilke oplysninger der vil blive videregivet, 2)	til hvilket kreditoplysningsbureau videregivelsen vil ske, 3)	hvornår videregivelse vil finde sted, og 4)	at videregivelse ikke vil ske, hvis betaling af gælden sker  

 inden videregivelsen eller der indrømmes henstand eller indgås  

 og overholdes en aftale om afdragsvis betaling.
§ 18. Vedkommende minister kan fastsætte nærmere  

 regler om fremgangsmåden ved videregivelse til kreditoplysningsbureauer  

 af oplysninger om gæld til det offentlige.
Det kan i den forbindelse  

 bestemmes, at oplysninger om visse former for gæld til det offentlige  

 ikke må videregives eller kun må videregives, hvis yderligere  

 betingelser end de i § 16 nævnte er opfyldt.
Kapitel 6 Kreditoplysningsbureauer § 19. Den, som ønsker at drive virksomhed med  

 behandling af oplysninger til bedømmelse af økonomisk soliditet  

 og kreditværdighed med henblik på videregivelse  

 (kreditoplysningsbu-reau), skal indhente tilladelse hertil fra Datatilsynet,  

 inden behandlingen påbegyndes, jf. § 50, stk. 1, nr. 3.
 § 20. Kreditoplysningsbureauer må kun behandle  

 oplysninger, som efter deres art er af betydning for bedømmelse af  

 økonomisk soliditet og kreditværdighed.
 Stk. 2. Oplysninger som nævnt i § 7, stk. 1,  

 og § 8, stk. 4, må ikke behandles.
 Stk. 3. Oplysninger om forhold, der taler imod  

 kreditværdighed, og som er mere end 5 år gamle, må ikke  

 behandles, medmindre det i det enkelte tilfælde er åbenbart, at  

 forholdet er af afgørende betydning for bedømmelsen af den  

 pågældendes økonomiske soliditet og  

 kreditværdighed.
 § 21. Kreditoplysningsbureauer skal i overensstemmelse med  

 § 28, stk. 1, eller § 29, stk. 1, meddele de oplysninger,  

 der er nævnt i disse bestemmelser, til den, der behandles oplysninger  

 om.
 § 22. Kreditoplysningsbureauer skal til enhver tid på  

 begæring af den registrerede inden 4 uger på en let  

 forståelig måde meddele denne indholdet af de oplysninger og  

 bedømmelser, som bureauet har videregivet om den  

 pågældende inden for de sidste 6 måneder, samt af de  

 øvrige oplysninger, som bureauet på tidspunktet for  

 begæringens fremsættelse opbevarer om den pågældende  

 i bearbejdet form eller på digitalt medium, herunder foreliggende  

 bedømmelser.
 Stk. 2. Er bureauet i besiddelse af yderligere materiale om  

 den registrerede, skal dette samtidig meddeles den pågældende med  

 oplysning om materialets art samt om, at den registrerede kan få adgang  

 til at gennemgå det ved personlig henvendelse til bureauet.
 Stk. 3. Bureauet skal endvidere give oplysning om kategorien  

 af modtagere af oplysningerne samt tilgængelig information om, hvorfra  

 de i stk. 1 og 2 nævnte oplysninger stammer.
Stk. 4. Den registrerede kan forlange, at bureauet giver  

 meddelelse som nævnt i stk. 1-3 skriftligt.
Justitsministeren  

 fastsætter regler om betaling for skriftlige meddelelser.
 § 23. Oplysninger om økonomisk soliditet og  

 kreditværdighed må kun meddeles skriftligt, jf. dog § 22,  

 stk. 1-3. Bureauet kan dog til abonnenter meddele summariske oplysninger  

 mundtligt eller på lignende måde, såfremt spørgerens  

 navn og adresse noteres og opbevares i mindst 6 måneder.
 Stk. 2. Kreditoplysningsbureauers publikationer må kun  

 indeholde oplysninger i summarisk form og kun udsendes til personer eller  

 virksomheder, der abonnerer på meddelelser fra bureauet.  

 Publikationerne må ikke indeholde oplysninger om de registreredes  

 personnummer.
Stk. 3. Summariske oplysninger om skyldforhold må kun  

 videregives, hvis oplysningerne hidrører fra Statstidende, er  

 indberettet af en offentlig myndighed efter reglerne i kapitel 5, eller hvis  

 oplysningerne vedrører skyldforhold til samme kreditor på mere  

 end 1.000 kr. og kreditor enten har erhvervet den registreredes skriftlige  

 erkendelse af en forfalden gæld, eller hvis der er foretaget retslige  

 skridt mod den pågældende.
Oplysninger om endeligt godkendt  

 gældssanering må dog ikke videregives.
De i 1. og 2. pkt.  

 nævnte regler gælder tillige for videregivelse af summariske  

 oplysninger om skyldforhold i forbindelse med udarbejdelse af bredere  

 kreditbedømmelser.
 Stk. 4. Videregivelse af summariske oplysninger om  

 enkeltpersoners skyldforhold må kun ske på en sådan  

 måde, at oplysningerne ikke kan danne grundlag for vurderingen af  

 økonomisk soliditet og kreditværdighed for andre end de  

 pågældende enkeltpersoner.
 § 24. Oplysninger eller bedømmelser, der viser sig  

 urigtige eller vildledende, skal snarest muligt slettes eller berigtiges.
 § 25. Er en oplysning eller bedømmelse, der viser sig  

 urigtig eller vildledende, forinden blevet videregivet, skal bureauet straks  

 give skriftlig underretning om berigtigelsen til den registrerede og til  

 alle, der har modtaget oplysningen eller bedømmelsen inden for de  

 sidste 6 måneder, før bureauet er blevet bekendt med forholdet.  

 Den registrerede skal tillige have meddelelse om, hvem der har modtaget  

 underretning efter 1. pkt., og hvorfra oplysningen eller bedømmelsen  

 stammer.
 § 26. Henvendelser fra en registreret om sletning,  

 berigtigelse eller blokering af oplysninger eller bedømmelser, der  

 angives at være urigtige eller vildledende, eller om sletning af  

 oplysninger, der ikke må behandles, jf. § 37, stk. 1, skal  

 snarest og inden 4 uger efter modtagelsen besvares skriftligt af  

 bureauet.
Stk. 2. Nægter bureauet at foretage den begærede  

 sletning, berigtigelse eller blokering, kan den registrerede inden 4 uger  

 efter modtagelsen af bureauets svar eller efter udløbet af den i  

 stk. 1 nævnte svarfrist indbringe spørgsmålet for  

 Datatilsynet, der træffer afgørelse om, hvorvidt der skal  

 foretages sletning, berigtigelse eller blokering.
Bestemmelsen i § 25  

 gælder tilsvarende.
 Stk. 3. Bureauets svar skal i de i stk. 2 nævnte  

 tilfælde indeholde oplysning om adgangen til at indbringe  

 spørgsmålet for Datatilsynet og om fristen herfor.
Bilag 2 Vejledende eksempler på Beregning af den 5-årige sletningsfrist Den myndighed, der forestår indberetningen af en skyldner til  

 kreditoplysningsbureauet, skal samtidig med indberetningen angive,  

 hvornår den 5-årige sletningsfrist skal beregnes fra.  

 Sletningsfristen beregnes som udgangspunkt fra det tidspunkt, hvor  

 videregivelsesbetingelserne første gang var opfyldt.
Nedenfor er givet en række vejledende eksempler på  

 sletningsfristens beregning.
Datatilsynet understreger, at tilsynet  

 forbeholder sig ret til i konkrete klagesager at fravige de anførte  

 vejledende retningslinier for sletningsfristens beregning, hvis klagesagens  

 konkrete omstændigheder taler for det.
Eksempel 1 Hvis indberetning sker på baggrund af lovens § 16, stk. 3,  

 nr. 1, dvs. i de tilfælde, hvor gælden kan inddrives ved  

 udpantning, og der er fremsendt 2 rykkere til skyldneren, skal  

 sletningsfristen beregnes fra datoen for afsendelsen af 2. rykker.
I de  

 tilfælde hvor myndigheden vælger først at indberette  

 skyldneren efter, at udpantningsforretning er afholdt, skal sletningsfristen  

 dog først beregnes fra datoen for afholdelse af  

 udpantningsforretningen.
Eksempel 2 Hvis indberetning sker på baggrund af lovens § 16, stk. 3,  

 nr. 2, dvs. i de tilfælde, hvor udlæg er foretaget eller  

 forsøgt foretaget for kravet, skal sletningsfristen beregnes fra den  

 dato, hvor udlægget er foretaget eller forsøgt foretaget.
Det  

 bemærkes i den forbindelse, at hvis et udlæg foretages på  

 baggrund af en forudgående dom, beregnes sletningsfristen fra  

 domstidspunktet, uanset om der senere måtte være foretaget  

 udlæg eller lignende for kravet.
Eksempel 3 Hvis indberetning sker på baggrund af lovens § 16, stk. 3,  

 nr. 3, dvs. i de tilfælde, hvor kravet er fastslået ved endelig  

 dom, skal sletningsfristen beregnes fra datoen for afsigelsen af den endelige  

 dom.
Eksempel 4 Hvis indberetning sker på baggrund af lovens § 16, stk. 3,  

 nr. 4, dvs. i de tilfælde, hvor myndigheden har erhvervet skyldnerens  

 skriftlige erkendelse af den forfaldne gæld, skal sletningsfristen  

 beregnes fra datoen for skyldnerens skriftlige erkendelse af den forfaldne  

 gæld.
Eksempel 5 I de tilfælde, hvor indberetningen er blevet udskudt på grund  

 af klage over fordringens eksistens eller størrelse, skal  

 sletningsfristen beregnes fra datoen for klagesagens afgørelse.
Eksempel 6 I de tilfælde, hvor indberetningen trækkes tilbage på  

 grund af en klage over fordringens eksistens eller størrelse, men  

 senere indberettes igen, efter at klagesagen er blevet afgjort, skal  

 sletningsfristen beregnes fra den oprindeligt angivne sletningsfrist.
Eksempel 7 I de tilfælde, hvor indberetningen består af flere fordringer,  

 der ikke i sig selv opfylder beløbskravet i lovens § 16,  

 stk. 1, nr. 2, og den offentlige myndighed derfor vælger at  

 kumulere fordringerne, skal sletningsfristen beregnes fra det tidspunkt, hvor  

 videregivelsesbetingelserne for den ældste del af fordringen  

 første gang var opfyldt.
Eksempel 8 I de tilfælde, hvor skyldneren - efter udsendelse af den i lovens  

 § 17 omhandlede meddelelse, men forinden videregivelse til  

 kreditoplysningsbureauet har fundet sted - har indgået aftale om  

 betaling af gælden, og denne aftale ikke overholdes, hvorefter  

 skyldneren indberettes til kreditoplysningsbureauet, skal sletningsfristen  

 beregnes fra datoen for betalingsaftalens misligholdelse.
