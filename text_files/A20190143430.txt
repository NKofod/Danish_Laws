Lov om ændring af momsloven (Værnsregel mod misbrug af særordningen for rejsebureauer) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I momsloven, jf. lovbekendtgørelse nr. 1021 af 26. september 2019, som ændret ved § 4 i lov nr. 1548 af 12. december 2018, § 4 i lov nr. 1295 af 5. december 2019 og § 1 i lov nr. 1310 af 6. december 2019, foretages følgende ændring:
 1. I § 67 c indsættes som stk. 2 og 3:
 »Stk. 2. Omkostninger til persontransport indregnes ved beregning af rejsebureauets fortjenstmargen, jf. stk. 1, med det vederlag, som den sidste virksomhed i transaktionsrækkefølgen, der ikke indgår i et interessefælleskab, jf. § 29, stk. 3, med rejsebureauet, modtog.
Stk. 3. Hvis persontransportydelsen produceres af en persontransportvirksomhed, der indgår i et interessefællesskab med rejsebureauet, indregnes omkostningerne til persontransport med normalværdien for transportydelserne ved beregningen af rejsebureauets fortjenstmargen.« § 2 Skatteministeren fastsætter tidspunktet for lovens ikrafttrædelse.
Givet på Christiansborg Slot, den 17. december 2019 Under Vor Kongelige Hånd og Segl MARGRETHE R.
