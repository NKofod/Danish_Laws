Bekendtgørelse om Skatteforvaltningens indsamling og behandling af visse oplysninger ved udvikling af it-systemer I medfør af § 67 a, stk. 3, i skattekontrolloven, jf. lovbekendtgørelse nr. 1987 af 27. oktober 2021, som ændret ved lov nr. 2612 af 28. december 2021, fastsættes:
Kapitel 1 Anvendelsesområde m.v.
 § 1. Skatteforvaltningen kan indsamle og behandle, herunder samkøre, alle nødvendige oplysninger om fysiske eller juridiske personers økonomiske og erhvervsmæssige forhold fra andre offentlige myndigheder og offentligt tilgængelige kilder med henblik på udvikling af it-systemer, der er nødvendige for Skatteforvaltningens myndighedsudøvelse, efter bestemmelserne i denne bekendtgørelse, jf. skattekontrollovens § 67 a, stk. 1 og 2.
 § 2. Skatteforvaltningen er dataansvarlig myndighed for de it-systemer, der udvikles og benyttes til at foretage behandling og samkøring af oplysninger efter denne bekendtgørelse.
 § 3. Skatteforvaltningen kan behandle følgende kategorier af personoplysninger om såvel fysiske som juridiske personer i medfør af denne bekendtgørelse:
 1) Identifikationsoplysninger.
 2) Oplysninger om økonomiske forhold.
 3) Oplysninger om erhvervsmæssige forhold.
 4) Oplysninger om ejerforhold.
 5) Oplysninger om strafbare forhold.
 6) Oplysninger om maskinel registrering (logning) af alle anvendelser af personoplysninger.
Kapitel 2 Indsamling og behandling, herunder samkøring, af oplysninger § 4. Indsamling og behandling af oplysninger, herunder samkøring, kan foretages af Skatteforvaltningen efter bestemmelserne i skattekontrollovens § 67 a, stk. 1 og 2, med henblik på udvikling af it-systemer, der er nødvendige for udførelsen af følgende opgaver på Skatteforvaltningens område:
 1) Administration af skatte- og afgiftsområdet.
 2) Administration af toldområdet, herunder likvide midler, varemærker og prækursorer.
 3) Opkrævning og inddrivelse.
 4) Ejendomsvurdering.
Kapitel 3 Opbevaring og sletning af oplysninger § 5. Oplysninger, der behandles efter §§ 3 og 4, opbevares af Skatteforvaltningen.
 Stk. 2. Oplysninger, der behandles efter §§ 3 og 4, må ikke opbevares i et længere tidsrum end det, der er nødvendigt af hensyn til de formål, hvortil de pågældende oplysninger behandles.
 Stk. 3. Skatteforvaltningen skal jævnligt undersøge behovet for opbevaring af de oplysninger, der behandles efter §§ 3 og 4 og påse, at oplysninger ikke opbevares i et længere tidsrum end det, der er nødvendigt af hensyn til de formål, hvortil de pågældende oplysninger behandles.
§ 6. Når behandlingen af oplysningerne efter §§ 3 og 4 er afsluttet, skal oplysningerne slettes.
Hvornår en behandling af oplysningerne efter §§ 3 og 4 er afsluttet beror på en konkret vurdering af behandlingens formål.
Genanvendelse af oplysninger § 7. Hvis oplysninger, der behandles efter §§ 3 og 4, genanvendes som led i behandling eller samkøring, finder reglerne i denne bekendtgørelse tilsvarende anvendelse.
Kapitel 4 Udvikling på baggrund af produktionsdata § 8. Er der undtagelsesvist behov for at bruge produktionsdata til udvikling af it-systemer efter skattekontrollovens § 67 a, stk. 1 og 2, skal sådan udvikling ske på baggrund af en kopi af produktionsdata.
 Stk. 2. Forud for udvikling på baggrund af en kopi af produktionsdata skal der foreligge en vurdering af, om behandlingen vil kunne ske inden for rammerne af databeskyttelseslovgivningen, herunder en vurdering af risikoen for den registreredes rettigheder.
 Stk. 3. Ved anvendelse af en kopi af produktionsdata skal der etableres samme sikkerhedsforanstaltninger, som er etableret for produktionsdata.
 Stk. 4. Når behandlingen af kopien af produktionsdata er afsluttet, skal den brugte kopi og nyfremstillet uddata slettes.
Kapitel 5 Sikkerhedsforanstaltninger § 9. Indsamling og behandling af oplysninger efter skattekontrollovens § 67 a, stk. 1 og 2, skal finde sted under anvendelse af passende tekniske og organisatoriske sikkerhedsforanstaltninger til, at den dataansvarlige og eventuelle databehandlere er i stand til at opfylde deres databeskyttelsesforpligtelser, herunder ved adgangsstyring.
 Stk. 2. De dataansvarlige myndigheder skal til enhver tid kunne påvise, at stk. 1 overholdes.
 § 10. Skatteforvaltningen fastsætter interne skriftlige retningslinjer for adgangen til og behandlingen af oplysninger efter denne bekendtgørelse, herunder om begrænsning af det antal personer, som kan tilgå oplysningerne og om, hvilke personer der kan foretage samkøring af oplysninger.
Kapitel 6 Ikrafttræden § 11. Bekendtgørelsen træder i kraft den 1. januar 2022.
