Ankestyrelsens principafgørelse D-23-03 om anmeldelse - overskridelse af frist - dagpenge - refusion Resume:
 En arbejdsgiver havde ret til refusion af sygedagpenge selvom sygefraværet ikke var anmeldt senest 4 uger efter første fraværsdag.
 Ankestyrelsen lagde vægt på, at overskridelsen af fristen i det væsentlige skyldtes lønmodtageren, og at arbejdsgiveren først efter udløbet af de 4 uger blev klar over, at der var tale om sygefravær.
 Love:
Lov om dagpenge ved sygdom eller fødsel - lovbekendtgørelse nr. 761 af 11. september 2002 - § 26 og § 27 Lov om sygedagpenge - lov nr. 563 af 9. juni 2006 - § 54, § 55 og § 59, stk. 6 Sagsfremstilling:
 En lønmodtager kontaktede sin arbejdsgiver den 28. september 2002, og oplyste, at hans mor var død, og at han derfor ikke kom på arbejde.
Arbejdsgiveren modtog brev dateret den 25. oktober 2002 fra lønmodtageren, hvor han oplyste, at han var deprimeret.
Arbejdsgiveren anmodede derefter om en lægeerklæring, og modtog en erklæring om uarbejdsdygtighed, dateret den 29. oktober 2002.
Af denne fremgik det, at lønmodtageren den 1. oktober 2002 havde kontaktet sin læge.
Lægen oplyste at lønmodtageren havde været sygemeldt siden den 3o. september 2002, og at han nok ville være sygemeldt i yderligere 6 uger.
 Arbejdsgiveren udfyldte derefter en anmodning om refusion af sygedagpenge og en anmeldelse af fravær dp. 201. Denne underskrev arbejdsgiveren den 7. november 2002, og fremsendte denne til lønmodtageren, som den 18. november 2002 underskrev den.
 Kommunen modtog anmodning om refusion den 20. november 2002.
 Kommunen og nævnet gav afslag på refusion, idet fraværet ikke var anmeldt til tiden.
Sagen blev behandlet i principielt møde med henblik på yderligere belysning af reglerne om anmeldelse af sygdom og anmodning om refusion i § 17 og § 18 i dagpengebekendtgørelsen.
Endvidere blev sagen antaget som supplement til SM-D-10-02 Afgørelse:
 Arbejdsgiveren havde ret til refusion.
 Begrundelsen for afgørelsen var, at det fremgår bl.a. af bekendtgørelsens § 18, stk. 4, at kommunen kan udbetale refusion når overskridelsen af fristen skyldes forhold, som i det væsentlige må tilskrives lønmodtageren.
 Der var således grundlag for at dispensere fra fristen fra anmeldelse.
 Ankestyrelsen lagde vægt på, at arbejdsgiveren først den 25. oktober 2002 erfarede, at lønmodtageren var fraværende på grund af depression, og at han umiddelbart derefter anmodede om lægelig dokumentation for fraværet.
 Der blev ligeledes lagt vægt på, at arbejdsgiveren først ved modtagelse af erklæring om uarbejdsdygtighed blev klar over, at medarbejderen var fraværende på grund af sygdom tilbage fra den 30. september 2002. Han kunne således ikke anmelde fraværet på et tidligere tidspunkt.
