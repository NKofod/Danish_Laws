Ankestyrelsens principafgørelse U-18-99 om varig lidelse - anerkendelse - pludselig løfteskade - erstatningsberettigende følger - arbejdsskade Resume:
 I en sag om anerkendelse af en armlidelse som en pludselig løfteskade tiltrådte Ankestyrelsen, at lidelsen ikke kunne anerkendes, da skaden ikke havde erstatningsberettigende følger.
Ankestyrelsen fortolkede betingelsen om en varig muskel-, nerve eller ledskade, som en skade, der efter nødvendig lægebehandling m.v. fortsat har erstatningsberettigende følger.
Den varige skade skal berettige til godtgørelse for varigt mén på mindst 5% og/eller erstatning for tab af erhvervsevne på mindst 15%.
 Love:
Lov om sikring mod følger af arbejdsskade - lovbekendtgørelse nr. 1058 af 17. december 1998 - § 9, nr. 3 og § 9a Sagsfremstilling:
 Sagen omhandlede et 50-årigt overpostbud, der i juni 1998 fik et knæk i armen med påfølgende smerter, da han skulle flytte en pakke på ca. 30 kg fra en pakkecontainer til en pakkereol.
 Efter en måneds sygemelding gik han i arbejde igen.
 Han har selv anslået, at han havde løftet mellem 1500 og 2000 kg om dagen med enkeltløft på op til 40 kg i de 20 år, han havde været ansat som pakkepostbud.
 Ved hændelsen fik han smerter i venstre over- og underarm og var øm nedenfor albuen.
 Arbejdsskadestyrelsen havde afslået anerkendelse som pludselig løfteskade, da det var oplyst, at klageren var gået i arbejde i juli måned 1998, og da skaden ikke kunne antages at ville medføre varigt mén.
 Sagen blev behandlet i principielt møde med henblik på afklaring af, om begrebet "varig skade" i lovens § 9 a, stk. 1, skulle forstås således, at anerkendelse af en pludselig løfteskade var betinget af, at der var tale om en skade der efter nødvendig lægebehandling berettiger til godtgørelse for varigt mén på mindst 5% og / eller erstatning for tab af erhvervsevne på mindst 15%.
 Afgørelse:
 Den anmeldte armlidelse kunne ikke anerkendes som en pludselig løfteskade efter lovens § 9, nr. 3, jf. § 9 a.
Begrundelsen for afgørelsen var, at klageren ikke som følge af hændelsen havde pådraget sig en lidelse, der berettigede til udbetaling af godtgørelse for varigt mén eller erstatning for tab af erhvervsevne.
Klager opfyldte derfor ikke betingelsen i § 9 a, stk. 1, hvorefter den pludselige løfteskade skulle have medført en varig muskel-, nerve- eller ledskade, dvs. en skade, hvor der efter nødvendig lægebehandling m.v. fortsat var et varigt mén og/eller et tab af erhvervsevne.
Det var Ankestyrelsens opfattelse, at skaden efter nødvendig lægebehandling m.v. fortsat skulle berettige til godtgørelse for varigt mén på mindst 5% og/eller erstatning for erhvervsevnetab på mindst 15%. Ankestyrelsens fortolkning støttede sig på bemærkningerne til lovforslag nr.
L 140 (lov nr. 343 af 6. maj 1996) om indførelse af pludselige løfteskader som  nyt arbejdsskadebegreb m.v.
 Ankestyrelsen fandt, at klagerens mén var under 5%.
 Ankestyrelsen lagde ved afgørelsen vægt på oplysninger i journaludskrifter fra klagerens læge, hvoraf fremgik, at klageren efter behandlinger hos fysioterapeut blev afsluttet symptomfri, og at klageren havde smerter og muskelømhed i venstre over- og underarm, uden at der kunne angives noget præcist sted.
 Ankestyrelsen fandt endvidere, at klagerens erhvervsevnetab var mindre end 15%.
 Ankestyrelsen havde ved denne del af afgørelsen lagt vægt på, at det var oplyst, at klageren havde genoptaget sit arbejde, og at der ikke forelå dokumentation for en indtægtsnedgang på  15% eller derover.
 Ankestyrelsen fandt herefter ikke, at der var grundlag for at forelægge sagen for Erhvervssygdomsudvalget, da der ikke var udsigt til, at Erhvervssygdomsudvalget ville indstille lidelsen til anerkendelse som pludselig løfteskade.
 Ankestyrelsen tiltrådte herefter Arbejdsskadestyrelsens afgørelse.
