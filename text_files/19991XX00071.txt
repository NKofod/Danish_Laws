Skriftlig fremsættelse (27. oktober 1999) Socialministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om ændring af lov om dagpenge ved  

 sygdom eller fødsel. (Ændring af forsikringsordningen for  

 private arbejdsgivere og forsikringsordningen for selvstændige,  

 ændring af beskæftigelseskravet over for arbejdsgivere samt  

 udvidelse af den fleksible barselorlov).
(Lovforslag nr.
L 57).
 Forslaget er et led i de politiske forhandlinger om  

 finansloven for år 2000.
Det foreslås at forhøje  

 dækningsprocenterne dels i forsikringsordningen for mindre private  

 arbejdsgivere fra 50 pct. til 70 pct., dels i forsikringsordningen for  

 selvstændige fra 40 pct. til 55 pct. for de selvstændige, der er  

 sikret dagpenge fra 3. fraværsdag og fra 66,6 pct. til 85 pct. for de  

 selvstændige, der er sikret dagpenge fra 1. fraværsdag.
Det  

 statslige tilskud reduceres således i begge forsikringsordningerne.
 Det foreslås desuden at beskæftigelseskravet i  

 forhold til den aktuelle arbejdsgiver nedsættes fra 13 uger til 8 uger,  

 således at arbejdsgiverens forpligtelse til at udbetale sygedagpenge  

 indtræder på et tidligere tidspunkt i ansættelsen.
Endelig foreslås det, at lette adgangen til at  

 genoptage af arbejdet i barselorlovens første 14 uger efter  

 fødslen.
Med undtagelse af de første to uger efter  

 fødslen, hvor moderen har en pligt til fravær fra arbejdet, kan  

 moderen genoptage arbejdet i mindre omfang uden at miste retten til dagpenge  

 i den resterende orlovsperiode.
Faderen kan i hele 14 ugers-perioden  

 genoptage arbejdet uden at miste retten til dagpenge i resten af  

 orlovsperioden.
Dagpengene bortfalder kun for de dage, hvor arbejdet  

 genoptages.
Lovforslaget skønnes at medføre statslige  

 mindreudgifter på 262,8 mill. kr. i år 2000 og 263,7 mil. kr.  

 årligt fra år 2001 og fremefter.
Hertil kommer statslige  

 merudgifter på 600.000 kr. i 1999 til information og på 150.000  

 kr. i 2000 til omberegning.
 De økonomiske og administrative konsekvenser af  

 lovforslaget  skal forhandles med de kommunale parter.
 Forslaget træder i kraft den 1. januar 2000, dog med  

 en overgangsordning f.s.a. den ændrede bestemmelse om  

 beskæftigelseskravet.
 Med disse bemærkninger skal jeg indstille  

 lovforslaget til Folketingets velvillige behandling.
