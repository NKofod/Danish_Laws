Nr BTB 106 Betænkning over Forslag til folketingsbeslutning om stop for  

 tvangsudkommandering af soldater til områder uden for det egentlige  

 NATO-område   

 Nr B 106 1992-93, 1. samling Afgivet af Forsvarsudvalget Afgivet: 19930817 Udvalget har behandlet beslutningsforslaget i nogle møder og har herunder  

 stillet spørgsmål til forsvarsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål og ministerens svar herpå er optrykt som  

 bilag til betænkningen.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes, Det Radikale Venstres og  

 Kristeligt Folkepartis medlemmer af udvalget) beslutningsforslaget til  

forkastelse .
Et mindretal (Socialistisk Folkepartis medlemmer af udvalget)  

 indstiller beslutningsforslaget til vedtagelse med de af mindretallet  

 stillede ændringsforslag.
Hvis ændringsforslagene forkastes, vil mindretallet  

 ved beslutningsforslagets 2. (sidste) behandling stemme hverken for eller  

 imod forslaget.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse med de af mindretallet  

 stillede ændringsforslag.
 ÆndringsforslagAf et mindretal (SF og FP):
 Til titlen 1) Titlen affattes således:
» Forslag til folketingsbeslutning om midlertidigt stop for tvangsudkommandering af soldater til områder uden  

 for det egentlige NATO-område » Til teksten 2) Efter »NATO-område« indsættes følgende:  

 », før Folketinget ved lov og i henhold til grundlovens bestemmelser om  

 dansk suverænitet og forsvar i forbindelse med oprettelsen af en egentlig  

 international styrke har tilvejebragt det fornødne klare grundlag for danske  

 soldaters deltagelse i sådanne internationale operationer«.
Bemærkninger Til nr. 1 og 2 Det er helt uansvarligt, at regeringen skridt for skridt  

 foregriber senere beslutninger om oprettelse af en international styrke og en  

 fælles nordisk FN-styrke ved at sende tropper af sted til det tidligere  

 Jugoslavien i operationer, der mere og mere går i retning af noget egentlig  

 »fredsskabende« (dvs. krigsførende) og bort fra de fredsbevarende  

 FN-opgaver, Danmark traditionelt har påtaget sig.
Udsendelse af værnepligtige  

 fra søværnet, hvoraf nogle oven i købet kun har fået to måneders uddannelse,  

 til internationale operationer som i det tidligere Jugoslavien er et brud med  

 princippet om, at værnepligten er en uddannelsestid og ikke en krigsindsats.  

 Udsendelse af piloter til udpegning af bombemål efter et fire ugers lynkursus  

 og uden træning i at omgås samarbejdspartnere og materiel er et andet grotesk  

 eksempel på den lemfældighed, hvormed beslutninger om anvendelse af dansk  

 militært personel i øjeblikket foretages.
 Derfor er det nødvendigt midlertidigt at gøre det klart, at al yderligere  

 udkommandering af ikkefrivillige må standses, indtil de relevante strukturer,  

 den relevante uddannelse og det relevante juridiske grundlag for en sådan  

 udsendelse er etableret.
Helen Jørgensen (S) Ritt Bjerregaard (S) Anna-Marie Hansen (S) Qvist  

 Jørgensen (S) Helen Beim (S) Ove Fich (S) nfmd.
Gert Petersen (SF) Pelle  

 Voigt (SF) Svend Aage Jensen (CD) Helge Adam Møller (KF) Rønholt (KF)  

 Ellemann-Jensen (V) Enggaard (V) fmd.
Svend Aage Jensby (V) Annette  

 Just (FP) Jørgen Estrup (RV) Inger Stilling Pedersen (KRF) Bilag 2 af udvalgets spørgsmål til forsvarsministeren og dennes svar herpå Spørgsmål nr. 2:
»Hvornår agter ministeren at optage forhandlinger med  

 forligspartierne om den internationale brigade, jf. betænkningen af 7. juli  

 1993?» Svar:
 Forligspartierne har fået en indledende orientering om rapporten af 1/7  

 1993 om opstilling m.v. af den internationale enhed.
 Forhandlingerne om rapporten forventes genoptaget snarest med henblik på  

 fremlæggelse af forslag om den heraf affødte lovgivning i begyndelsen af  

 næste folketingssamling.
 Spørgsmål nr. 3:
»Er der på baggrund af den hidtidige frivillige ordning efter  

 ministerens kendskab konstateret eksempler på, at det har haft  

 karrieremæssige konsekvenser for det personel, der har ønsket sig fritaget  

 for tjeneste i Bosnien?» Svar:
 Det må ikke have karrieremæssige konsekvenser for personellet at melde fra  

 efter udpegning til tjeneste i Bosnien.
 Jeg er heller ikke bekendt med eksempler herpå.
