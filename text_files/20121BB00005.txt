 Fremsat den 4. oktober 2012 af Torsten Schack Pedersen (V), Kristian Jensen (V), Mads Rørvig (V), Mike Legarth (KF) og Brian Mikkelsen (KF).
Forslag til folketingsbeslutning om bevarelse af ligningslovens § 33 A Folketinget pålægger regeringen at fremsætte lovforslag, der genindfører ligningslovens § 33 A inden udgangen af 2012.
Bemærkninger til forslaget Som led i skatteaftalen fra juni 2012, der indebar reelle skattelettelser på knap 8 mia. kr., gennemføres fra årsskiftet en ophævelse af ligningslovens § 33 A.
Det medfører, at personer, der er fuldt skattepligtige til Danmark, og som får hel eller delvis lempelse for lønindkomst erhvervet i udlandet, fremadrettet kun kan få lempelse for deres faktisk betalte skat i udlandet eller lempelse efter en indgået dobbeltbeskatningsaftale.
Fra nytår vil udstationerede medarbejdere i danske firmaer, nødhjælpsarbejdere og universitetsforskere m.fl., der tager ophold i udlandet, således skulle svare fuld skat til Danmark.
Det betyder, at virksomhederne skal betale mere i løn for den enkelte medarbejder, når lønnen nu skal beskattes på dansk skatteniveau.
Arbejdspladserne vil derfor flytte til udlandet, og danske medarbejdere vil miste værdifuld udenlandsk viden og erfaring.
I sidste ende koster det danske arbejdspladser.
Forslagsstillerne mener, at ophævelsen af ligningslovens § 33 A forringer danske virksomheders konkurrenceevne.
Det er den forkerte vej at gå i en tid med faldende beskæftigelse, stigende ledighed og lav vækst.
I stedet skal der arbejdes for at forbedre erhvervslivets rammevilkår, så konkurrencesituationen og mulighederne for at skabe rigtige, private arbejdspladser bedres.
Forslaget indebærer et umiddelbart mindreprovenu på ca. 200 mio. kr. i 2013 og ca. 415 mio. kr. årligt (2013 niveau) fra og med indkomståret 2014. Det varige mindreprovenu udgør ca. 310 mio. kr. efter automatisk tilbageløb.
Efter tilbageløb og adfærd skønnes et varigt mindreprovenu på ca. 260 mio. kr. årligt.
 Forslaget foreslås finansieret som led i finansloven for 2013.
Skriftlig fremsættelse Torsten Schack Pedersen: (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om bevarelse af ligningslovens § 33 A (Beslutningsforslag nr.
B 5) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
