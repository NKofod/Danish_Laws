Bekendtgørelse af arveloven Herved bekendtgøres arveloven, jf. lovbekendtgørelse nr. 584  

 af 1. september 1986 med de ændringer, der følger af § 2 i  

 lov nr. 373 af 7. juni 1989, § 10 i lov nr. 396 af 13. juni 1990,  

 § 13 i lov nr. 389 af 14. juni 1995 og lov nr. 384 af 22. maj 1996.
Kapitel 1 Slægtninges arveret § 1. En arveladers nærmeste  

 slægtsarvinger er hans børn.
Børnene arver lige.
Stk. 2. Er et barn død, træder dets børn i  

 dets sted og arver indbyrdes lige.
På tilsvarende måde arver  

 fjernere livsarvinger.
 § 2. Har arveladeren ikke efterladt sig  

 børn eller andre livsarvinger, arver hans forældre.  

 Forældrene arver lige.
 Stk. 2. Er en af forældrene død, træder  

 hans livsarvinger i hans sted på samme måde som bestemt i  

 § 1, stk. 2. Er der ingen livsarvinger efter ham, arver den anden  

 af forældrene eller dennes livsarvinger alene.
§ 3. Er der ingen arvinger efter § 1 eller  

 § 2, arver afdødes bedsteforældre.
Halvdelen af arven  

 tilfalder bedsteforældrene på fædrene og halvdelen  

 bedsteforældrene på mødrene side.
 Stk. 2. Er en af bedsteforældrene død,  

 træder hans børn, men ikke fjernere livsarvinger, i hans  

 sted.
 Stk. 3. Mellem fædrene eller mødrene arvinger  

 indbyrdes deles arven som fastsat i § 2. Er der kun arvinger på  

 fædrene eller mødrene side, arver disse alene.
 § 4. Adoption begrunder samme arveretlige stilling  

 som virkeligt slægtskab, medmindre andet følger af reglerne i  

 adoptionslovgivningen.
 § 5. Arveret tilkommer den, som lever ved  

 arveladerens død, eller som er avlet forinden og senere bliver levende  

 født.
 Stk. 2. Er to, som havde arveret efter hinanden, døde,  

 uden at det vides, hvem der er død først, anses den ene ikke  

 for at have overlevet den anden.
Kapitel 2 Ægtefælles arveret § 6. Arveladerens ægtefælle arver en  

 tredjedel af hans ejendele, når han har efterladt sig livsarvinger, jf.  

 dog § 19, stk. 1, 2. punktum.
 § 7. Efterlader arveladeren sig ikke livsarvinger,  

 arver ægtefællen alene.
Stk. 2. Dør den længstlevende  

 ægtefælle uden at have indgået nyt ægteskab og uden  

 at efterlade sig livsarvinger, deles boet efter ham med halvdelen til hver  

 ægtefælles arvinger.
Er der ved den længstlevende  

 ægtefælles død kun arvinger efter en af  

 ægtefællerne, arver de det hele.
 Stk. 3. Bestemmelsen i stk. 2 er ikke til hinder for, at  

 den længstlevende ægtefælle ved testamente kan råde  

 over hele boet.
§ 7 a.
Den efterlevende ægtefælle har  

 ret til forlods at udtage genstande, som udelukkende tjener til den  

 pågældendes personlige brug, for så vidt deres værdi  

 ikke står i misforhold til ægtefællernes  

 formueforhold.
 Stk. 2. Den efterlevende ægtefælle har endvidere  

 ret til forlods at udtage genstande, der er erhvervet til børnenes  

 brug.
§ 7 b.
Er boet af ringe værdi, kan den  

 efterlevende ægtefælle udtage bohave, arbejdsredskaber og andet  

 løsøre, i det omfang det skønnes nødvendigt, for  

 at den efterlevende kan opretholde hjemmet eller sit erhverv, selv om der  

 derved vil tilfalde den efterlevende mere end dennes bos- og arvelod.
Stk. 2. Den efterlevende ægtefælle har altid ret  

 til af boet at udtage så meget, at værdien heraf sammenlagt med  

 den efterlevendes bos- og arvelod samt fuldstændige særeje  

 udgør indtil 150.000 kr.
Reglerne i § 7, stk. 2 og 3, finder  

 tilsvarende anvendelse.
Stk. 3. Den i stk. 2 nævnte  

 beløbsgrænse reguleres hvert år pr. 1. januar med 2,0 pct.  

 tillagt eller fratrukket tilpasningsprocenten for det pågældende  

 finansår, jf. loven om en satsreguleringsprocent.
Det regulerede  

 beløb afrundes opad til det nærmeste hele kronebeløb, der  

 kan deles med 10.000. Reguleringen sker på grundlag af den på  

 reguleringstidspunktet gældende beløbsgrænse før  

 afrunding.1) Stk. 4. Justitsministeren bekendtgør hvert år,  

 hvilke reguleringer der skal finde sted.
Kapitel 3 Uskiftet bo med livsarvinger § 8. Efter en ægtefælles død er  

 den efterlevende ægtefælle berettiget til at overtage  

 ægtefællernes fælleseje uden at skifte med deres  

 fælles livsarvinger.
 § 9. Har afdøde efterladt sig særlige  

 livsarvinger, kan boet kun udleveres til uskiftet bo med deres samtykke.
Stk. 2. Er de særlige livsarvinger umyndige, eller er  

 der beskikket skifteværge for disse, kan skifteretten tillade  

 udlevering til uskiftet bo, såfremt værgen eller  

 skifteværgen samtykker deri og det findes forsvarligt under hensyn til  

 arvingernes interesser og ægtefællens forhold.
Det samme  

 gælder, såfremt arvingen er under værgemål efter  

 værgemålslovens § 5 eller under samværgemål  

 efter værgemålslovens § 7, hvis værgemålet  

 angår dette spørgsmål.
Er arvingen under  

 samværgemål, kræves tillige samtykke fra arvingen.
 Stk. 3. Udleveres boet til uskiftet bo med afdødes  

 mindreårige særbørn, overtager ægtefællen  

 afdødes forsørgelsespligt over for dem.
 § 10. Et bo kan ikke udleveres til uskiftet bo,  

 såfremt ægtefællen er under konkurs eller ikke har  

 tilstrækkelige midler til at dække sine forpligtelser.
 § 11. Er ægtefællen umyndig, under  

 værgemål efter værgemålslovens § 5, under  

 samværgemål efter værgemålslovens § 7, eller er  

 der beskikket skifteværge for ægtefællen, kan boet kun  

 udleveres til uskiftet bo, såfremt skifteretten finder dette bedst for  

 ægtefællen.
§ 12. Anmodning om boets udlevering til uskiftet  

 bo fremsættes af ægtefællen eller af dennes værge  

 eller skifteværge.
Reglerne i § 9, stk. 2, finder tilsvarende  

 anvendelse.
§ 13. Inden 6 måneder efter  

 dødsfaldet skal ægtefællen til skifteretten indlevere en  

 opgørelse over aktiver og passiver, der hører til  

 fællesejet, og over sit fuldstændige særeje.
Nærmere  

 regler om opgørelsens indhold kan fastsættes af  

 justitsministeren.
 Stk. 2. Indgives opgørelsen ikke inden udløbet  

 af den i stk. 1 angivne frist, der om fornødent kan  

 forlænges af skifteretten, kan denne pålægge  

 ægtefællen daglige eller ugentlige bøder, der  

 løber, indtil opgørelsen indgives.
 Stk. 3. Arvingerne har ret til at gøre sig bekendt med  

 opgørelsen.
 Stk. 4. Den efterlevende ægtefælle har pligt til  

 efter skifterettens bestemmelse at meddele oplysninger om dispositioner over  

 det uskiftede bos formue.
 § 14. I det uskiftede bo indgår alt, hvad  

 den efterlevende ægtefælle erhverver, for så vidt det ikke  

 er gjort til fuldstændigt særeje.
 Stk. 2. På rettigheder, som er uoverdragelige eller i  

 øvrigt af personlig art, finder reglerne om uskiftet bo kun anvendelse  

 i den udstrækning, hvori det er foreneligt med de for disse rettigheder  

 særligt gældende regler.
 Stk. 3. Arv eller gave, som tilfalder ægtefællen,  

 indgår dog ikke i det uskiftede bo, såfremt  

 ægtefællen anmoder om skifte inden 3 måneder efter arvens  

 eller gavens modtagelse.
 § 15. Den efterlevende ægtefælle  

 udøver i levende live en ejers rådighed over boet.
Stk. 2. Ved testamente kan ægtefællen kun  

 råde over så stor en del af det uskiftede bo, som ved  

 ægtefællens død falder i arv efter denne.
Inden for denne  

 grænse kan ægtefællen også råde over boets  

 enkelte genstande, for så vidt det ikke strider mod den afdøde  

 ægtefælles bestemmelse i medfør af § 66.
 § 16. Den efterlevende ægtefælle  

 bliver personlig ansvarlig for den afdødes forpligtelser.
 Stk. 2. Må det antages, at den afdødes bo var  

 insolvent, kan den efterlevende ægtefælle eller en kreditor  

 anmode skifteretten om, at boet tages under behandling ved bobestyrer.  

 Imødekommes anmodningen, og opfylder ægtefællen sine  

 forpligtelser efter lov om skifte af dødsboer § 104, hæfter  

 ægtefællen uanset reglen i stk. 1 ikke for den  

 afdødes forpligtelser.
 § 17. Den efterlevende ægtefælle er  

 berettiget til at skifte når som helst.
 Stk. 2. Ved indgåelse af nyt ægteskab eller ved  

 registrering af partnerskab er han forpligtet til at skifte.
§ 18. En efterlevende ægtefælle, der i  

 henhold til § 9, stk. 2, sidder i uskiftet bo med umyndige  

 særlige livsarvinger, har på anmodning pligt til at skifte med  

 dem, efterhånden som de bliver myndige.
Det samme gælder,  

 såfremt en arvings skifteværge på egen hånd har givet  

 samtykke til uskiftet bo og arvingen selv senere fremsætter anmodning  

 om skifte.
Stk. 2. Dør en særlig livsarving, der er umyndig,  

 eller for hvem en værge eller skifteværge efter § 9,  

 stk. 2, har meddelt samtykke til uskiftet bo, har ægtefællen  

 pligt til at skifte med den pågældendes livsarvinger, medmindre  

 disse samtykker i, at skifte undlades.
For mindreårige livsarvinger og  

 livsarvinger, for hvem der er beskikket værge, meddeles samtykke af  

 værgen med skifterettens godkendelse, idet reglerne i § 9,  

 stk. 2, herved finder tilsvarende anvendelse.
§ 19. Har en ægtefælle siddet i  

 uskiftet bo, arver livsarvingerne efter den førstafdøde kun  

 denne, såfremt de overlever den længstlevende  

 ægtefælle eller lever på det tidspunkt, da anmodning om  

 skifte fremsættes.
Ved skifte efter den længstlevende  

 ægtefælles død beregnes der ikke arv efter den  

 førstafdøde til den længstlevende  

 ægtefælle.
Stk. 2. Mellem den førstafdødes arvinger deles  

 arven efter arveforholdene ved den længstlevende ægtefælles  

 død eller på det tidspunkt, da anmodning om skifte  

 fremsættes.
Er der ved den længstlevende ægtefælles  

 død ingen arvinger efter denne, tilfalder hele boet den  

 førstafdødes livsarvinger.
 § 20. Såfremt en arving godtgør, at  

 ægtefællen ved misbrug af sin rådighed over boet  

 væsentligt har formindsket dette eller har fremkaldt nærliggende  

 fare for en sådan formindskelse, eller at ægtefællen har  

 forsømt sin forsørgelsespligt over for arvingen, er  

 ægtefællen pligtig at skifte med denne.
 Stk. 2. Som misbrug af rådighed over boet betragtes  

 navnlig urimeligt forbrug, tegning af en uforholdsmæssig høj  

 livrente samt ydelse af gaver eller andre begunstigelser, der står i  

 misforhold til det uskiftede bos formue.
 § 21. Har ægtefællen ved misbrug af  

 sin rådighed over boet væsentligt formindsket dette, kan  

 arvingerne, når boet skiftes, kræve vederlag derfor af det  

 beholdne bo eller om fornødent for halvdelen af det manglende  

 beløb af ægtefællens fuldstændige særeje.
 § 22. Hvis ægtefællen af boet har  

 givet en gave, der står i misforhold til dets formue, kan en arving  

 kræve gaven omstødt, såfremt gavemodtageren vidste eller  

 burde vide, at giveren sad i uskiftet bo, og at gaven stod i misforhold til  

 boets formue.
Stk. 2. Sag til gavens omstødelse kan kun  

 anlægges, såfremt boet skiftes eller den arving, som vil  

 anlægge sagen, har indgivet anmodning om skifte.
Sagen skal  

 anlægges inden 1 år efter, at arvingen er blevet vidende om  

 gaven, og inden 5 år efter gavens fuldbyrdelse.
 § 23. Ved skifte formodes alt, hvad  

 ægtefællen ejer, at høre til det uskiftede bo.
 § 24. Dør alle livsarvingerne efter den  

 afdøde ægtefælle, overtager den efterlevende  

 ægtefælle uden skifte det uskiftede bo til fri rådighed.  

 Reglerne i § 7, stk. 2 og 3, finder tilsvarende anvendelse.
Kapitel 3 a Overtagelse efter vurdering § 24 a.
Arvingerne er berettigede til for deres  

 arvelod at overtage boets aktiver til vurderingsbeløbet. Ønsker  

 flere arvinger at overtage det samme aktiv, afgøres det ved  

 lodtrækning, hvem der skal have dette.
En arving, fra hvis slægt  

 eller slægtsgren et aktiv stammer, har dog fortrinsret til at overtage  

 dette, såfremt det har særlig erindringsværdi for  

 arvingen.
§ 24 b.
Den efterlevende ægtefælle er  

 berettiget til for sin bos- og arvelod at overtage aktiver, der er  

 fælleseje, til vurderingsbeløbet. Ønsker  

 ægtefællen og en arving at overtage det samme aktiv, har  

 ægtefællen fortrinsret.
 Stk. 2. Overstiger værdien af de aktiver, som den  

 efterlevende ægtefælle ønsker at overtage, den  

 efterlevendes bos- og arvelod, skal den efterlevende desuagtet være  

 berettiget til at overtage aktiverne mod at udbetale det overskydende  

 beløb kontant til de øvrige arvinger.
§ 24 c.
Af den afdødes fuldstændige  

 særeje kan den efterlevende ægtefælle inden for sin arvelod  

 af særejet overtage aktiver til vurderingsbeløbet. Ønsker  

 ægtefællen og en anden arving at overtage det samme aktiv, har  

 ægtefællen fortrinsret.
§ 24 d.
Bestemmelserne i §§ 24 b og 24 c  

 finder ikke anvendelse på aktiver, hvorover den  

 førstafdøde ægtefælle har rådet ved  

 testamente i medfør af § 66.
§ 24 e.
I det omfang arven til afdødes  

 umyndige livsarvinger ikke kan udredes uden afhændelse af fast ejendom  

 eller løsøre, som er nødvendige, for at den efterlevende  

 ægtefælle kan opretholde hjemmet eller sit erhverv, eller uden at  

 ægtefællen berøves andre midler, som er nødvendige  

 herfor, kan skifteretten mod en efter forholdene passende sikkerhed give  

 ægtefællen henstand med udbetalingen af arven, indtil  

 børnene bliver myndige.
Nærmere regler herom fastsættes af  

 justitsministeren.
Kapitel 4 Tvangsarv § 25. Halvdelen af den arvelod, som tilkommer  

 arveladerens livsarvinger og ægtefælle, er tvangsarv.
 § 26. Over tvangsarv kan arveladeren ikke  

 råde ved testamente, medmindre undtagelse har særlig  

 lovhjemmel.
 Stk. 2. En arvelader kan ved testamente give en livsarving  

 fortrinsret til at modtage sin arv i bestemte ejendele.  

 Ægtefællens ret til at overtage aktiver til  

 vurderingsbeløbet berøres ikke heraf.
Kapitel 5 Forlodsret § 27. Arveladerens barn har ret til, såfremt  

 det er nødvendigt for at sikre det passende underhold og uddannelse  

 til dets 21. år, forlods at få udlagt et efter forholdene  

 afpasset beløb.
Ved fastsættelsen af beløbet kan der  

 tages hensyn til, hvilke udgifter arveladeren har afholdt til andre  

 børns uddannelse.
Stk. 2. Forlodsretten kan ikke indskrænkes ved  

 testamente.
Den går forud for anden arv, men fyldestgøres kun af  

 tvangsarv, såfremt boets midler ikke i øvrigt strækker  

 til.
 § 28. Har flere børn forlodsret, og kan  

 boet ikke udrede det samlede beløb, bestemmer skifteretten under  

 hensyn til børnenes behov og forholdene i øvrigt, hvor meget  

 der forlods skal tillægges ét eller flere af  

 børnene.
 § 29. Skifteretten eller bobestyreren skal  

 påse, at forlodsret gøres gældende i boet.
Kapitel 6 Aftaler vedrørende arv samt arveforskud § 30. En arving kan ikke sælge,  

 pantsætte eller på anden måde overdrage den arv, han har i  

 vente.
I denne arv kan der heller ikke søges fyldestgørelse af  

 arvingens kreditorer.
§ 31. En arving kan over for arveladeren mod eller  

 uden vederlag give afkald på sin arveret.
Afkaldet har også  

 virkning for udstederens livsarvinger, medmindre disses arveret er  

 forbeholdt.
 Stk. 2. Afkald kan på samme måde gives over for  

 arveladerens ægtefælle, når denne hensidder i uskiftet  

 bo.
§ 32. Har ægtefællers fælles  

 livsarving erkendt at have modtaget et arveforskud, skal dette, når det  

 er ydet af fælleseje og der skiftes i den længstlevende  

 ægtefælles levende live, så vidt muligt afkortes i arven  

 efter den førstafdøde, medmindre andet er aftalt.
Et af  

 førstafdøde oprettet testamente må vige, for så  

 vidt dette er nødvendigt, for at afkortning kan finde sted.
Den del af  

 forskuddet, som ikke er afkortet i arven efter den førstafdøde,  

 skal afkortes i arven efter den længstlevende.
 Stk. 2. Foranstående regler gælder også for  

 forskud, som ydes af en ægtefælle, der hensidder i uskiftet  

 bo.
 § 33. Hvad en ægtefælle af  

 fælleseje har givet et stedbarn eller dets livsarvinger, afkortes i  

 arven efter den anden ægtefælle, såfremt det er aftalt, at  

 ydelsen skal være forskud på arven efter denne.
§ 34. Ved afkortning lægges arveforskuddets  

 værdi ved modtagelsen til grund.
Under særlige  

 omstændigheder kan der dog afviges herfra.
 Stk. 2. Såfremt et modtaget forskud overstiger  

 arvelodden, skal arvingen ikke betale det overskydende til boet, medmindre  

 han særligt har forpligtet sig hertil.
 Stk. 3. Hvis modtageren af et arveforskud dør  

 før arveladeren, afkortes forskuddet i den arv, som tilkommer  

 arvingens livsarvinger.
§ 35. Arveforskud lægges til boet ved  

 beregningen af arvelodder og tvangsarv.
Kan forskuddet ikke fuldt ud afkortes  

 i modtagerens arv, tillægges der kun et beløb svarende til hans  

 arvelod.
Stk. 2. Når et fællesbo skiftes i den  

 længstlevende ægtefælles levende live, lægges  

 forskuddet også til boet ved beregningen af boslodderne.
Overstiger  

 forskuddet modtagerens arv efter den afdøde ægtefælle samt  

 et til hans arv efter den længstlevende svarende beløb,  

 tillægges kun værdien af disse arvelodder.
Kapitel 7 Udelukkelse og bortfald af arveret § 36. Når en person har begået en  

 forsætlig overtrædelse af straffeloven, som har medført en  

 andens død, kan det ved dom bestemmes, at han fortaber retten til at  

 få arv, der var afhængig af den dræbtes død, og at  

 hans arv efter en anden person ikke må forøges som følge  

 af lovovertrædelsen.
 Stk. 2. Den, der har forsøgt at dræbe en  

 slægtning i opstigende linje, øvet vold mod eller groft  

 fornærmet ham eller truet ham på strafbar måde, kan efter  

 den forurettedes begæring fradømmes retten til arv efter  

 ham.
 Stk. 3. Afgørelse i henhold til stk. 1 og 2 kan  

 træffes ved straffedommen eller under en særlig sag.
 Stk. 4. Den fradømte arveret kan helt eller delvis  

 tilbagegives den dømte ved testamente.
 § 37. Faderen og hans slægt tager ikke arv  

 efter barn uden for ægteskab, såfremt faderen ved avlingen af  

 barnet har begået et forhold, for hvilket han ved dom er kendt skyldig  

 efter borgerlig straffelov §§ 216-223.
 § 38. Ægtefællers indbyrdes arveret  

 bortfalder ved separation og skilsmisse.
 Stk. 2. Dør en af parterne i et omstødeligt  

 ægteskab, arver den anden part ikke, hvis reglerne i § 27,  

 stk. 1 eller 2, i lov om ægteskabs indgåelse og  

 opløsning efter hans begæring bringes til anvendelse, eller  

 dersom sag til ægteskabets omstødelse af det offentlige var  

 anlagt eller ifølge den lov, der var gældende ved  

 ægteskabets indgåelse, skulle have været anlagt.
Kapitel 8 Oprettelse af testamente § 39. Den, der er fyldt 18 år eller har  

 indgået ægteskab, kan ved testamente råde over sine  

 ejendele, jf. dog § 26.
 § 40. Testamente skal oprettes skriftligt og  

 underskrives eller vedkendes for en notar eller for to vidner.
 § 41. Notaren bør i sin påtegning  

 på testamentet afgive erklæring om, hvorvidt testator var i stand  

 til fornuftsmæssigt at oprette testamente, samt anføre andre  

 omstændigheder, som kan være af betydning for testamentets  

 gyldighed.
 Stk. 2. Nærmere regler om notarernes virksomhed  

 fastsættes af justitsministeren.
 § 42. Ved oprettelse af testamente for vidner skal  

 testators underskrift eller vedkendelse ske i samtidig nærværelse  

 af vidnerne, som straks skal skrive deres navne på testamentet.
 Stk. 2. Vidnerne skal være til stede som  

 testamentsvidner efter testators ønske, og de skal have kendskab til,  

 at det er oprettelsen af et testamente, de bevidner.
 § 43. Vidnerne skal være fyldt 18 år.  

 De må ikke på grund af sindssygdom, åndssvaghed,  

 forbigående sindsforvirring eller lignende tilstand mangle  

 forståelse af vidnebekræftelsens betydning.
Stk. 2. En person kan ikke være testamentsvidne,  

 såfremt testamentet indeholder bestemmelser til fordel for ham, hans  

 ægtefælle, forlovede, beslægtede eller besvogrede i op-  

 eller nedstigende linje eller hans søskende eller for personer eller  

 institutioner, til hvilke han ved testamentets oprettelse har en sådan  

 tilknytning, at han har haft særlig interesse i begunstigelsen.
Dette  

 gælder dog ikke, hvis begunstigelsen er ringe og har rimelig grund.
 Stk. 3. At en person er indsat som bobestyrer, udelukker ham  

 ikke fra at være vidne.
 § 44. Den, der på grund af sygdom eller  

 andet nødstilfælde er forhindret i at oprette testamente i  

 overensstemmelse med foranstående regler, kan mundtligt meddele sit  

 testamente i samtidig nærværelse af to vidner eller oprette  

 testamente uden vidner ved et egenhændigt skrevet og underskrevet  

 dokument.
Stk. 2. Ved oprettelse af et mundtligt testamente finder  

 bestemmelserne i § 42, stk. 2, og § 43, stk. 1, 2.  

 punktum, og stk. 2 og 3, anvendelse.
Vidnerne skal snarest muligt  

 nedskrive testamentet og underskrive det således oprettede  

 dokument.
 Stk. 3. Et i medfør af stk. 1 oprettet testamente  

 bortfalder, når der i 3 måneder ikke har været nogen  

 hindring for at oprette testamente i overensstemmelse med § 40.
§ 45. Vidnerne bør i deres påtegning  

 på testamentet angive 1)	deres stilling og bopæl, 2)	tid og sted for underskriften, 3)	om de ved testators underskrift eller vedkendelse af testamentet har  

 været samtidigt til stede efter testators ønske, 4)	om testator var i stand til fornuftsmæssigt at oprette  

 testamente, samt 5)	andre omstændigheder, som kan være af betydning for  

 testamentets gyldighed.
Kapitel 9 Genkaldelse af testamente § 46. En testamentarisk bestemmelse kan genkaldes  

 i testamentsform eller ved, at testator på anden måde utvetydigt  

 tilkendegiver, at den ikke længere skal være gældende.
 Stk. 2. Vil testator i øvrigt gøre forandringer  

 i testamentet, skal det ske i overensstemmelse med reglerne om oprettelse af  

 testamente.
 § 47. Ensidig genkaldelse af et gensidigt  

 testamente skal for at være gyldig meddeles den anden part, medmindre  

 dette af særlige grunde er udelukket.
§ 48. Indeholder et gensidigt testamente mellem  

 ægtefæller bestemmelser om senere fordeling af arven, kan den  

 længstlevende ægtefælle ændre testamentets  

 bestemmelser herom, for så vidt angår sit særeje og  

 halvdelen af det tidligere fællesbo.
Dette gælder dog ikke,  

 såfremt andet er bestemt i testamentet eller klart fremgår af  

 dette.
 § 49. I de i § 38 omhandlede tilfælde  

 skal et testamente, som den ene ægtefælle har oprettet til fordel  

 for den anden ægtefælle, anses for genkaldt, medmindre  

 særlige omstændigheder taler herimod.
 Stk. 2. Det samme gælder, såfremt nogen har  

 oprettet testamente til fordel for sin forlovede og forlovelsen  

 hæves.
Kapitel 10 Om testamenters ugyldighed og anfægtelse § 50. Et testamente er ugyldigt, hvis testator  

 ikke ved oprettelsen opfylder betingelsen i § 39, eller hvis testamentet  

 ikke opfylder formforskrifterne i § 40, jf. §§ 42 og 43, eller  

 § 44.
 § 51. En testamentarisk bestemmelse er ugyldig,  

 såfremt testator ved dens oprettelse på grund af sindssygdom,  

 åndssvaghed, forbigående sindsforvirring eller lignende tilstand  

 manglede evnen til fornuftmæssigt at råde over sine  

 ejendele.
 § 52. En testamentarisk bestemmelse er ugyldig,  

 hvis den er fremkaldt ved tvang, svig eller anden utilbørlig  

 påvirkning eller ved misbrug af testators enfoldighed, svaghedstilstand  

 eller afhængighed.
 § 53. Befandt testator sig ved oprettelsen i en  

 vildfarelse, der var afgørende for hans testamentariske bestemmelse,  

 er denne ugyldig.
 Stk. 2. Har en testamentarisk bestemmelse ved fejlskrift eller  

 anden fejltagelse fået et andet indhold end tilsigtet, skal den dog  

 gennemføres efter sin rette mening, hvis denne kan udfindes.
 § 54. En testamentarisk bestemmelse, der går  

 ud på en anvendelse eller tilintetgørelse af efterladenskaberne,  

 som åbenbart savner fornuftig mening, er ugyldig.
 § 55. Indsigelse mod et testamentes gyldighed kan  

 rejses af enhver, som vil arve, hvis testamentet erklæres  

 ugyldigt.
 § 56. Er testamentet oprettet for en notar, skal  

 hans attestation på testamentet anses som bevis for de af denne  

 omfattede forhold, medmindre særlige omstændigheder giver grund  

 til at betvivle påtegningens rigtighed.
 § 57. Hvis der rejses indsigelse mod gyldigheden  

 af et for vidner oprettet testamente, skal den, der vil påberåbe  

 sig testamentet, ved førelse af testamentsvidnerne eller på  

 anden måde godtgøre, at testamentet er gyldigt oprettet.
 Stk. 2. Har vidnerne i påtegningen attesteret, at der  

 ved oprettelsen er forholdt i overensstemmelse med § 42, skal dette  

 anses for godtgjort, medmindre særlige omstændigheder giver grund  

 til at betvivle påtegningens rigtighed.
Kapitel 11 Båndlæggelse ved testamente § 58. En arvelader kan ved testamente bestemme, at  

 den tvangsarv, som tilfalder en livsarving efter ham, helt eller delvis skal  

 båndlægges, når han finder dette stemmende med arvingens  

 tarv.
 Stk. 2. Er arven af ringe værdi, kan justitsministeren  

 eller den, han bemyndiger dertil, dog fritage for opfyldelse af den af  

 arveladeren trufne bestemmelse om båndlæggelse.
 § 59. Arvingen kan forlange bestemmelsen om  

 båndlæggelse tilsidesat, såfremt han godtgør, at han  

 er i stand til på forsvarlig måde at råde over arven  

 på egen hånd.
 Stk. 2. Båndlæggelsen kan dog ikke ophæves  

 for tiden før arvingens fyldte 25. år.
§ 60. Begæring om tilsidesættelse af  

 en bestemmelse om båndlæggelse skal snarest muligt  

 fremsættes over for skifteretten.
Er arvingen ikke fyldt 25 år,  

 skal begæringen fremsættes snarest muligt, efter at han har  

 opnået denne alder.
 Stk. 2. I boer, der behandles ved bobestyrer, skal  

 erklæring fra bobestyreren så vidt muligt indhentes, inden  

 afgørelsen træffes.
Stk. 3. Skifterettens afgørelse træffes ved  

 kendelse.
Afgørelsen kan foruden af arvingen og bobestyreren  

 indbringes for højere ret af justitsministeren.
 § 61. Tvangsarv kan kun båndlægges i  

 en forvaltningsafdeling, der er knyttet til et pengeinstitut, og som  

 justitsministeren har godkendt dertil.
 Stk. 2. Såfremt arvingen samtykker heri, kan arven med  

 justitsministerens tilladelse båndlægges på anden  

 måde, navnlig i fast ejendom.
 Stk. 3. Justitsministeren fastsætter regler om  

 anbringelse af myndiges båndlagte midler.
 § 62. Når arven er båndlagt, kan  

 arvingen ikke råde over kapitalen i levende live, men alene hæve  

 renten.
Stk. 2. I den båndlagte kapital kan der ikke, så  

 længe arvingen lever, søges fyldestgørelse af hans  

 kreditorer.
Det samme gælder uhævede renter indtil 6  

 måneder efter forfaldsdagen.
Stk. 3. Båndlagt arv er fuldstændigt særeje,  

 medmindre andet er bestemt ved testamente.
Dette gælder, selv om  

 bestemmelsen om båndlæggelse tilsidesættes i medfør  

 af § 59.
 Stk. 4. Skal arvingen yde erstatning eller godtgørelse  

 i anledning af en af ham forsætligt eller uagtsomt forvoldt skade  

 på person eller gods, kan det ved dom bestemmes, at  

 båndlæggelsen ikke skal være til hinder for, at  

 beløbet udredes af de båndlagte midler.
 § 63. Justitsministeren eller den, han bemyndiger  

 dertil, kan tillade, at der sker frigivelse af båndlagt arv, når  

 det er en velfærdssag for arvingen.
§ 64. Indeholder testamentet bestemmelser om  

 udbetaling af den båndlagte arv til fastsat tidspunkt eller ved  

 bestemte begivenheders indtræden, foretages udbetalingen af vedkommende  

 forvaltningsafdeling.
Afhænger det derimod af et skøn, om de i  

 testamentet fastsatte betingelser er opfyldt, kan udbetaling kun ske efter  

 bestemmelse af justitsministeren eller den, han bemyndiger dertil.
§ 65. Arv, som ikke er tvangsarv, kan  

 båndlægges ved testamente.
Bestemmelserne i § 58,  

 stk. 2, og §§ 61-64 finder tilsvarende anvendelse.
Bestemmelserne i  

 § 61, § 62, stk. 1-3, og § 64 kan dog fraviges ved  

 testamente.
Kapitel 12 Andre bestemmelser om testamente § 66. En ægtefælle kan ved testamente  

 råde over enkelte genstande inden for sit særeje.
Stk. 2. Inden for sin boslod kan en ægtefælle  

 testere over ting, som hører til hans bodel.
Han kan dog kun med den  

 anden ægtefælles samtykke testere over 1)	fast ejendom, der tjener til familiens bolig, eller hvortil  

 ægtefællernes eller den anden ægtefælles  

 erhvervsvirksomhed er knyttet, 2)	indbo i det fælles hjem, 3)	den anden ægtefælles arbejdsredskaber.
 § 67. En arvelader kan forpligte sig til ikke at  

 oprette eller genkalde testamente.
Stk. 2. Erklæringen skal afgives under iagttagelse af  

 reglerne i kapitel 8 om oprettelse af testamente.
Er arveladeren umyndig,  

 kræves værgens og statsamtets samtykke.
 § 68. Ved testamente kan ejendele ikke  

 tillægges flere ved testators død ufødte personer efter  

 hinanden.
 § 69. Har testator pålagt en arving en  

 bestemt anvendelse af arven eller indskrænkninger i rådigheden  

 over denne, kan justitsministeren, når hensynet til arvingens tarv  

 taler derfor - navnlig hvis forholdene har forandret sig - tillade  

 sådanne afvigelser fra testamentet, som ikke væsentlig fraviger  

 testationens formål og karakter.
 Stk. 2. Har testator indsat nogen til at påse  

 overholdelsen af sådan forskrift, kan afvigelsen ikke ske uden dennes  

 samtykke, medmindre særlige omstændigheder taler derfor.
Kapitel 13 Dødsgaver § 70. Lovens regler om testamenter finder  

 tilsvarende anvendelse på gaveløfter, der ikke kan gøres  

 gældende, så længe giveren lever, og gaver, der gives  

 på hans dødsleje.
Kapitel 14 Arv som tilfalder staten § 71. Er der ingen arvinger efter loven eller  

 testamente, tilfalder afdødes ejendele staten.
Stk. 2. Justitsministeren kan bestemme, at der ikke skal  

 rejses indsigelse mod et testamente, der ville kunne anfægtes efter de  

 herom gældende regler, men må antages at være udtryk for  

 afdødes sidste vilje.
Justitsministeren kan endvidere under  

 særlige omstændigheder afstå arven til afdødes  

 slægtninge eller til andre, der har stået ham nær, navnlig  

 når han ikke har kunnet oprette testamente, eller formuen  

 hidrører fra en fælles slægtning.
Kapitel 15 Ikrafttrædelsesbestemmelser m.v.
 § 72. Denne lov træder i kraft den 1. april  

 1964.
 § 73. Tidspunktet for arveladerens død er,  

 medmindre andet følger af §§ 75-78, bestemmende for, om loven  

 eller hidtil gældende ret skal anvendes.
 § 74. Såfremt et barn uden for  

 ægteskab er født før 1. januar 1938, bestemmes dets  

 adkomst til arv efter faderen og hans slægt og disses ret til arv efter  

 barnet efter den før det nævnte tidspunkt gældende  

 ret.
 § 75. Reglerne i kapitel 3 anvendes også  

 på uskiftet bo med livsarvinger, selv om den afdøde  

 ægtefælle er død før lovens ikrafttræden.  

 Dette gælder dog ikke § 9, stk. 2, og § 19.
 Stk. 2. Arv eller gave, som er tilfaldet  

 ægtefællen og ved lovens ikrafttræden er indgået i  

 det uskiftede bo, fordi han ikke har begæret skifte inden for den i  

 § 5, stk. 2, i lov nr. 120 af 20. april 1926 om  

 ægtefællers arveret og uskiftet bo fastsatte frist, kan ikke  

 holdes uden for boet, selv om ægtefællen begærer skifte  

 inden udløbet af fristen i nærværende lovs § 14,  

 stk. 3.
 Stk. 3. Sag til omstødelse af gave i medfør af  

 § 22 kan ikke anlægges, hvis den i loven af 20. april 1926  

 § 6, stk. 2, omhandlede frist er overskredet ved lovens  

 ikrafttræden.
 § 76. Arveretlige retshandler som ikke opfylder  

 lovens krav med hensyn til habilitet og form, er gyldige, hvis de er oprettet  

 før lovens ikrafttræden og er i overensstemmelse med hidtil  

 gældende ret.
 Stk. 2. Bestemmelser om arveafkortning, truffet i  

 overensstemmelse med §§ 10-13 i arveforordning af 21. maj 1845, bevarer  

 deres retsvirkning, selv om arveladeren er død efter lovens  

 ikrafttræden.
 § 77. Testamente, som før lovens  

 ikrafttræden er konfirmeret efter arveforordning af 21. maj 1845  

 § 27, 1. punktum, bevarer retsvirkning i henhold til denne bestemmelse,  

 selv om aveladeren er død efter lovens ikrafttræden.
§ 78. Reglerne i kapitel 11 om retsvirkningerne af  

 båndlæggelse anvendes også, når arveladeren er  

 død før lovens ikrafttræden.
Dette gælder dog ikke  

 § 62, stk. 3. Bestemmelsen i § 62, stk. 4, gælder  

 kun krav, som er opstået efter dette tidspunkt.
 Stk. 2. Bestemmelse om båndlæggelse, som  

 før lovens ikrafttræden er konfirmeret efter arveforordning af  

 21. maj 1845 § 28, kan ikke tilsidesættes efter denne lovs  

 § 59, selv om arveladeren er død efter lovens  

 ikrafttræden.
 Stk. 3. Bestemmelse om båndlæggelse for  

 arveladerens enke bevarer sin gyldighed, hvis den er konfirmeret før  

 lovens ikrafttræden, selv om arveladeren er død efter dette  

 tidspunkt.
 § 79. Med hensyn til oprettelse af testamente  

 vedrørende landejendomme har det sit forblivende ved reglerne i  

 forordning af 13. maj 1769 om selveier-bønder og de dem forundte  

 fordele § 5, 1. punktum, forordning af 22. november 1837 angående  

 den selveier-bønder hjemlede testationsfrihed §§ 1-10 og  

 § 12, plakat af 17. marts 1847 samt de senere ændringer i disse  

 bestemmelser og forordning af 21. maj 1845 indeholdende nogle forandringer i  

 lovgivningen om arv §§ 26 og 27, 2. punktum, jf. lov nr. 563 af 4.  

 oktober 1919 om lens, stamhuses og fideikommisgodsers samt de herhen  

 hørende fideikommiskapitalers overgang til fri ejendom § 5,  

 næstsidste stykke.
 § 80. Fra lovens ikrafttræden ophæves:  

 Krigsretsinstruks af 9. marts 1683 § 36, Danske Lov 5-2-12, 5-2-30 og  

 5-2-53, forordning af 5. december 1749 ang. arv, der tilfalder personer, som  

 er optaget i et hospital, Kong Frederik V's søe-krigsartikelsbrev af  

 8. januar 1752 § 977, for så vidt angår testamenter,  

 forordning af 13. maj 1769 om selveier-bønder og de dem forundte  

 fordele § 5, 2. og 3. punktum, forordning af 18. juni 1777, jf. lov nr.  

 258 af 28. juni 1920 § 62, forordning af 22. november 1837  

 angående den selveier-bønder hjemlede testationsfrihed  

 § 11, forordning af 21. maj 1845 indeholdende nogle forandringer i  

 lovgivningen om arv - dog undtaget §§ 26 og 27, 2. punktum - med senere  

 ændringer, lov nr. 276 af 30. juni 1922 om ægteskabs  

 indgåelse og opløsning § 51, lov nr. 120 af 20. april 1926  

 om ægtefællers arveret og uskiftet bo med senere ændring og  

 lov nr. 127 af 15. april 1930 om ikrafttræden af borgerlig straffelov  

 § 14.
§ 80 a.
Regeringen kan indgå overenskomst  

 med andre stater om forholdet mellem dansk og fremmed rets regler om  

 testamenters gyldighed.
Med de øvrige nordiske lande kan regeringen  

 tillige indgå overenskomst om andre spørgsmål  

 vedrørende forholdet mellem danske og andre nordiske landes regler om  

 arv.
De i 1. og 2. punktum nævnte overenskomster finder anvendelse her  

 i riget efter bekendtgørelse i overensstemmelse med de gældende  

 regler.
 Stk. 2. Justitsministeren kan endvidere fastsætte regler  

 om forholdet mellem danske og andre nordiske landes regler om arv.
 § 81. Loven gælder ikke for  

 Færøerne og Grønland, men kan ved kgl. anordning  

 sættes i kraft for disse landsdele med de afvigelser, som de  

 særlige færøske og grønlandske forhold  

 tilsiger.
 Lov nr. 373 af 7. juni 1989 (Lov om ændring af  

 ægteskabsloven, arveloven, straffeloven og lov om afgift af arv og  

 gave)2)  indeholder følgende  

 ikrafttrædelsesbestemmelse:
§ 5 Stk. 1. Loven træder i kraft den 1. oktober 1989.
Stk. 2. (udelades) Lov nr. 396 af 13. juni 1990 (Lov om ændring af  

 straffeloven og retsplejeloven m.v.)3)  

  indeholder følgende ikrafttrædelses- og  

 overgangsbestemmelser:
§ 16 Stk. 1. Loven træder i kraft den 1. juli 1990.
 Stk. 2. § 6, § 7, nr. 4, § 9, nr. 5-11,  

 § 10, nr. 1, og § 13 træder dog først i kraft den 1.  

 oktober 1990.
Stk. 3. (Udelades) Stk. 4. (Udelades) Stk. 5. Tidspunktet for den førstafdøde  

 ægtefælles død er bestemmende for, om den ved § 5  

 fastsatte grænse eller den hidtil gældende grænse i  

 skiftelovens § 62 b, stk. 2, skal anvendes.
§ 17 Bestemmelser om særeje i testamenter, der er oprettet inden lovens  

 ikrafttræden, skal forstås som bestemmelser om  

 skilsmissesæreje, medmindre andet fremgår af  

 omstændighederne.
Dette gælder dog ikke, hvis testator er  

 afgået ved døden inden lovens ikrafttræden, eller hvis den  

 testamentariske bestemmelse er gjort uigenkaldelig.
 Lov nr. 389 af 14. juni 1995 (Lov om ændring af  

 retsplejeloven og forskellige andre love)4)  

  indeholder følgende ikrafttrædelsesbestemmelse:
§ 23 Stk. 1. Loven træder i kraft den 1. januar 1997.
Stk. 2. (Udelades) Lov nr. 384 af 22. maj 1996 (Lov om ændring af  

 arveloven)5)  indeholder følgende  

 ikrafttrædelsesbestemmelse:
§ 2 Stk. 1. Loven træder i kraft den 1. januar 1997.
 Stk. 2. Bestemmelserne i § 7 b, stk. 2-4, som  

 anført ved denne lovs § 1, nr. 1, finder tillige anvendelse ved  

 skifte af uskiftet bo, hvor den førstafdøde  

 ægtefælle er afgået ved døden før den 1.  

 januar 1997.
Justitsministeriet, den 14. august  

 2001 Frank Jensen /Birgit Kleis 1)   Med virkning for perioden 1. januar  

 2001 til 31. december 2001 udgør det i lovens § 7 b, stk. 2,  

 nævnte beløb 170.000 kr., jf. bekendtgørelse nr. 1082 af  

 7. december 2000.
 2)   Lovændringen vedrører §  

 17, stk. 2 (Ændringer som følge af af indførelse af  

 registreret partnerskab).
 3)   Lovændringen vedrører §  

 62, stk. 3, 1. pkt. og § 67, stk. 2, 2. pkt. (Forenkling om modernisering  

 inden for Justitsministeriets område).
 4)   Lovændringen vedrører §  

 61, stk. 3. (Ændringer som følge af  

 værgemålsloven).
 5)   

  Lovændringen vedrører § 7 a, § 7 b, kapitel 3 a, § 26, stk. 2,  

 § 29, § 43, stk. 3, § 60, stk. 2 og 3. (Ændringer som følge af  

 lov om skifte af dødsboer).
