(Den årlige hovedlandevejslov) VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
 § 1.  Ministeren for offentlige arbejder bemyndiges  

 til at foretage projektering til forberedelse og sikring af anlæg af følgende  

 hovedlandevejsstrækninger udbygget som motorveje med de fornødne  

 tilslutninger til det eksisterende vejnet:
 1. En hovedlandevej i forlængelse af Helsingørvejen  

 fra dennes endepunkt ved Brønsholm til Helsingør købstads grænse.
 2. En hovedlandevej fra Helsingørvejen i nærheden af  

 Brønsholm vest om Farum, Tåstrup og Kildebrønde til forbindelse med vest- og  

 sydmotorvejene.
 3. En hovedlandevej fra Farum vest om Hillerød til  

 området ved Hemmingstrup.
 4. En hovedlandevej fra motorringvejen ved Ejby til  

 området øst for Frederikssund.
 5. En hovedlandevej fra Ringvej B 4 ved Klovtofte til  

 omfartsvejen nord om Hedehusene ved Kallerup.
 6. En hovedlandevej fra skovse i forlængelse af den  

 som motorvej anlagte hovedlandevej, Halsskov-Skovse, nord om Sorø og Ringsted  

 med tilslutning ved Ølby til den under udbygning værende  

 hovedlandevejsstrækning København-Ølby.
 § 2.  Ministeren bemyndiges til at foretage  

 projektering til forberedelse og sikring af anlæg af hovedlandevej fra den i  

 § 1, nr. 1, nævnte hovedlandevejsstrækning til planlagt ny statsbanefærgehavn  

 i Helsingør.
 § 3.  Såfremt der i tiden, indtil lovforslag til de i  

 §§ 1-2 nævnte anlæg kan være udarbejdet og vedtaget, projekteres eller  

 udføres bebyggelse eller andre foranstaltninger, der skønnes at ville  

 vanskeliggøre eller væsentligt fordyre en senere gennemførelse af anlæggene,  

 kan ministeren erhverve de arealer m.v., der er fornødne til anlæggenes  

 gennemførelse.
 Stk. 2.  Erhvervelsen kan om fornødent ske ved  

 ekspropriation efter reglerne i lov om fremgangsmåden ved ekspropriation  

 vedrørende fast ejendom.
 Givet på Amalienborg, den 8. juni 1967.
 Under Vor Kongelige Hånd og Segl.
 FREDERIK R.
/Sv.
Horn.
