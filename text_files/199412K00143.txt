Nr LSF 143 Forslag til Lov om DSB Rederi A/S Fremsat af trafikministeren (Jan Trøjborg) den 18. januar 1995 Vedtaget ved tredjebehandling den 28. marts 1995 Lov nr. 231 af 04/04/1995 § 1. Trafikministeren opretter et aktieselskab med DSB som ejer og med en aktiekapital ved stiftelsen på 400 mio. kr.
 Stk. 2. Selskabets navn er DSB Rederi A/S.
 Stk. 3. Aktiekapitalen tegnes ved indskydelse af DSB's  

 rederivirksomhed omfattende færger, havneinstallationer samt de af DSB ejede  

 bygninger og løsøre, der alene anvendes i forbindelse med rederivirksomhed.  

 Havneinstallationer, bygninger og løsøre i Korsør, Nyborg, Halsskov og  

 Knudshoved Havne forbliver dog DSB's ejendom.
 Stk. 4. Endvidere indskydes DSB's aktier i Dampskibsselskabet  

 Øresund A/S og ScandLines A/S.
§ 2 . DSB Rederi A/S' formål er på et forretningsmæssigt grundlag  

 at drive rederivirksomhed.
Selskabet kan tillige drive anden virksomhed, som  

 har en forretningsmæssig sammenhæng med rederivirksomheden.
 Stk. 2. Selskabet kan drive virksomheden i helt eller delvis ejede  

 datterselskaber, i samarbejde med andre virksomheder og under andre navne.
 Stk. 3. Registrering af selskabets rettigheder i Skibsregistret i  

 medfør af § 1, stk. 3, og § 5 kan ske på grundlag af denne lov.
 § 3 . For DSB Rederi A/S gælder lovgivningen om aktieselskaber med  

 de ændringer, der følger af denne lov.
§ 4. Trafikministeren bemyndiges til at sælge op til 25 pct. af  

 aktierne i DSB Rederi A/S.
Der kan tegnes medarbejderaktier.
 § 5. DSB Rederi A/S overtager driften af den færgefart, der  

 udføres af DSB's rederivirksomhed.
 Stk. 2. Selskabet indtræder ved overtagelsen af driften i samtlige  

 DSB's rettigheder og forpligtelser vedrørende rederivirksomhed, jf. dog stk.  

 3 og § 6, stk. 3 og 5.
 Stk. 3. Selskabets forpligtelse til drift af overfarterne  

 Århus-Kalundborg, Esbjerg-Fanø, Kalundborg-Samsø og Bøjden-Fynshav er  

 betinget af, at staten yder betaling herfor.
 § 6. De statstjenestemænd, der ved DSB Rederi A/S' overtagelse af  

 færgedriften gør tjeneste ved DSB's rederivirksomhed, er forpligtet til at  

 gøre tjeneste i DSB Rederi A/S med bevarelse af deres ansættelsesforhold til  

 staten, ligesom selskabet i forhold til DSB er forpligtet til at beskæftige  

 disse.
 Stk. 2. Selskabet tilbyder de i stk. 1 nævnte tjenestemænd, at de  

 inden for en periode på 2 år fra overtagelsen af færgedriften kan overgå til  

 ansættelse i selskabet.
 Stk. 3. Til de tjenestemænd, som ikke ønsker at overgå til  

 ansættelse i selskabet efter stk. 2, udbetaler staten løn m.v. og afholder  

 udgifter til pension i overensstemmelse med reglerne i  

 tjenestemandspensionslovgivningen.
Stk. 4. Selskabet refunderer fra overtagelsen af færgedriften  

 staten de lønninger m.v., der udbetales i henhold til stk. 3, og indbetaler  

 løbende pensionsbidrag til staten for den pensionsalder, tjenestemændene  

 optjener fra overtagelsen.
Pensionsbidragets størrelse fastsættes af  

 finansministeren.
 Stk. 5. Til de tjenestemænd, som selskabet ansætter efter stk. 2  

 med ret til tjenestemandspension, afholder staten udgiften til pension mod,  

 at selskabet løbende indbetaler pensionsbidrag til staten for den  

 pensionsalder, de pågældende optjener under selskabsansættelsen.  

 Pensionsbidragets størrelse fastsættes af finansministeren.
 Stk. 6. De tjenestemænd, der udlånes til selskabet, deltager på  

 lige fod med selskabets medarbejdere ved valg af medarbejderrepræsentanter  

 til selskabets bestyrelse og er på tilsvarende måde valgbare til denne, jf.  

 aktieselskabslovens bestemmelser herom.
 § 7. For andre ansatte end tjenestemænd, der ved DSB Rederi A/S'  

 overtagelse af færgedriften gør tjeneste på færger ved DSB's  

 rederivirksomhed, finder lov om lønmodtageres retsstilling ved  

 virksomhedsoverdragelse anvendelse uanset § 1, stk. 2, i nævnte lov.
 § 8. Sagsakter vedrørende omdannelse af DSB's rederivirksomhed til  

 aktieselskab samt bortsalg af aktier er undtaget fra aktindsigt efter lov om  

 offentlighed i forvaltningen.
 § 9. I lov om DSB, jf. lovbekendtgørelse nr. 352 af 29. maj 1990,  

 som ændret senest ved lov nr. 1093 af 21. december 1994, foretages følgende  

 ændringer:
 1. I § 1, stk. 1, udgår »og på DSB's  

 færgeoverfarter«.
 2. § 1, stk. 3, ophæves.
 3. I § 9, stk. 1, udgår »og på færger«.
 4. I overskriften til § 10 udgår »eller færger«.
 5. I § 10 udgår »eller færger«.
 6. Kapitel 4 ophæves.
 7. I § 43, stk. 1, udgår »og planmæssige  

 færgeforbindelser«.
 8. I § 44, stk. 1, nr. 3, udgår »og færger«.
 9. I § 44, stk. 1, indsættes som nr. 5:
 »5) DSB's færgehavne«.
 § 10. Loven træder i kraft ved bekendtgørelsen i Lovtidende.  

 Trafikministeren fastsætter dog tidspunktet for ikrafttrædelsen af § 5.
Oprindeligt fremsat forslag § 1. Trafikministeren opretter, med DSB som ejer, et aktieselskab med en aktiekapital ved stiftelsen på 400 mio. kr.
 Stk. 2. Selskabets navn er DSB Rederi A/S.
 Stk. 3. Aktiekapitalen tegnes ved indskydelse af DSB's  

 rederivirksomhed, omfattende færger, havneinstallationer samt de af DSB ejede  

 bygninger og løsøre, der alene anvendes i forbindelse med rederivirksomhed.  

 Havneinstallationer, bygninger og løsøre i Korsør, Nyborg, Halsskov og  

 Knudshoved havne forbliver dog DSB's ejendom.
 Stk. 4. Endvidere indskydes DSB's aktier i Dampskibsselskabet  

 Øresund A/S og ScandLines A/S.
§ 2 . DSB Rederi A/S's formål er på et forretningsmæssigt grundlag  

 at drive rederivirksomhed.
Selskabet kan tillige drive anden virksomhed, som  

 har en forretningsmæssig sammenhæng med rederivirksomheden.
 Stk. 2. Selskabet kan drive virksomheden i helt eller delvist  

 ejede datterselskaber, i samarbejde med andre virksomheder, og under andre  

 navne.
 Stk. 3. Registrering af selskabets rettigheder i Skibsregistret i  

 medfør af § 1, stk. 3, og § 5 kan ske på grundlag af denne lov.
 § 3 . For DSB Rederi A/S gælder lovgivningen om aktieselskaber med  

 de ændringer, der følger af denne lov.
§ 4. Trafikministeren bemyndiges til at sælge op til 25 pct. af  

 aktierne i DSB Rederi A/S.
Der kan tegnes medarbejderaktier.
 § 5. DSB Rederi A/S overtager driften af den færgefart, der  

 udføres af DSB's rederivirksomhed.
 Stk. 2. Selskabet indtræder ved overtagelsen af driften i samtlige  

 DSB's rettigheder og forpligtelser vedrørende rederivirksomhed, jf. dog stk.  

 3 og § 6, stk. 3 og 5.
 Stk. 3. Selskabets forpligtelse til drift af overfarterne  

 Århus-Kalundborg, Esbjerg-Fanø, Kalundborg-Samsø og Bøjden-Fynshav er  

 betinget af, at staten yder betaling herfor.
 § 6. De statstjenestemænd, der ved DSB Rederi A/S's overtagelse af  

 færgedriften gør tjeneste ved DSB's rederivirksomhed, er forpligtet til at  

 gøre tjeneste i DSB Rederi A/S med bevarelse af deres ansættelsesforhold til  

 staten, ligesom selskabet i forhold til DSB er forpligtet til at beskæftige  

 disse.
 Stk. 2. Selskabet tilbyder de i stk. 1 nævnte tjenestemænd, at de  

 inden for en periode på 2 år fra overtagelsen af færgedriften kan overgå til  

 ansættelse i selskabet.
 Stk. 3. Til de tjenestemænd, som ikke ønsker at overgå til  

 ansættelse i selskabet efter stk. 2, udbetaler staten løn m.v. og afholder  

 udgifter til pension i overensstemmelse med reglerne i  

 tjenestemandspensionslovgivningen.
Stk. 4. Selskabet refunderer fra overtagelsen af færgedriften  

 staten de lønninger m.v., der udbetales i henhold til stk. 3, og indbetaler  

 løbende pensionsbidrag til staten for den pensionsalder, tjenestemændene  

 optjener fra overtagelsen.
Pensionsbidragets størrelse fastsættes af  

 finansministeren.
 Stk. 5. Til de tjenestemænd, som selskabet ansætter efter stk. 2  

 med ret til tjenestemandspension, afholder staten udgiften til pension mod,  

 at selskabet løbende indbetaler pensionsbidrag til staten for den  

 pensionsalder, de pågældende optjener under selskabsansættelsen.  

 Pensionsbidragets størrelse fastsættes af finansministeren.
 Stk. 6. De tjenestemænd, der udlånes til selskabet, deltager på  

 lige fod med selskabets medarbejdere ved valg af medarbejderrepræsentanter  

 til selskabets bestyrelse og er på tilsvarende måde valgbare til denne, jf.  

 aktieselskabslovens bestemmelser herom.
 § 7. For andre ansatte end tjenestemænd, der ved DSB Rederi A/S'  

 overtagelse af færgedriften gør tjeneste på færger ved DSB's  

 rederivirksomhed, finder lov om lønmodtageres retsstilling ved  

 virksomhedsoverdragelse anvendelse uanset § 1, stk. 2, i nævnte lov.
 § 8. Sagsakter vedrørende omdannelse af DSB's rederivirksomhed til  

 aktieselskab samt bortsalg af aktier er undtaget fra aktindsigt efter lov om  

 offentlighed i forvaltningen.
 § 9. I lov om DSB, jf. lovbekendtgørelse nr. 352 af 29. maj 1990,  

 som ændret senest ved lov nr. 1093 af 21. december 1994, foretages følgende  

 ændringer:
 1. I § 1, stk. 1, udgår: »og på DSBs  

 færgeoverfarter«.
 2. § 1, stk. 3, ophæves.
 3. I § 9, stk. 1, udgår: »og på færger«.
 4. I overskriften til § 10 udgår: »eller færger«.
 5. I § 10 udgår: »eller færger«.
 6. Kapitel 4 ophæves.
 7. I § 43, stk. 1, udgår: »og planmæssige  

 færgeforbindelser«.
 8. I § 44, stk. 1, nr. 3), udgår: »og færger«.
 9. I § 44, stk. 1, indsættes som nr. 5:
 »5) DSB's færgehavne«.
 § 10. Loven træder i kraft ved bekendtgørelsen i Lovtidende.  

 Trafikministeren fastsætter dog tidspunktet for ikrafttræden af § 5.
Bemærkninger til lovforslaget Almindelige bemærkninger 1. Baggrunden for lovforslaget Regeringen, Venstre og Det Konservative Folkeparti indgik i november 1994  

 en rammeaftale for DSB for perioden 1995-98. Dette lovforslag skal ses som  

 led i udmøntningen af denne aftale, hvorefter DSB's rederivirksomhed skal  

 omdannes til et aktieselskab.
Herved sikres en klar adskillelse fra DSB's  

 økonomi og dermed grundlag for, at DSB Rederi A/S konkurrerer på lige vilkår  

 med private rederivirksomheder, ligesom selskabet på et forretningsmæssigt  

 grundlag kan igangsætte nye aktiviteter.
 Forslaget skal også ses på baggrund af den betydelige omstillingsproces,  

 DSB's rederivirksomhed står overfor i de kommende år i takt med  

 ibrugtagningen af de faste forbindelser over Storebælt og Øresund samt på et  

 senere tidspunkt eventuelt etableringen af en fast forbindelse over Femer  

 Bælt.
 Det vil indebære afvikling af betydelige færgeaktiviteter og et betydeligt  

 antal arbejdspladser i DSB's rederivirksomhed og i det privatejede DSB  

 Færgerestauranter & tax-free shops A/S, der i henhold til kontrakter med  

 DSB forestår cateringvirksomheden m.v. på færgerne.
 Denne afviklingsproces stiller krav til DSB om at sikre effektiv og  

 økonomisk sejlads med fuld kapacitet helt frem til den sidste dag samtidig  

 med, at afvikling af de mange arbejdspladser forberedes og gennemføres.
DSB's rederivirksomhed har i dag med sine medarbejdere, skibe og systemer  

 en omfattende erfaring inden for færgedrift, som under de rette rammer kan  

 danne udgangspunkt for fortsat rederivirksomhed og dermed indtjening og  

 fortsat beskæftigelse.
Mulighederne for den nævnte omstillingsproces  

 forbedres betydeligt, såfremt der gives adgang til at udnytte de  

 forretningsmæssige muligheder, der måtte være for nye aktiviteter.  

 Omstillinger, tilpasninger og rekruttering af nye medarbejdere lettes hermed,  

 og erfaring og kapitalapparat vil fortsat kunne udnyttes.
En sådan strategi, der giver adgang til supplerende forretningsudvikling,  

 vil skulle udmøntes i intensiv konkurrence med en række internationale  

 rederivirksomheder og forudsætter derfor en fuld forretningsorientering af  

 DSB's rederiaktiviteter fremover.
Det peger på aktieselskabsformen som det  

 bedste grundlag for rederivirksomhedens fremtidige virke.
De svenske og tyske  

 statsbaner har ligeledes gennem de seneste år udskilt deres  

 rederivirksomheder i selskaber (SweFerry AB og DFO GmbH).
2. DSB's rederivirksomhed Med 25 færger, hvoraf de 5 er chartrede, og 300 afgange i døgnet forbinder  

 DSB's rederivirksomhed det danske jernbane- og motorvejsnet, betjener en  

 række større øsamfund og varetager en stor del af færgetrafikken mellem  

 Danmark og Tyskland samt Danmark og Sverige.
Hertil kommer den tidligere  

 færge »Sjælland«, der søges bevaret som museumsfærge.
DSB's rederivirksomhed fungerer som en selvstændig virksomhed i DSB og  

 beskæftiger i dag ca. 2.700 medarbejdere.
Heraf er ca. 60 beskæftiget i det  

 centrale rederi, ca. 2.130 i selve færgefarten, mens ca. 500 er beskæftiget  

 ved overfartsområderne.
Cateringvirksomheden (restauranter, cafeterier,  

 kiosker og tax-free salg) varetages under en forpagtningsaftale af det  

 private aktieselskab DSB Færgerestauranter & tax-free shops A/S, som  

 beskæftiger ca. 2.000 personer.
Færgefarten blev oprindelig oprettet med henblik på at forbinde  

 jernbanenettet mellem Jylland og øerne, mellem øerne indbyrdes og mellem  

 Danmark og udlandet.
DSB's jernbanefærgeoverfarter omfatter i dag ruterne  

 Korsør-Nyborg, Københavns FrihavnHelsingborg (DanLink),  

 Helsingør-Helsingborg, Rødby-Puttgarden og Gedser-Warnemunde, idet der på de  

 tre sidstnævnte overfarter også overføres biler.
 Disse overfarter er suppleret med biloverfarterne Halsskov-Knudshoved,  

 Bøjden-Fynshav, Esbjerg-Fanø, Kalundborg-Århus og Kalundborg-Samsø.
 Anlæg og ofte også drift af de fleste af DSB's færgeruter er - eller har  

 været - reguleret med særlig lov, hvoraf særligt kan fremhæves følgende:
 - Lov nr. 20 af 27. april 1881 om en dampfærgeforbindelse over Store Bælt  

 m.v. (Korsør-Nyborg).
 - Lov nr. 36 af 27. april 1900 om forskellige anlæg og erhvervelser for  

 statsbanerne, der indeholder bemyndigelse til anlæg af to færgelejer i Gedser  

 og anskaffelse af to færger til færgeoverfarten (Gedser -Warnemunde).
 - Lov nr. 673 af 27. december 1918 om statens overtagelse af  

 Esbjerg-Nordby Færgeri (Fanø-Esbjerg). Ved akt. nr. 300 af 24. marts 1977 er  

 færgeriet fra 1. april 1977 overført fra Post- og Telegrafvæsenet til DSB.
 - Lov nr. 193 af 7. juni 1958 om etablering af jernbane- og  

 automobilfærgefarten over Femer Bælt, udgående fra Rødby Havn, med tilhørende  

 jernbane- og motorvejsforbindelser (Rødby-Puttgarden). I tilknytning hertil  

 blev der indgået en overenskomst mellem Danmark og Tyskland om udbygning af  

 de fornødne anlæg på begge sider af Femer Bælt med det formål at påbegynde  

 såvel jernbane- som biltrafikken på overfarten.
 - Lov nr. 223 af 11. juni 1954 om etablering af en ny færgefart over Store  

 Bælt (Halsskov-Knudshoved).
 - Lov nr. 179 af 25. maj 1962 om flytning af Fåborg-Mommark færgeruten til  

 Bøjden-Fynshav.
 - Lov nr. 199 af 9. april 1986 om etablering af en færgefart til  

 overførsel af gods mellem Københavns Frihavn og Helsingborg  

 (DanLink-forbindelsen).
 - Lov nr. 221 af 4. april 1990 om udbygning af færgeterminalen i Helsingør  

 (Helsingør-Helsingborg).
 - Lov nr. 430 af 13. juni 1990 om salg af færgerne »Peder Pårs«  

 og »Niels Klim« (Kalundborg-Århus), hvorefter der er en  

 forpligtelse til opretholdelse af besejlingen frem til tidspunktet for  

 åbningen af Storebæltsforbindelsens vejdel.
 DSB's rederivirksomhed har endvidere fra 1979 drevet overfarten mellem  

 Kalundborg og Samsø. Før dette tidspunkt blev Samsø besejlet som led i ruten  

 Kalundborg-Samsø-Århus, som DSB i 1914 overtog fra DFDS.
 Endelig driver DSB en helårsrute mellem Halsskov og Kiel, der blev åbnet i  

 1993. Denne overfart var tidligere besejlet som sommerrute i 1984 og 1990.
 Overfarterne Kalundborg-Århus, Kalundborg-Samsø, Bøjden-Fynshav og  

 Esbjerg-Fanø kan i dag ikke drives på et kommercielt grundlag, og  

 overfarterne opretholdes således under hensyn til deres samfundsmæssige  

 betydning.
Helsingør-Helsingborg overfarten forestås af et dansk-svensk  

 samsejlingsselskab.
Ved akt. nr. 270 af 1. juni 1990 gav Finansudvalget  

 således tilslutning til, at DSB sammen med det svenske selskab SFL (senere  

 SweFerry AB), der ejes af de svenske jernbaner, etablerede et dansk  

 aktieselskab SFL-DSB A/S, der senere fik navnet ScandLines A/S, med hjemsted  

 i Helsingør.
Under dette selskab er oprettet to helejede datterselskaber:  

 ScandLines Danmark A/S og ScandLines Sverige AB.
DSB og SweFerry AB  

 udchartrer bemandede færger til ScandLines A/S, der ikke har egne færger.
Østersøoverfarterne drives ligeledes i et samarbejde.
DSB har indgået  

 aftale herom med DFO GmbH, der er ejet af de tyske jernbaner.
 Endvidere ejer DSB alle aktier i Dampskibsselskabet Øresund A/S (DSØ), der  

 med 8 katamaranfærger dels driver to ruter mellem København og Malmø  

 (Flyvebådsruten samt »Shoppinglinien«) i eget regi dels udchartrer  

 bemandede færger til henholdsvis DSB InterCity (Århus-Kalundborg), SAS  

 (Københavns Lufthavn-Malmø) samt Landskrona kommune (København-Landskrona).
Endvidere deltager DSØ i et »pool-samarbejde« med SweFerry AB om  

 driften af overfarten Dragør-Limhamn.
Overfartens aktiver og passiver,  

 herunder dens tre færger, indgår med 50 pct. i DSØ's regnskab og 50 pct. i  

 SweFerry's, ligesom overfartens overskud/underskud deles ligeligt mellem de  

 to parter og indgår i disses regnskaber.
 Rederivirksomhedens produktion i perioden 1990 til 1993 fremgår af  

 følgende tabel:
*) Pbe betyder personbilenheder.
Busser og lastbiler omregnes til pbe for  

 at give et sammenligneligt billede af kapacitetsudnyttelsen.
 ) Den 4. november 1991 overgik Helsingør-Helsingborg til det aktieselskab,  

 Scandlines A/S, DSB rederi driver i lige samarbejde med SweFerry.
3. Aktieselskabets virksomhed Selskabet stiftes efter lovforslaget ved indskydelse af DSB's  

 rederivirksomhed, og selskabet overtager driften af den færgefart, der  

 udføres af DSB's rederivirksomhed, med de rettigheder og forpligtelser, der  

 knytter sig til denne virksomhed.
 Fortsat drift af DSB's nuværende overfarter, herunder de overfarter der  

 forestås af ScandLines A/S og Dampskibsselskabet Øresund A/S, er således  

 kernen i det nye selskabs virke, men der vil ske afvikling af en række  

 færgeoverfarter i de kommende år, når de faste forbindelser over Storebælt og  

 Øresund åbner.
Selskabet skal således alene videreføre jernbaneoverfarterne mellem Korsør  

 og Nyborg og mellem København og Helsingborg (DanLink), indtil forbindelserne  

 åbner.
Indtil dette tidspunkt er selskabet forpligtet til at løse opgaverne  

 for DSB's passager- og godsvirksomhed mod en årlig betaling fra DSB.
Kontrakterne herom tager udgangspunkt i fuld omkostningsdækning, således  

 at jernbanetrafikken ikke subsidieres af selskabet eller omvendt.
Det samme  

 vil gælde vedrørende overfarterne Helsingør-Helsingborg, Rødby-Puttgarden og  

 Gedser-Warnemunde.
Overfartsopgaverne for DSB på sidstnævnte overfart  

 indstilles i oktober 1995, hvor persontog vil blive overført via Rødby.
Selskabet er ligeledes forpligtet til at opretholde sejladsen på  

 biloverfarten Halsskov-Knudshoved, indtil Storebæltsforbindelsens  

 vejforbindelse er ibrugtaget.
Dette sker efter de principper, der har ligget  

 til grund for DSB's hidtidige opgaveløsning.
Denne overfart er en afgørende  

 del af samfundets vejinfrastruktur, og det er derfor af stor samfundsmæssig  

 interesse, at den opretholdes i fuldt omfang helt frem til åbningstidspunktet  

 for den faste forbindelse.
Samtidig er indtjeningen på overfarten en  

 væsentlig del af den økonomiske basis for den udvikling og konsolidering af  

 rederivirksomheden, som er grundlaget for supplerende forretningsaktivitet og  

 beskæftigelse.
Overfarterne Kalundborg-Århus, Kalundborg-Samsø, Bøjden-Fynshav og  

 Esbjerg-Fanø kan med den nuværende besejling ikke drives på et kommercielt  

 grundlag.
Selskabet vil derfor efter lovforslaget alene være forpligtet til  

 at opretholde disse overfarter, såfremt staten yder betaling herfor.
Forpligtelsen til opretholdelse af disse overfarter og det økonomiske  

 ansvar i forbindelse hermed forudsættes derfor fortsat at påhvile staten.
Der  

 vil blive indgået kontrakter mellem DSB og DSB Rederi A/S om videreførelsen  

 af de nævnte 4 ruter og om betalingen herfor.
Kontrakten for så vidt angår  

 Kalundborg-Århus overfarten vil ophøre samtidig med åbningen af  

 Storebæltsforbindelsens vejdel.
For de tre øvrige overfarter vil kontrakterne  

 have en varighed frem til og med år 2000, hvorefter der sker udbud af den  

 fortsatte sejlads.
DSB's betaling for den fortsatte besejling må anses for  

 omfattet af statsstøttebegrebet i EF-traktatens artikel 92, og  

 Europa-Kommissionen skal derfor notificeres om denne ordning, som skal  

 godkendes, inden den sættes i værk.
Som følge af den nævnte afvikling inden for de kommende år af betydelige  

 færgeaktiviteter og dermed afvikling af et betydeligt antal arbejdspladser  

 bør selskabet, ud over varetagelsen af ovennævnte overfartsopgaver, have  

 mulighed for at etablere sig på nye markeder og herunder også operere  

 færgeruter uden for de områder, der traditionelt har været DSB's geografiske  

 virkefelt, nemlig indenlandsk færgefart og færgefart mellem Danmark og de  

 umiddelbare nabolande.
Sådanne nye ruter vil altså kunne tage form af  

 ruteetablering mellem to tredjelande.
Der lægges endvidere op til udvikling af nye produkter.
Det vil sige, at  

 rederiet gradvis kan gå ind i sejladsopgaver og tilknyttede forretninger, som  

 ligger udover de korttidsfærgeruter, der i dag er rederiets primære  

 forretningsgrundlag.
 En fælles forudsætning for udviklingen af nye markeder og nye produkter  

 vil i en række tilfælde være etablering af samarbejdsrelationer med  

 indenlandske eller udenlandske samarbejdspartnere, typisk i  

 datterselskabsform og eventuelt med anvendelse af udenlandsk tonnage og  

 arbejdskraft.
I takt med etableringen af nye kunderelationer, nye markeder og i forhold  

 til konkurrenter og samarbejdspartnere kan det vise sig hensigtsmæssigt, at  

 selskabet også kan drive forretning under andre navne.
Rederiets officielle  

 navn kan derfor suppleres hermed.
4. Personaleforhold Af de knap 2.700 medarbejdere, der var beskæftiget i rederivirksomheden  

 pr. 1. januar 1994, var knap 900 ansat på overenskomst, medens 1.790 var  

 tjenestemænd.
Pr. 1. januar 1995 ventes antallet af tjenestemandsansatte at  

 være godt 1.700.
For det overenskomstansatte personale gælder bestemmelserne i lov om  

 lønmodtageres retsstilling ved virksomhedsoverdragelse.
Dette vil også gælde  

 søfartspersonalet, uanset at virksomhedsoverdragelsesloven ikke finder  

 anvendelse på søgående skibe, jf. lovens § 1, stk. 2.
 De nuværende tjenestemænd i DSB's rederivirksomhed bevarer ved selskabets  

 overtagelse af færgedriften deres ansættelsesforhold i DSB, idet de samtidig  

 forpligtes til varigt at lade sig udlåne til at gøre tjeneste i selskabet.  

 Selskabet skal imidlertid ifølge lovforslaget tilbyde de pågældende  

 tjenestemænd overgang til ansættelse i selskabet på særlige personlige  

 vilkår, jf. nedenfor.
Indtil selskabets ansættelsestilbud måtte være accepteret, eller hvis  

 tilbuddet ikke accepteres, udbetaler DSB fortsat løn, eventuel rådighedsløn  

 og efterindtægt af løn mod refusion fra selskabet.
Endvidere indbetaler DSB  

 mod refusion fra selskabet pensionsbidrag til Finansministeriet, der afholder  

 udgifterne til pension i overensstemmelse med reglerne i  

 tjenestemandspensionslovgivningen.
 DSB-ansatte tjenestemænd, der på udlånsbasis er beskæftiget som  

 søfartspersonale eller som landpersonale ved Storebælt ved den etapevise  

 ibrugtagning af Storebæltsforbindelsen, og som på det tidspunkt er mellem 58  

 og 69 år, kan få fremregnet pensionsalderen til det 70. år, såfremt de  

 pensioneres i umiddelbar tilknytning til de driftsindskrænkninger, der finder  

 sted som følge af forbindelsens etablering, jf. tekstanmærkning 67 til 1995  

 finanslovens § 36.
De tjenestemænd, der overgår til ansættelse i selskabet og herefter  

 modtager løn fra dette, vil have ret til rådighedsløn m.v. ved  

 stillingsbortfald, hvilket især kan blive aktuelt i forbindelse med åbningen  

 af den faste forbindelse over Storebælt og den deraf følgende nedlæggelse af  

 overfarterne Korsør-Nyborg, Halsskov-Knudshoved og Århus-Kalundborg.
DSB's  

 prognoser for afgangen af tjenestemænd fra rederiet viser, at selv uden  

 etablering af nye ruter/aktiviteter, vil selskabets personalebehov stort set  

 svare til antallet af udlånte tjenestemænd og tjenestemænd, der overgår til  

 ansættelse i selskabet.
For tjenestemænd, der overgår til ansættelse i selskabet, opretholdes  

 endvidere en pensionsdækning efter tjenestemandspensionslovgivningen, hvilket  

 svarer til ordningen i forbindelse med omdannelsen af bl.a. statsvirksomheden  

 Postgiro til aktieselskab.
Under samme forudsætninger som for de udlånte  

 tjenestemænd vil tjenestemænd, der overgår til ansættelse i selskabet, kunne  

 få fremregnet pensionsalderen ved pensionering i forbindelse med ibrugtagning  

 af den faste Storebæltsforbindelse, jf. ovenfor.
På forslag til finanslov for  

 1996 vil tekstanmærkning 67 blive korrigeret i overensstemmelse hermed.
 Pensionsbidraget for tjenestemænd, der overgår til ansættelse i selskabet,  

 indbetales af selskabet til Finansministeriet, der ligesom for de udlånte  

 tjenestemænd afholder udgifterne til pension i overensstemmelse med reglerne  

 i tjenestemandspensionslovgivningen.
 Efter lovforslaget etableres DSB Rederi A/S med en kapitalstruktur,  

 således at selskabet under de skærpede konkurrencevilkår vurderes at kunne  

 overleve med de særlige økonomiske forpligtelser i relation til personalet.
 5. Økonomiske forhold m.v.
Selskabets ureviderede åbningsbalance er foreløbigt opgjort til 2.315 mio.  

 kr. pr. 1. januar 1995. Åbningsbalancen indeholder forventede beløb, der i  

 væsentligt omfang er baseret på skøn, hvorfor beløbene vil ændre sig frem til  

 den endelige åbningsbalance.
Eksterne revisorer har bekræftet, at der med den  

 forudsatte kapitalstruktur og på grundlag af de udarbejdede driftsbudgetter  

 kan udarbejdes sædvanlig vurderingsberetning, og at åbningsbalancen for  

 selskabet forventes at kunne forsynes med revisionspåtegning uden forbehold.
 Til åbningsbalancen skal knyttes følgende bemærkninger, idet der i øvrigt  

 henvises til bemærkningerne til § 1:
a Værdien af selskabets 21 skibe - 1.252 mio. kr. - er i henhold til  

 aktieselskabslovens § 6 opgjort til anslået markedspris.
Beløbet er baseret  

 på højeste beløb inden for et af en uafhængig mægler angivet interval for  

 markedsværdien pr. oktober 1994.
a Selskabet overtager begrænsede aktiver i DSB's havne.
Det drejer sig om  

 egentlige terminalbygninger med naturligt tilhørende arealer samt visse løse  

 havneinstallationer (forsyningstårne, færgeklapper o.l.). Ejendomsretten til  

 selve havneanlæggene, færgelejer og arealer forbliver hos DSB.
 a Selskabet overtager DSB's aktier i ScandLines A/S (50 pct. af  

 aktiekapitalen) samt DSB's aktier i Dampskibsselskabet Øresund A/S (100 pct.  

 af aktiekapitalen).
 a Egenkapitalen udgør 800 mio. kr., fordelt på aktiekapital på 400 mio.  

 kr. og overkursfond på 400 mio. kr.
a Der hensættes 150 mio. kr. til omstilling m.v. i forbindelse med  

 afvikling af Storebæltsoverfarterne og Århus-Kalundborg overfarten som følge  

 af ibrugtagningen af Storebæltsforbindelsen.
Det drejer sig primært om  

 omkostninger til fastholdelse, rekruttering m.v. af personale.
I det omfang,  

 der ikke bliver behov for den fulde hensættelse, vil den ikke anvendte del i  

 1999 kunne indtægtsføres og herefter anvendes til konsolidering eller  

 udbytte.
 a Der forudsættes pr. 1. januar 1995 stiftet en gæld til DSB på 1.200 mio.  

 kr. (stiftertilgodehavende), som forudsættes indfriet senest 31. december  

 1995. Beløbet samt forrentningen heraf indbetales til DSB.
Selskabet betaler sædvanlig lønsumsafgift for så vidt angår de  

 medarbejdere, der ansættes i selskabet.
Derimod indebærer lovgivningen, at  

 der ikke skal betales lønsumsafgift for udlånte tjenestemænd.
Med henblik på  

 at skabe lige konkurrencevilkår i forhold til private rederier vil selskabet  

 imidlertid årligt indbetale et beløb til DSB, som modsvarer lønsumsafgiften,  

 som om at de pågældende tjenestemænd var ansat i selskabet.
Selskabet forudsættes etableret med en soliditet, der afspejler såvel  

 niveauet i øvrige sammenlignelige passagerrederier som de specielle vilkår  

 for DSB Rederi A/S.
Rederiet står således overfor en gradvis iværksættelse af  

 forretningsudviklingsaktiviteter, som vil indebære en kommerciel risiko.  

 Hertil kommer, at der ikke mindst som følge af den høje gennemsnitsalder for  

 rederiets skibe må imødeses væsentlige udgifter til ombygninger til  

 opfyldelse af øgede sikkerhedskrav samt skibsanskaffelser, hvortil der kræves  

 en betydelig medfinansiering i form af egenkapital.
Selskabets egenkapital foreslås derfor i stiftelsessituationen som nævnt  

 at udgøre 800 mio. kr., svarende til en soliditet ved stiftelsen på ca. 35  

 pct.
Det vil være op til selskabets bestyrelse over for generalforsamlingen  

 at indstille en udbyttebetaling, der under hensyntagen til selskabets  

 investeringsplaner, kapitalbehov og finansielle stilling er i  

 overensstemmelse med udviklingen i selskabets resultat.
 6. Statsfinansielle konsekvenser m.v.
 Omdannelsen af DSB's rederivirksomhed til aktieselskab forudsættes at være  

 neutral for DSB.
 Senest med udgangen af 1995 indbetales som anført ovenfor et beløb på  

 1.200 mio. kr. samt forrentning heraf til DSB, som via korrektion af DSB's  

 bevilling på tillægsbevillingsloven for 1995 tilfalder statskassen.
 Omdannelsen ventes - baseret bl.a. på selskabets foreløbige åbningsbalance  

 pr. 1. januar 1995, finansloven for 1995 med det deri forudsatte  

 aktivitetsniveau, budgetterede kontrakter mellem DSB og DSB Rederi A/S samt  

 den nævnte korrektion - at have følgende bevillingsmæssige konsekvenser for  

 DSB (inclusive budgetteret udbytte fra selskabet):
Da opgørelsen er foreløbig, vil den efterfølgende blive justeret bl.a.  

 efter det faktiske tidspunkt for selskabets stiftelse og konsekvenserne heraf  

 optaget på efterfølgende bevillingslove.
Såfremt den endelige åbningsbalance  

 medfører betydende ændringer i de opgjorte beløb vil Folketingets  

 Finansudvalg blive orienteret herom.
 Endvidere vil der på de årlige tillægsbevillingslove blive optaget en  

 udgiftsbevilling til dækning af moms for DSB som følge af selskabsdannelsen.  

 Udgiften er statsfinansiel neutral, idet den modsvares af en tilsvarende  

 indtægt under Told- og skattestyrelsen.
 Ud over ovennævnte bevillingsmæssige konsekvenser for DSB vil omdannelsen  

 af DSB rederi til aktieselskab have en række andre konsekvenser af betydning  

 for statsfinanserne, hvoraf kan nævnes:
 Indbetalingen af de 1.200 mio. kr. til statskassen i 1995 medfører, at  

 renteudgiften på statsgælden reduceres.
Ikke udloddet overskud akkumuleres i selskabet med værdistigning på  

 selskabets aktier til følge.
I 1998 forudsættes som anført solgt 25 pct. af  

 aktierne.
 Selskabet vil endvidere skulle betale selskabsskat til staten af årets  

 overskud samt moms og øvrige afgifter.
 Selskabet vil ikke være dækket af statens selvforsikring, hvorved staten  

 sparer udgifter til havarier m.v. i forbindelse med DSB's rederivirksomhed.
 Staten undgår at skulle finansiere eventuel fremtidig tonnagefornyelse.
 Staten undgår omstillingsomkostninger i forbindelse med  

 Storebæltsforbindelsens etablering, jf. hensættelsen hertil på ialt 150 mio.  

 kr. i selskabets åbningsbalance.
 DSB's personaletal vil blive reduceret svarende til de  

 overenskomstansatte, der flyttes over, samt de tjenestemænd, der vælger at  

 overgå til ansættelse i selskabet.
 Der forudses herudover ingen økonomiske eller administrative konsekvenser.
7. Miljømæssige konsekvenser Forslaget har ingen miljømæssige konsekvenser.
8. Erhvervsøkonomiske konsekvenser Forslaget indebærer, at selskabet konkurrerer på fair og lige vilkår med  

 private rederiselskaber.
9. Høring Lovforslaget har været sendt til høring hos Statsministeriet,  

 Justitsministeriet, Finansministeriet og Erhvervsministeriet.
Det er samtidig  

 med fremsættelsen sendt til høring hos berørte organisationer, hvis  

 udtalelser vil blive oversendt til Folketingets Trafikudvalg ledsaget af de  

 kommentarer, som udtalelserne måtte give anledning til.
Bemærkninger til lovforslagets enkelte bestemmelser Til § 1 Efter lovforslaget stiftes aktieselskabet med en aktiekapital på 400 mio.  

 kr., hvor aktierne ejes af staten ved DSB.
Efter bestemmelserne i stk. 3 og 4  

 indskydes DSB's rederivirksomhed og DSB's aktier i Dampskibsselskabet Øresund  

 A/S og ScandLines A/S som betaling for de aktier, der tegnes (apportindskud).
De indskudte aktiver og passiver er opgjort til en foreløbig anslået værdi  

 pr. 1. januar 1995, og der skal derfor i forbindelse med stiftelsen  

 udarbejdes en revideret åbningsbalance.
Selskabets eksterne revisor  

 udarbejder sædvanlig vurderingsberetning i henhold til aktieselskabsloven.
Værdien af overtagne skibe er skønnet til 1.252 mio. kr., mens værdien af  

 inventar, varebeholdninger, likvider samt overtagne tilgodehavender er  

 skønnet til ialt ca. 302 mio. kr.
Værdien af finansielle aktiver er opgjort  

 til ca. 123 mio. kr.
Beløbet inkluderer aktier i DSØ A/S og ScandLines A/S,  

 jf. bestemmelsen i stk. 4.
DSB's rederivirksomhed besejler i dag følgende DSB-ejede havne: Halsskov,  

 Knudshoved, Rødby Færgehavn og Gedser, hvortil kommer DSB-ejede havneafsnit i  

 Korsør og Nyborg havne.
Endvidere besejles en række øvrige havne, som ikke er  

 ejet af DSB.
Og endelig besejler ScandLines A/S, som er 50 pct. ejet af DSB,  

 såvel DSB's havneanlæg som statshavnen i Helsingør.
Det forudsættes, at samtlige DSB's aktiver i havne, der ikke er ejet af  

 DSB, og som er knyttet til den nuværende rederivirksomhed, overtages af DSB  

 Rederi A/S.
Det drejer sig bl.a. om et opmarchareal i Kalundborg Havn.
I  

 Korsør overtager selskabet endvidere en ejendom i Korsør  

 (»Færgegården«), der er udlejet til DSB Færgerestauranter &  

 tax-free shops A/S.
I de af DSB ejede havne forudsættes selskabet generelt at overtage de  

 særlige havneinstallationer, der er relateret til færgerne, dvs.  

 færgeklapper, forsyningstårne m.v.
Endvidere forudsættes selskabet at  

 overtage de terminalbygninger m.v. med naturligt tilhørende arealer, der i  

 dag anvendes i forbindelse med rederivirksomheden, og som er matrikuleret  

 eller vil kunne matrikuleres.
Selskabet overtager således ikke selve  

 havneanlæggene, herunder lejer og opmarcharealer, der forbliver DSB's  

 ejendom.
Der opnås herved en ordning, der principielt svarer til ordningen i  

 statshavnene.
Selskabet vil fremover have mulighed for at etablere nye anlæg  

 i DSB's havne for egen regning.
For besejlingen af havnene betales havneafgifter til DSB på lige vilkår  

 med andre rederier.
I det omfang enkelte bygninger, som benyttes til  

 rederivirksomheden, ikke kan udmatrikuleres og dermed forbliver DSB's  

 ejendom, betaler selskabet for benyttelsen leje til DSB på markedsvilkår.
I DSB's havneafsnit i Korsør og Nyborg havne samt i havnene Halsskov og  

 Knudshoved forudsættes de særlige havneinstallationer m.v. dog at forblive  

 DSB's ejendom, hvilket har sammenhæng med, at færgeoverfarterne på Storebælt  

 indstilles i løbet af få år.
Det forudsættes videre, at selskabet ikke  

 betaler havneafgift, men i stedet betaler samtlige udgifter til drift og  

 vedligeholdelse af disse havne.
 Værdien af overtagne arealer og bygninger anslås samlet til ca. 143 mio.  

 kr., medens værdien af overtagne havneinstallationer er skønnet til ca. 93  

 mio. kr.
 Endelig er rederivirksomhedens »goodwill« på baggrund af en  

 vurdering af selskabets indtjeningsevne værdisat til 400 mio. kr.
 De samlede aktiver udgør således alt i alt ca. 2.315 mio. kr.
Til passiverne hører bl.a. forpligtelserne i § 5 i lovforslaget.
Det  

 drejer sig bl.a. om feriepengeforpligtelser og opsparet overarbejde, som er  

 ansat til en værdi af 140 mio. kr.
 Til ekstraordinære omkostninger i forbindelse med afviklingen af  

 overfarterne Korsør-Nyborg, Halsskov-Knudshoved og Århus-Kalundborg som følge  

 af etableringen af Storebæltsforbindelsen hensættes et beløb på 150 mio. kr.
 Endvidere er der hensat 25 mio. kr. i en omstruktureringsfond til diverse  

 ekstraordinære omkostninger i forbindelse med omdannelsen til aktieselskab,  

 f.eks. omregistrering af færgerne, anskaffelse af edb-udstyr til kørsel af  

 nyt regnskabssystem m.v.
 DSB indskyder ovennævnte aktiver og passiver, der netto udgør en værdi på  

 2 mia. kr., som apportindskud i selskabet og modtager som betaling herfor  

 alle aktierne i det nye selskab, nominelt 400 mio. kr., anslået indre værdi  

 800 mio. kr., samt et stiftertilgodehavende på 1,2 mia. kr., som skal være  

 indfriet senest 31. december 1995.
 Størrelsen af selskabets aktiekapital samt størrelsen af overkursfonden er  

 fastlagt ud fra et ønske om at etablere det nye selskab med en  

 kapitalstruktur, der muliggør, at selskabet kan drives forretningsmæssigt,  

 samt afspejler såvel niveauet i sammenlignelige passagerrederier som de  

 specielle vilkår for DSB Rederi A/S.
 DSB rederis eksterne revisor har ud fra den valgte kapitalstruktur og de  

 af DSB rederis ledelse udarbejdede budgetter m.v. vurderet, at selskabet kan  

 drives på forretningsmæssige vilkår.
Til § 2 Lovforslaget indebærer, at DSB Rederi A/S kan virke på samme grundlag som  

 private rederivirksomheder, og der vil derfor ikke blive stillet statsgaranti  

 for de lån og andre forpligtelser, selskabet optager og påtager sig efter  

 stiftelsen.
Selskabet bør derfor have fri adgang til at tilpasse sine aktiviteter  

 efter de forretningsmæssige og markedsmæssige forhold, og selskabet kan drive  

 anden virksomhed, der har en forretningsmæssig sammenhæng med  

 rederivirksomheden.
Selskabet kan drive virksomhed i helt eller delvist ejede  

 datterselskaber og kan indgå forskellige former for samarbejde med andre  

 virksomheder.
Selskabet kan drive virksomhed under andre navne.
 Kerneområdet for rederiets aktiviteter er Danmark og tilstødende farvande,  

 men rederiet kan også operere internationalt i form af ruteetablering mellem  

 to tredjelande.
Antallet af bestyrelsesmedlemmer fastsættes i vedtægterne og vælges,  

 bortset fra medarbejdervalgte medlemmer, på generalforsamlingen.
Bestyrelsen  

 vil blive sammensat af såvel personer med indsigt og erfaring i rederidrift  

 som personer med anden forretningsmæssig og ledelsesmæssig ekspertise.
 Efter stk. 3 kan DSB Rederi A/S' indtræden i rettigheder vedrørende DSB  

 rederivirksomheds skibe registreres på grundlag af denne lov og således ske  

 uden yderligere oprettelse af dokumenter.
Til § 3 For selskabet gælder lovgivningen om aktieselskaber med de ændringer, der  

 følger af denne lov, hvilket alene har betydning for så vidt angår de udlånte  

 tjenestemænds ret til at deltage i medarbejdervalg af bestyrelsesmedlemmer,  

 jf. lovforslagets § 6, stk. 6. For så vidt angår medarbejdernes  

 repræsentation i bestyrelsen vil det i vedtægterne blive sikret, at de  

 pågældende indtræder i bestyrelsen snarest muligt efter selskabets stiftelse.
 Det vil af selskabets vedtægter fremgå, at statslige ansatte, der er valgt  

 på generalforsamlingen i kraft af statens stemmer, under hensyntagen til  

 fondsbørslovens bestemmelser kan videregive oplysninger, der er af væsentlig  

 betydning for den danske stats varetagelse af sine interesser, til respektive  

 minister.
 Endvidere vil der, indtil der sælges aktier i selskabet, i vedtægterne  

 blive fastsat bestemmelser om selskabets adgang til optagelse af lån udover  

 de lån, der optages i forbindelse med stiftelsen af selskabet.
Til § 4 Selskabet stiftes med en aktiekapital, hvor aktierne ejes af staten ved  

 DSB.
I rammeaftalen for DSB for perioden 1995-1998 er det imidlertid  

 forudsat, at der i 1998 foretages salg af indtil 25 pct. af aktierne i  

 selskabet, og efter bestemmelsen bemyndiges trafikministeren til at sælge  

 denne andel af aktierne.
De nærmere vilkår for salget vil blive forelagt  

 Finansudvalget til godkendelse.
 I forbindelse med salget kan der af de ansatte tegnes medarbejderaktier.  

 Baggrunden herfor er ønsket om at stimulere motivationen hos medarbejderne og  

 fremme deres opbakning af selskabet.
 Adgang til at erhverve medarbejderaktier vil alene tilkomme medarbejdere,  

 der har etableret et fast ansættelsesforhold til DSB Rederi A/S, og ikke de i  

 § 6, stk. 1 og 3, nævnte udlånte tjenestemænd.
Til § 5 Ved overtagelsen af færgedriften i forbindelse med stiftelsen af selskabet  

 indtræder dette efter bestemmelsen i stk. 2 i samtlige DSB's rettigheder og  

 forpligtelser vedrørende rederivirksomhed.
Det omfatter også  

 kontraktsgrundlaget for samarbejdet med DSB Færgerestauranter og tax-free  

 shops A/S.
Det vil således være bestyrelsen i DSB Rederi A/S, som tager  

 stilling til spørgsmålet om udbud af disse opgaver.
Debitorskiftet indebærer, at selskabet skal opfylde de forpligtelser, som  

 selskabet overtager fra staten.
Opfylder selskabet derfor - mod forventning -  

 ikke de forpligtelser, som overtages fra staten, og kan kreditorerne ikke  

 opnå fyldestgørelse for deres krav i selskabets formue, vil staten normalt  

 ikke være frigjort for sine forpligtelser, medmindre kreditorerne efter  

 almindelige formueretlige regler i det hele må anses at have accepteret alene  

 at holde sig til selskabet som ny medkontrahent (debitor).
DSB Rederi A/S skal således fuldt ud respektere alle vilkår i kontrakter,  

 overenskomster, lejeaftaler m.v., som er indgået af DSB for så vidt angår  

 rederivirksomheden, ligesom selskabet indtræder i samtlige DSB's rettigheder  

 på området.
Selskabet indtræder i rettigheder og pligter i forhold til det  

 personale, der på overtagelsestidspunktet gør tjeneste i DSB's  

 rederivirksomhed, jf. lov om lønmodtageres retsstilling ved  

 virksomhedsoverdragelse.
Derimod overtager selskabet ikke statens  

 forpligtelser overfor udlånte tjenestemænd, jf. lovforslagets § 6, stk. 3, og  

 heller ikke statens pensionsforpligtelser over for tjenestemænd, der overgår  

 til ansættelse i selskabet, jf. lovforslagets § 6, stk. 5.
 Til selskabets forpligtelser hører bl.a. feriepengeforpligtelser og  

 forpligtelser i relation til opsparet overarbejde.
 I forbindelse med debitorskiftet fra DSB til selskabet kan det i øvrigt  

 blive aktuelt at gennemføre visse praktiske ændringer i kontrakter m.v. efter  

 aftale med kontraktsparterne.
Det følger videre af bestemmelsen i stk. 2, at selskabet er forpligtet til  

 at overtage færgedriften.
Dette skal ske i overensstemmelse med de  

 bestemmelser, der gælder for færgedriften.
Omdannelsen af DSB's  

 rederivirksomhed indebærer derfor ikke umiddelbart nogen ændringer i de  

 færgeopgaver, der i dag forestås af DSB.
Jernbaneoverfarten mellem Korsør og Nyborg og biloverfarten mellem  

 Halsskov og Knudshoved fortsætter således driften indtil åbningen af  

 jernbane- og vejforbindelsen over Storebælt.
DanLink-ruten for godsvogne  

 mellem København og Helsingborg fortsætter indtil åbningen af  

 Øresundsforbindelsen.
Færgeoverfarten mellem Helsingør og Helsingborg, der i  

 dag forestås af ScandLines A/S med færger, der bl.a. er udchartret af DSB,  

 videreføres også efter åbningen af Øresundsforbindelsen.
DSB Rederi A/S vil  

 ligeledes skulle videreføre overfarten mellem Rødby og Puttgarden i et  

 dansk-tysk samarbejde.
Overfarten Gedser-Warnemunde har tidligere været benyttet til overførsel  

 af såvel godstog som persontog, men siden januar 1994 er godstrafikken  

 overflyttet til Rødby-Puttgarden overfarten.
Fra oktober 1995 vil de  

 internationale persontog også blive overført via Rødby, hvorefter overfarten  

 alene vil være en overfart for passagerer og køretøjer.
Det samme gælder den  

 sejlads, som DSB's rederivirksomhed udfører på forsøgsbasis mellem Gedser og  

 Rostock.
Disse ruter, der drives i et dansk-tysk samarbejde, vil derfor kun  

 blive videreført, såfremt selskabet finder, at der er et kommercielt grundlag  

 herfor.
Det bemærkes, at et privat rederi driver færgefart mellem Gedser og  

 Tyskland.
De resterende færgeoverfarter (Kalundborg-Århus, Kalundborg-Samsø,  

 Bøjden-Fynshav og Esbjerg-Fanø) er det med nuværende serviceniveau og  

 takstpolitik ikke muligt at drive på et kommercielt grundlag.
Det følger af  

 bestemmelsen i stk. 3, at DSB Rederi A/S kun er forpligtet til at drive disse  

 ruter, såfremt staten yder betaling til selskabet for den fortsatte sejlads.
Dette indebærer, at det egentlige ansvar for opretholdelsen af disse ruter  

 fortsat påhviler staten og dermed også den økonomiske forpligtelse i  

 forbindelse hermed.
For så vidt angår overfarten Kalundborg-Århus er denne  

 forpligtelse tidsbegrænset, idet det er forudsat, at denne rute alene  

 opretholdes i sin nuværende form indtil åbningen af Storebæltsforbindelsens  

 vejdel i 1998.
Det er derfor hensigten, at der skal indgås kontrakter mellem DSB og DSB  

 Rederi A/S om videreførelse af de nævnte ruter og om betalingen herfor, idet  

 disse kontrakter tidsmæssigt vil gælde frem til og med år 2000 med undtagelse  

 af overfarten Kalundborg-Århus.
Herefter udbydes besejlingen af de tre  

 samfundsmæssigt begrundede overfarter mellem Kalundborg-Samsø, Bøjden-Fynshav  

 og Esbjerg-Fanø.
 Indgåelse af disse kontrakter, hvorefter der ydes betaling i form af et  

 driftstilskud til ruternes opretholdelse, vil være omfattet af  

 statsstøttebegrebet i EF-traktatens artikel 92, og Europa-Kommissionen skal  

 derfor underrettes herom med henblik på Kommissionens godkendelse af  

 ordningen, førend denne kan træde i kraft.
Til § 6 I DSB's rederivirksomhed er der pr. 1. januar 1995 ansat godt 1.700  

 tjenestemænd, der ved selskabets overtagelse af rederidriften bevarer deres  

 ansættelsesforhold til DSB, idet de samtidig forpligtes til varigt at gøre  

 tjeneste i rederiselskabet på udlånsbasis.
Enkelte af disse medarbejdere er  

 ansat i overordnede chefstillinger.
Disse forudsættes ved selskabsdannelsen  

 at overgå til ansættelse i selskabet på individuelle kontrakter.
De øvrige tjenestemænd, omfattende fortrinsvis navigatører, maskinmestre  

 og skibsassistenter bevarer i følge bestemmelsen i stk. 1 deres hidtidige  

 ansættelsesstatus som statstjenestemænd, men er som nævnt fremover forpligtet  

 til som udlånt fra staten varigt at gøre tjeneste i rederiselskabet.
Under  

 denne tjeneste har de som hidtil pligt til at tåle forandringer i deres  

 stillinger, jf. tjenestemandslovens § 12.
Forpligtelsen for tjenestemændene til at gøre tjeneste i DSB Rederi A/S  

 indebærer ikke i sig selv forflyttelse af tjenestemændene.
Der er tale om en  

 strukturomlægning af DSB's rederivirksomhed, som ikke medfører væsentlige  

 ændringer i driftsform og opgaver, ligesom tjenestemændene efter omdannelsen  

 bevarer deres hidtidige opgaver og funktioner, jf. dog foran vedrørende  

 tjenestemændenes pligt til at tåle visse forandringer i deres stillinger  

 efter tjenestemandslovens § 12.
 Det bemærkes herved, at tjenestemændene ikke vil blive pålagt at gøre  

 tjeneste i datterselskaber som nævnt i § 2, stk. 2, idet dette alene vil ske  

 på frivillig basis.
For udlånte tjenestemænd refunderer selskabet i følge bestemmelsen i stk.  

 4 DSB udgifterne til løn, rådighedsløn/ventepenge og efterindtægt af løn.  

 Selskabet refunderer endvidere DSB's pensionsbidrag til staten (p.t. 15%) for  

 den pensionsoptjening, som tjenestemændene opnår under udlånet til selskabet.  

 Pensionen til de udlånte tjenestemænd betales af staten.
Pensionsbidragets  

 størrelse og forudsætninger fastsættes af finansministeren.
DSB Rederi A/S kan ikke bringe udlånet til ophør, medmindre DSB kan  

 tilbyde de pågældende tjenestemænd anden passende stilling.
I så fald vil DSB  

 være forpligtet til at tage tjenestemændene tilbage.
 Dette vil have praktisk betydning i tilfælde, hvor der som følge af ophør  

 med sejlads på ruter bliver tale om stillingsbortfald i rederiselskabet.
 Hvis tjenestemændene i sådanne tilfælde ikke kan tilbydes anden passende  

 stilling i DSB Rederi A/S eller i DSB, aktualiseres pligten for  

 rederiselskabet til at udrede rådighedsløn/ventepenge.
Videre avancement for udlånte tjenestemænd forudsætter, at de overgår til  

 ansættelse i selskabet.
Der kan dog ske generelle og gruppevise  

 omklassificeringer samt oprykninger i automatiske lønforløb samtidig med, at  

 de pågældende opretholder deres ansættelsesmæssige status som tjenestemænd.
 I henhold til bestemmelsen i stk. 2 skal DSB Rederi A/S snarest efter  

 selskabets overtagelse af rederidriften tilbyde de udlånte tjenestemænd  

 ansættelse i rederiselskabet på særlige personlige vilkår, herunder at de  

 pågældende ikke kan omfattes af kollektive konflikter.
 Tilbuddet vil endvidere, såfremt de berørte parter ikke aftaler andet - ud  

 over bibeholdelse af retten til pension efter tjenestemandspensionsloven -  

 indeholde opretholdelse af følgende løn- og ansættelsesvilkår:
 a Ansatte bevarer retten til ventepenge/rådighedsløn, jf. reglerne i  

 tjenestemandslovens § 32, og i tilknytning hertil også tjenestemandens  

 pligter som anført i tjenestemandslovens § 12.
 a Ansatte vil med hensyn til pligter og disciplinære forhold blive  

 omfattet af regler svarende til tjenestemandslovens §§ 10-12 samt 20-24.  

 Kollektiv overtrædelse af § 10 behandles af Tjenestemandsretten i medfør af  

 tjenestemandslovens § 53, stk. 5. I det omfang Tjenestemandsretten ikke er  

 kompetent hertil, behandles sådanne sager i en særlig voldgift, der  

 sammensættes og fungerer efter samme principper som Tjenestemandsretten.
 a Reglen om lønforskrivning i tjenestemandslovens § 57, hvorefter  

 tjenestemænd kan give transport på løn til låneinstitutter, opretholdes for  

 tjenestemænd, der ansættes i DSB Rederi A/S.
 a Landpersonalet ved Storebæltsoverfarterne og søfartspersonalet bevarer  

 retten til at få fremregnet pensionsalderen ved pensionering i forbindelse  

 med ibrugtagning af den faste forbindelse over Storebælt.
 Inden for en periode på 2 år fra selskabets overtagelse af rederidriften  

 kan de udlånte tjenestemænd vælge at overgå til ansættelse i selskabet.
DSB Rederi A/S afholder, jf. ovenfor, ud over løn til de tjenestemænd, der  

 overgår til ansættelse i selskabet, også udgifter til eventuel  

 rådighedsløn/ventepenge til disse medarbejdere.
Selskabet kan aftale med de  

 pågældende medarbejdere, at disse vil være forpligtet til at overtage  

 passende tjenestemandsstillinger i DSB, såfremt de bliver overtallige i  

 aktieselskabet.
Dette forudsætter dog, at DSB kan anvise sådanne  

 tjenestemandsstillinger.
Med hensyn til pensionsudgifterne for de tjenestemænd, der overgår til  

 ansættelse i selskabet, forholder det sig som ved de udlånte tjenestemænd,  

 dvs. at staten afholder udgifterne til tjenestemandspension, mod at  

 rederiselskabet betaler pensionsbidrag (p.t. 15 %) for den pensionsoptjening,  

 som de pågældende opnår under deres ansættelse i selskabet.
Pensionen  

 beregnes som om den pågældende fortsat var statstjenestemand udlånt til  

 selskabet.
Pensionsbidragets størrelse og forudsætninger fastsættes af  

 finansministeren.
Pension betales således også i disse tilfælde af staten - uanset om  

 afskedigelse måtte have sin baggrund i alder, sygdom, uegnethed eller i  

 stillingsbortfald i rederiselskabet.
Forud for uansøgt afsked skal  

 Finansministeriet høres om den pågældendes krav på pension.
For de tjenestemænd, der overgår til ansættelse i selskabet, bevares  

 muligheden for at få fremregnet pensionsalderen, såfremt de pensioneres i  

 umiddelbar tilknytning til de driftsindskrænkninger, der finder sted som  

 følge af etablering af den faste forbindelse over Storebælt, jf. de  

 almindelige bemærkninger.
På forslag til finanslov for 1996 vil  

 tekstanmærkning 67 til finanslovens § 36 blive korrigeret i overensstemmelse  

 hermed.
Accepterer tjenestemændene ikke ansættelsestilbuddene inden for perioden  

 på 2 år, forbliver de udlånt til rederiselskabet, jf. dog foran om eventuel  

 tilbageførsel til DSB.
Senere eventuel overgang til ansættelse i selskabet  

 vil herefter ske på almindelige overenskomstvilkår.
Efter aktieselskabslovgivningen er det kun medarbejdere, der er ansat i  

 aktieselskaber, der har valgret og kan være valgbare til hvervet som  

 medarbejderrepræsentant i selskabets bestyrelse.
De tjenestemænd, der udlånes  

 fra DSB til DSB Rederi A/S, er dermed afskåret fra at have indflydelse på  

 spørgsmålet om medarbejderrepræsentation i selskabets bestyrelse og fra at  

 blive indvalgt som repræsentant for medarbejderne.
Under hensyn til at de pågældende tjenestemænd reelt er medarbejdere i  

 selskabet, der også i alle praktiske henseender bortset fra det formelle  

 ansættelsesforhold er de pågældendes arbejdsgiver, synes det rimeligt at give  

 dem denne indflydelse på ledelsen af deres arbejdsplads på lige fod med  

 selskabets øvrige medarbejdere.
Lovforslagets § 6, stk. 6, indeholder derfor  

 en bestemmelse om, at udlånte tjenestemænd på lige fod med selskabets  

 medarbejdere har ret til at vælge medarbejderrepræsentanter til selskabets  

 bestyrelse og er valgbare til bestyrelsen.
Til § 7 Lov nr. 111 af 21. marts 1979 om lønmodtageres retsstilling ved  

 virksomhedsoverdragelse finder ikke anvendelse på søgående skibe, jf. lovens  

 § 1, stk. 2.
 Lovforslaget indebærer, at lov om lønmodtageres retsstilling ved  

 virksomhedsoverdragelse også finder anvendelse for overenskomstansatte, der  

 ved DSB Rederi A/S' overtagelse af færgedriften gør tjeneste på færger ved  

 DSB's rederivirksomhed, uanset om disse færger er DSB's egne færger eller  

 chartrede færger.
 I tilslutning hertil gælder bestemmelsen i sømandslovens § 14, stk. 2,  

 hvorefter en sømand kan kræve afsked, hvis skibet overtages af en anden dansk  

 reder og sømanden på forespørgsel af skibsføreren snarest meddeler, at han  

 ikke ønsker at fortsætte tjenesteforholdet hos den nye reder.
Til § 8 DSB Rederi A/S skal fungere under privatretlige former og frie  

 konkurrencemæssige vilkår.
Af konkurrencemæssige hensyn foreslås det derfor,  

 at sager og dokumenter vedrørende omdannelsen og salg af aktier er undtaget  

 fra aktindsigt efter lov om offentlighed i forvaltningen.
Til § 9 De foreslåede ændringer er en konsekvens af, at DSB's rederivirksomhed  

 udskilles som et selvstændigt aktieselskab.
Selskabet vil herefter ikke mere  

 være omfattet af lov om DSB.
Dette indebærer, at selskabet på de områder, der  

 hidtil har været omfattet af lov om DSB, vil være undergivet den lovgivning,  

 der gælder for andre rederiaktieselskaber.
Til nr. 1 og 6 Befordringer på rederiets overfarter vil være omfattet af  

 befordringsbestemmelser, som rederiet selv fastsætter.
Sølovens regler vil  

 gælde for ansvar for skader på passagerer, motorkøretøjer og gods, der  

 befordres lokalt på de enkelte overfarter.
Rederiets ansvar for passagerer, der som led i en jernbanerejse foretager  

 rejser med tog, der overføres på rederiets overfarter, reguleres som hidtil  

 efter jernbaneerstatningsloven.
Denne lov finder ifølge retspraksis  

 anvendelse under passagerers ophold i tog, ud- og indstigning af tog samt når  

 jernbanepassagerer kommer til skade under benyttelse af færgens naturlige  

 adgangsveje til og fra toget.
For så vidt angår gennemgående passager- og godsbefordringer mellem DSB's  

 jernbanestrækninger og rederiets overfarter vil der blive indgået nærmere  

 aftaler mellem DSB og rederiet.
Aftalerne vil indebære, at kunderne  

 undergives samme befordringsregler som i dag.
Ved betaling af erstatning for  

 skader på gods og indskrevet bagage vil de i lov om DSB fastsatte ansvars- og  

 erstatningsbestemmelser således fortsat skulle lægges til grund på samme måde  

 som i dag.
Til nr. 2 og 3 Regler på disse områder vil blive fastsat i rederiets  

 befordringsbestemmelser.
Til nr. 4 og 5 Fremover gælder sølovens regler om ansvar for tab eller skade, der opstår  

 som følge af forsinkelse i forbindelse med befordringen af passagerer.
Til nr. 7 De gældende regler om frirejsebefordring på DSB færgeoverfarter ophæves.  

 Mellem selskabet og DSB kan der indgås aftale om frirejsebefordring,  

 hvorefter sådanne ydes på overfarterne i samme omfang som i dag.
Til nr. 8 og 9 Rederiets færger vil ikke mere være omfattet af begrebet »DSB's  

 område«.
Derimod vil DSB's færgehavne fortsat være omfattet af DSB's  

 område, hvilket det findes hensigtsmæssigt at præcisere.
Til § 10 Det foreslås, at tidspunktet for ikrafttræden af forslagets § 5, der  

 omhandler DSB Rederi A/S' overtagelse af færgedriften m.v., fastsættes af  

 trafikministeren, hvorved bemærkes, at Europa-Kommissionen som tidligere  

 anført skal godkende den i § 5, stk. 3, omhandlede ordning inden den sættes i  

 værk.
Baggrunden for bestemmelsen er, at det er nødvendigt, at der på  

 tidspunktet for overtagelsen er etableret det selskabsretlige grundlag, som  

 efter aktieselskabslovgivningen skal være til stede, for at det nye selskab  

 kan varetage sine forpligtelser under det fulde selskabsansvar.
Dette  

 forudsætter blandt andet oprettelse af stiftelsesdokument, udfærdigelse af  

 selskabets vedtægter, afholdelse af en konstituerende generalforsamling, valg  

 af bestyrelse m.v. for DSB Rederi A/S.
Endvidere skal der være tilvejebragt  

 den fornødne forsikringsdækning til afløsning af den statslige  

 selvforsikringsordning, som DSB's rederivirksomhed hidtil har været omfattet  

 af.
 Forberedelsen af selskabets oprettelse vil i videst muligt omfang foregå  

 sideløbende med behandlingen af lovforslaget, således at selskabets faktiske  

 overtagelse af driften af rederivirksomheden kan effektueres snarest muligt  

 efter lovens ikrafttræden.
