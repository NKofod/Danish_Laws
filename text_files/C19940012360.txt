1. Indledning Ved lov nr 292 af 27. april 1994 om aktindsigt i miljøoplysninger er der  

 sket en gennemførelse af Rådets direktiv nr. 90/313/EØF om fri adgang til  

 miljøoplysninger.
Når der ligger et direktiv til grund for en lov, skal denne altid  

 fortolkes ud fra direktivets bestemmelser.
Loven og direktivet er optrykt som  

 bilag 1 og 2.
Direktivets væsentligste bestemmelser har længe været gældende i Danmark i  

 medfør af offentlighedsloven og forvaltningsloven, der også gælder  

 miljøoplysninger.
Der er dog tre punkter, hvor der er en forskel.
For det første giver direktivet ret til aktindsigt i miljøoplysninger hos  

 en videre kreds end i den danske lovgivning.
For det andet fastsætter  

 direktivet en absolut frist på 2 måneder inden for hvilken, der skal være  

 truffet afgørelse i en sag om aktindsigt.
Og for det tredje kan retten til  

 aktindsigt i miljøoplysninger efter direktivet ikke begrænses af, hvornår  

 disse oplysninger er tilvejebragt eller af andre særlige regler, som  

 tilfældet er efter offentlighedsloven og forvaltningsloven.
 Lov om aktindsigt i miljøoplysninger fastsætter kun de ændringer som er  

 nødvendige for at gennemføre direktivet og henviser på alle områder til de  

 gældende regler i offentlighed- og forvaltningsloven.
 Det betyder, at det er de pågældende loves almindelige betingelser, der i  

 øvrigt finder anvendelse på aktindsigt i miljøoplysninger, herunder de  

 begrænsninger i og undtagelserne fra den almindelige adgang til aktindsigt  

 efter offentlighedsloven og for parters vedkommende efter forvaltningsloven.
 Når loven henviser til forvaltningsloven skyldes det, at parters adgang  

 til aktindsigt i miljøoplysninger fortsat skal reguleres efter  

 forvaltningsloven, hvilket klart må fremgå, hvis man skal undgå  

 retsusikkerhed om, hvilket regelsæt der skal bruges i forbindelse med parters  

 aktindsigt i miljøoplysninger.
2. Formål Disse vejledende udtalelser har til formål at gøre offentligheden i  

 almindelighed, samt myndigheder og de virksomheder, der ikke før har været  

 forpligtet til at give aktindsigt, opmærksom på reglerne.
 I det følgende belyses forskellige spørgsmål i forbindelse med reglernes  

 anvendelse:
Hvad er en miljøoplysning? Hvilke myndigheder og virksomheder skal give aktindsigt i  

 miljøoplysninger? Hvem har ret til aktindsigt? Fremgangsmåden ved anmodning om aktindsigt.
 Fremgangsmåden ved meddelelse af aktindsigt.
Hvornår kan en anmodning om aktindsigt afslås? Hvornår finder reglerne om aktindsigt i offentlighedsloven og  

 forvaltningsloven ikke anvendelse? Hvilke krav stilles der til afgørelsen af en sag om aktindsigt? Klage over en afgørelse om aktindsigt.
 Betaling for aktindsigt i miljøoplysninger.
 Tvivlsspørgsmål.
 Da loven i vidt omfang henviser til reglerne i offentlighedsloven og  

 forvaltningsloven, henvises der under de enkelte punkter til de mere  

 udførlige vejledninger fra Justitsministeriet om disse love, som det må  

 anbefales at bruge. ( Vejledning om lov om offentlighed i forvaltningen,  

 Justitsministeriet 1986 og Vejledning om forvaltningsloven,  

 Justitsministeriet 1986).
3. Hvad er en miljøoplysning? 3.1 Generelt Miljøoplysninger defineres i § 3 i overensstemmelse med direktivet.  

 Opremsningen af de former, oplysningerne kan foreligge i, er ikke udtømmende.  

 Det vil sige, at fremtidens eventuelle ny måder at opbevare data på også vil  

 være omfattet af loven.
 Ordlyden skal fortolkes i overensstemmelse med forvaltningslovens  

 dokumentbegreb, således at miljøoplysningerne skal foreligge på et medie og  

 ikke omfatter f. eks. fysiske prøver.
 Efter direktivet defineres miljøoplysninger som oplysninger »til  

 rådighed«.
 Ordlyden »til rådighed« må forstås således, at der kun er pligt  

 til at give aktindsigt og ikke til at foretage en behandling af  

 oplysningerne.
3.2. Har det betydning, hvornår miljøoplysningen er tilvejebragt? I modsætning til offentlighedsloven og forvaltningsloven er der ret til  

 aktindsigt i miljøoplysninger uanset, hvornår disse er tilvejebragt.
4. Hvilke myndigheder og virksomheder skal give  

 aktindsigt i miljøoplysninger? Alle myndigheder, virksomheder m.v., som er omfattet af  

 offentlighedsloven, er også omfattet af lov om aktindsigt i miljøoplysninger.  

 Se nærmere offentlighedslovens § 1.
 Direktivet giver endvidere adgang til aktindsigt hos organer med  

 offentligt ansvar for miljøet og underlagt offentlig kontrol (art. 6).  

 Omfanget af dette begreb i direktivet, som ikke tidligere er kendt i dansk  

 ret eller i EU-retten, kan ikke fastlægges entydigt.
Det antages, at alle virksomheder har indflydelse på miljøet og dermed har  

 et ansvar for miljøet, hvorefter denne betingelse ikke får en selvstændig  

 betydning.
Efter lovens forarbejder omfatter det nu virksomheder, der ikke er  

 i hel eller delvis konkurrence med andre virksomheder i ind- og udland og,  

 hvor det offentlige gennem ejerskab har en bestemmende indflydelse.
 Virksomheder som DONG, A/S Storebæltsforbindelsen og A/S  

 Øresundsforbindelsen er med sikkerhed omfattet, hvorimod Københavns Lufthavn  

 og Tele Danmark ikke er omfattet, fordi de er i konkurrence med andre  

 lignende virksomheder i udlandet.
 Hvilke andre virksomheder, der er omfattet, må afgøres konkret ud fra de  

 beskrevne kriterier.
5. Hvem har ret til aktindsigt? Enhver har ret til aktindsigt i miljøoplysninger.
Lige som efter  

 offentlighedsloven skal alle have adgang til aktindsigt.
Se  

 offentlighedslovens § 4.
6. Fremgangsmåden ved anmodning om aktindsigt Der stilles ikke formkrav i forbindelse med en anmodning om aktindsigt i  

 miljøoplysninger.
Anmodningen kan fremsættes mundtligt eller skriftligt  

 overfor den pågældende myndighed eller virksomhed.
Men sagen skal kunne  

 identificeres.
Se offentlighedslovens § 4, stk. 3 og Justitsministeriets  

 vejledning.
7. Fremgangsmåden ved meddelelse af aktindsigt Da lovens § 4, stk.1 henviser til de gældende regler om aktindsigt, er det  

 myndigheden eller organet omfattet af lovens § 1, stk. 2, der afgør, om der  

 skal meddeles aktindsigt, og i givet fald i hvilken form aktindsigten skal  

 meddeles, f. eks. ved gennemsyn på stedet eller ved kopi.
 Se offentlighedslovens § 16, stk. 1 og for parters vedkommende  

 forvaltningslovens § 16, stk. 2 og Justitsministeriets vejledninger.
8. Hvornår kan der gives afslag på aktindsigt i  

 miljøoplysninger? Retten til aktindsigt kan kun begrænses efter lovens § 2 stk. 1, hvis  

 oplysningerne er omfattet af en undtagelsesgrund i offentlighedsloven eller i  

 forvaltningsloven, der ikke falder ind under lovens § 2 stk. 2, se punkt 9, Se nærmere Justitsministeriets vejledninger om undtagelserne.
 Da miljøoplysninger som hovedregel har karakter af faktiske oplysninger,  

 må det antages, at aktindsigt hovedsagelig kun kan afslås efter  

 offentlighedslovens § 12, stk. 1, nr. 2 og § 13, stk. 1, nr. 1-6,  

 forvaltningslovens § 15, stk. 1.
 Dette betyder blandt andet, at forretningshemmeligheder samt oplysninger  

 om størrelsen, placeringen og karakteren af forskellige militære anlæg,  

 installationer og materiel, forsvarets beredskabsplaner og forsvarsrelateret  

 samarbejde med andre lande af hensyn til landets sikkerhed og internationale  

 aftaler forbundet hermed, ikke er omfattet af retten til aktindsigt i  

 miljøoplysninger.
 Såfremt undtagelsesbestemmelserne i henholdsvis offentlighedslovens § 13,  

 stk. 1, nr. 1-6, eller forvaltningslovens § 15, stk. 1 kun gør sig gældende  

 for en del af dokumentet, skal den pågældende gøres bekendt med dokumentets  

 øvrige indhold, jf. offentlighedslovens § 13, stk. 2 og forvaltningslovens §  

 15, stk. 2. Se nærmere Justitsministeriets vejledninger.
Dog må brede skønsmæssige undtagelsesbestemmelser fortolkes i  

 overensstemmelse med direktivet.
F. eks. må brugen af offentlighedslovens §  

 13, stk. 1, nr. 6, begrænses til situationer, der er omfattet af art. 3, stk.  

 2, 6. og 7. »pind«, om materiale forelagt af tredje mand, og  

 materiale, hvis offentliggørelse snarere vil bevirke, at det miljø, som  

 materialet vedrører, vil lide skade.
Det sidste kan for eksempel være  

 oplysninger om, at sjældne arter af flora og fauna findes i bestemte områder.
9. Hvornår finder reglerne om aktindsigt i  

 offentlighedsloven og forvaltningsloven ikke anvendelse 9.1. Særlige regler om aktindsigt Efter lovens § 2 stk. 2 kan retten til aktindsigt kun begrænses af særlige  

 regler om aktindsigt, hvis disse særlige regler er en gennemførelse af  

 Fællesskabsretlige forpligtelser.
 Bestemmelsen i offentlighedslovens § 14 om, at aktindsigt begrænses af  

 særlige bestemmelser om tavshedspligt må antages at være i overensstemmelse  

 med direktivets art. 3, stk 2, 5. »pind«, om den fortrolige  

 karakter af personlige data og/eller dokumenter.
9.2 Begrænsninger i forhold til hvornår miljøoplysningerne er  

 indhentet I modsætning til offentlighedsloven og forvaltningsloven er der ret til  

 aktindsigt uanset, hvornår oplysningen er indhentet.
Direktivet hjemler ikke mulighed for tidsmæssige begrænsninger i adgangen  

 til aktindsigt, derfor indeholder lov om aktindsigt i miljøoplysninger ikke  

 en sådan begrænsning.
Der vil dog næppe være mange miljøoplysninger fra tiden  

 før, der efter dansk ret blev givet adgang til aktindsigt.
10. Afgørelser i sager om aktindsigt i  

 miljøoplysninger 10.1. Hvor hurtigt skal en anmodning om aktindsigt i mødekommes eller  

 afslås? Både efter offentlighedsloven og efter forvaltningsloven kræves en  

 reaktion indenfor 10 dage, såfremt anmodningen ikke umiddelbart kan afslås  

 eller efterkommes.
Ombudsmanden har i sin beretning for 1990 (side 50f)  

 udtalt, at 10 dages fristen, selv om den ikke er absolut, har som  

 forudsætning, at afgørelser om aktindsigt normalt træffes inden 10 dage.
Denne regel bibeholdes og suppleres i § 4, stk. 1 med en absolut 2  

 måneders frist for at træffe afgørelse i en sag om aktindsigt.
Fristen regnes  

 fra modtagelsen af anmodningen om aktindsigt.
10.2. Begrundelse af afgørelsen Et afslag på aktindsigt skal begrundes, lovens § 4 stk. 1, sidste punktum.
 Da nogle af de omfattede virksomheder ikke i øvrigt vil være omfattet af  

 forvaltningsloven og dennes begrundelsespligt i kapitel 6, og dette kræves  

 efter direktivets art. 3, stk. 4, har det været nødvendigt at indsætte  

 begrundelsespligten i loven.
11. Klage over en afgørelse om aktindsigt Med hensyn til prøvelse af afgørelse om aktindsigt kræver direktivet i  

 art. 4, at en person, der har fået afslag på aktindsigt, skal kunne anmode om  

 retlig eller administrativ prøvelse af afgørelsen i overensstemmelse med  

 medlemsstatens retsorden.
Lovens § 4 stk. 2 indebærer en videreførelse af den ordning, der er  

 gældende efter offentlighedsloven og forvaltningsloven.
Den anvendte ordlyd  

 er identisk med den, der findes i offentlighedslovens § 15, stk. 2. Se  

 nærmere Justitsministeriets vejledninger.
Også afgørelser truffet af virksomhed omfattet af lovens § 1, stk. 2, vil  

 i princippet kunne påklages i overensstemmelse hermed.
Men da det kræves, at  

 der består en klageadgang med hensyn til virksomhedens afgørelse eller  

 sagsbehandling, vil der antagelig sjældent være adgang til administrativ  

 klage over afslag på aktindsigt i virksomheder omfattet af § 1, stk. 2.  

 Afslag på aktindsigt i virksomheder, der er omfattet af § 1, stk. 2, vil i  

 lighed med andre afslag på aktindsigt i miljøoplysninger kunne indbringes for  

 domstolene i overensstemmelse med de almindelige regler herom.
12. Betaling for aktindsigt i miljøoplysninger Loven fastslår, at betaling for afskrifter eller kopier af oplysninger på  

 papir opkræves efter de regler, justitsministeren har fastsat i  

 bekendtgørelse nr. 647 af 18. september 1986 om betaling for afskrifter og  

 fotokopier, der udleveres i henhold til lov om offentlighed i forvaltningen  

 og i bekendtgørelse nr. 646 af 18. september 1986 om betaling for afskrifter  

 og fotokopier, der udleveres i henhold til forvaltningsloven.
 Omkostningerne ved meddelelse af aktindsigt i oplysninger fra andre medier  

 end papir kan være meget forskellige.
Direktivet åbner i artikel 5 mulighed for at fastsætte et gebyr idenfor  

 rimelighedens grænser.
Dette må tolkes som en adgang til at få omkostningerne  

 dækket.
 Lovens § 5, stk. 2 bemyndiger vedkommende minister til at fastsætte regler  

 om betaling for aktindsigt i miljøoplysninger, der er til rådighed i andet  

 end skriftlig form.
 De enkelte ministre skal derfor udstede regler på området, hvis der er  

 behov.
 Den der beder om aktindsigt bør så vidt muligt på forhånd få oplysning om  

 betalingens størrelse, når der anmodes om aktindsigt ved kopi af lydbånd og  

 film.
11.1 Miljøoplysninger tilvejebragt i forbindelse med Miljøministeriets  

 lovgivning For såvidt angår betaling for miljøoplysninger, der er tilvejebragt som  

 led i administrationen af regelsættet under Miljøministeriets område, har  

 Miljøministeren udstedt bekendtgørelse nr. 577 af 24. juni 1994. Efter denne  

 opkræves der betaling efter reglerne om betaling for afskrifter eller kopier,  

 fastsat af justitsministeren, når oplysninger, der opbevares på EDB,  

 udleveres på papir.
Som omtalt under pkt. 7 er det den, der meddeler  

 aktindsigt, der bestemmer, hvorledes aktindsigten skal gives.
Drejer det sig  

 om oplysninger på film eller lydbånd, kan der tages betaling for aktindsigt i  

 sådanne oplysninger svarende til de faktiske omkostninger ved fremstillingen  

 af kopien.
De faktiske omkostninger kan dække udgifterne ved kopiens  

 fremstilling og forsendelsesomkostningerne.
Hvis den pågældende myndighed  

 eller virksomhed selv foretager kopiering kan udgifter til f. eks. råbånd,  

 film, maskinleje og forsendelse medregnes.
 Såfremt aktindsigt i oplysninger, der opbevares på EDB, ønskes i form af  

 en kopi af bånd eller diskette kan myndigheden eller virksomheden kræve en  

 betaling, hvor der udover udgifter til materialer og maskinleje også indgår  

 en rimelig andel af basens driftsomkostninger.
13. Tvivlsspørgsmål Tvivlsspørgsmål om forståelsen af reglerne om aktindsigt i  

 miljøoplysninger, herunder denne vejledning kan rettes til Miljøstyrelsen.
