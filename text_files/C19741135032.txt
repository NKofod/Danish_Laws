 Efter de i min meddelelse nr. 1/74 omtalte straffelovsændringer vedrørende  

 mindre berigelsesforbrydelser har Højesteret nu i 2 sager taget stilling til  

 spørgsmålet om udvidet anvendelse af betinget dom i sager om socialbedrageri  

 og lignende:
 1. Bedrageri overfor arbejdsløshedskasse kombineret  

 med dokumentfalsk.
En nu 59-årig arbejdsmand, som i august 1963 var anset med 3 måneders  

 betinget fængsel for dokumentfalsk, havde over en periode på knap 3 måneder i  

 efteråret 1972 formået en arbejdsløshedskasse til at udbetale understøttelse  

 med brutto 3.280 kr. (netto - det vil sige efter skattetræk - 2.314 kr.) for  

 arbejdsledighed på grund af dårligt vejr.
Tiltalte havde i perioden ugentligt  

 afgivet urigtige skriftlige erklæringer på kontrolkort om, at hans  

 oplysninger om nedsat arbejdstid på grund af vejret var rigtige, ligesom han  

 ved trusler om klø havde tvunget sin 48-årige samleverske til at påføre  

 kontrolkortene falske arbejdsgiverattestationer.
Ved Slagelse kriminalret blev tiltalte den 17. september 1973 anset med  

 fængsel i 4 måneder for dokumentfalsk og overtrædelse af straffelovens § 163  

 i overensstemmelsemed sin tilståelse.
Retten fandt det upåkrævet, at straffen  

 kom til fuldbyrdelse, hvorfor dommen blev gjort betinget med en prøvetid på 2  

 år og vilkår om straffri vandel.
Tiltalte blev endvidere dømt til at udrede  

 erstatning med 2.314 kr. til arbejdsløshedskassen.
Samleversken blev anset  

 med en betinget dom med udsat straffastsættelse, 2 års prøvetid og vilkår om  

 straffri vandel.
 Dommen blev for tiltaltes vedkommende anket af anklagemyndigheden med  

 påstand om en ubetinget frihedsstraf.
Ved Østre landsret dom af 8. januar 1974 blev tiltalte anset med en  

 ubetinget straf af fængsel i 40 dage.
Retten henviste som begrundelse for  

 resultatet til »forseelsens karakter«.
Det nævnes i dommen, at  

 tiltalte intet havde betalt af skylden til arbejdsløshedskassen.
 For Højesteret påstod tiltalte formildelse, således at straffen blev gjort  

 betinget, medens anklagemyndigheden påstod skærpelse.
I forbindelse med forelæggelsen i Højesteret gennemgik anklagemyndigheden  

 forarbejderne til straffelovsændringerne pr. 1. juli 1973 om mindre  

 berigelseskriminalitet.
Det blev tilkendegivet, at anklagemyndigheden - på  

 grund af tiltaltes alder, beløbets relativt beskedne størrelse,  

 besvigelsernes ret korte periode, samt den omstændighed at tiltaltes forstraf  

 ikke længere kunne anses for relevant for valget mellem betinget og ubetinget  

 straf - havde været rede til at akceptere en betinget dom, såfremt  

 bedrageriet havde forligget »rent« det vil sige ikke været  

 kombineret med dokumentfalsk.
Benyttelse af falske dokumenter i forhold som  

 det foreliggende kunne imidlertid tale imod en lempelig afgørelse.
Der blev i  

 denne forbindelse henvist til U 62.646 H og U 67.803 H.
Ved Højesterets eenstemmige dom af 20. juni 1974 blev landsrettens  

 afgørelse stadfæstet.
Den ubetingede fængselsstraf begrundedes således:  

 »Efter det om de nærmere omstændigheder ved forbrydelsens begåelse og om  

 tiltaltes personlige forhold oplyste tiltrædes det, at der ikke er fundet  

 grundlag for at gøre dommen betinget«.
 Ved begrundelsens 1.ste led sigtes til, at bedrageriet var kombineret med  

 dokumentfalsk og måske også til, at tiltalte havde tvunget sin samleverske  

 til at medvirke, hvilket af anklagemyndigheden var anført som en aggraverende  

 omstændighed.
Tiltalte, der har været arbejdsløs siden december 1973, modtog  

 socialhjælp.
Han havde - forinden anketilladelse til Højesteret forelå -  

 ansøgt om benådning på grund af samleverskens sygdom, men modsat sig, at hun  

 blev afhørt om denne sygdom.
Tiltalte havde endvidere angivet, at han led af  

 årebetændelse i begge ben; men nægtede at oplyse, hvilken læge, der havde  

 behandlet ham for denne lidelse. (j.nr.
JU. 3042).
 2. Socialbedrageri.
En nu 27-årig mand havde fra september 1971 til og med august 1972  

 modtaget i alt ca. 32.500 kr. i understøttelse i henhold til forsorgslovens §  

 46 og § 53, stk. 4 som uarbejdsdygtig på grund af en ryglidelse.
Han afgav i  

 denne periode til socialkontoret 16 skriftlige erklæringer på tro og love om,  

 at han ingen indtægt havde, idet han alene oplyste, at han i april 1972 havde  

 tjent 1.430,50 kr. ved kørsel, skønt han på grundlag af en  

 forpagtningskontrakt med en vognmand havde udført kørsel i videre omfang,  

 hvorved han i løbet af det pågældende år efter sit eget opgivende havde tjent  

 ca. 7.000 kr. netto.
Socialudvalget havde efter at have fået oplysninger om  

 denne indtægt krævet tilbagebetalt 7.000 kr. minus 1.430,50 kr. eller i alt  

 5.569,50 kr. som uberettiget oppebåret understøttelse.
Tiltalte var gift med en 4 årig ældre kvinde.
Der var 3 børn på  

 henholdsvis 3, 9 og 12 år, hvoraf de 2 ældste var hustruens særbørn,  

 adopteret af tiltalte.
Ved dom afsagt den 31. oktober 1973 af retten i brøndbyerne blev tiltalte  

 for bedrageri og overtrædelse af straffelovens § 161 i overensstemmelse med  

 sin tilståelse anset med fængsel i 60 dage, som »under hensyn til  

 tiltaltes gode personlige forhold« blev gjort betinget med en prøvetid  

 på 1 år med vilkår om straffri vandel.
Der var ikke foretaget  

 personundersøgelse før domsforhandling i underretten.
Dommen blev anket af anklagemyndigheden med påstand om skærpelse.
Der var  

 til brug for sagens behandling for landsretten indhentet af § 800  

 a-undersøgelse.
Ved Østre landsret dom af 8. april 1974 blev tiltalte anset med 60 dages  

 fængsel, hvoraf 30 dage fandtes at burde fuldbyrdes, medens straffen i øvrigt  

 blev gjort betinget med 1 års prøvetid og vilkår om tilsyn af  

 kriminalforsorgen i prøvetiden.
Det hedder i dommens præmisser: »Det  

 tiltrædes, at straffen er fastsat til fængsel i 60 dage.
I betragtning af  

 forholdets karakter, findes ubetinget frihedsstraf påkrævet, hvorfor 30 dage  

 af straffen findes at burde fuldbyrdes.
I øvrigt findes straffen efter det om  

 tiltaltes personlige forhold oplyste, at burde gøres betinget...« For Højesteret påstod tiltalte formildelse, således at hele straffen blev  

 gjort betinget, medens anklagemyndigheden nedlagde påstand om skærpelse.
Til brug for sagens behandling for Højesteret var der indhentet en  

 supplerende udtalelse fra Kriminalforsorgen, hvori det oplystes, at tiltalte  

 siden 1. april 1973 havde arbejdet stabilt som hyrevognschauffør, og fra 1.  

 august 1974 var blevet garagemester i samme selskab med en måndelig indtægt  

 på 4.600 kr.
Hans økonomi var yderst anstrengt på grund af store gældsposter,  

 og hans hustru kunne for tiden på grund af dårlige nerver ikke arbejde uden  

 for hjemmet.
Skrivelsen sluttede således: »Man har indtryk af, at Madsen  

 har været ude i en længerevarende krise, der resulterede i, at han gav op  

 over for sin betrængte økonomi, og at hans ægtefælle ikke var stærk nok til  

 at støtte ham.
Efter underretsdommen har han forstået alvoren af sin  

 situation, og han har gjort hæderlige forsøg på at overvinde sin dårlige  

 økonomi og ægteskabelige problemer.
Det er tilsynsmyndighedens indtryk, at  

 Madsen, med rette støtte og vejledning som han hidtil har været villig til at  

 modtage, vil fortsætte den positive udvikling, han nu er inde i.« Under proceduren i Højesteret redegjorde anklagemyndigheden bl.a. for  

 intentionerne bag straffelovsændringerne pr. 1. juli 1973 om mindre  

 berigelseskriminalitet samt for udviklingen i nyere landsretspraksis (U  

 73.743 V, U 73.1006 Ø og U 74.440 Ø) og udtalte, at en betinget dom på denne  

 baggrund ikke kunne lades ude af betragtning i en sag som den foreliggende.  

 Hensigtsmæssigheden af en kombinationsdom blev draget i tvivl under  

 henvisning til, at det der kunne opnås ved den betingede del, i nogen grad  

 ville kunne forskertses ved afsoning af den ubetingede del af straffen.
Ved Højesterets dom af 21. august 1974 blev tiltalte anset med 3 måneders  

 fængsel, der blev gjort betinget.
I Højesteretsdommen gengives de  

 oplysninger, som var meddelt i Kriminalforsorgens ovenfor omtalte supplerende  

 erklæring om tiltaltes personlige forhold.
Det hedder herefter i præmisserne:  

 »Fire dommere - Trolle, Tamm, Vetli og Bjerregaard - stemmer for at  

 fastsætte straffen til fængsel i 3 måneder, hvilken straf - uanset størrelsen  

 af det besvegne beløb - navnlig under henvisning til oplysningerne om  

 tiltaltes nuværende stabile forhold findes at kunne gøres betinget med en  

 prøvetid på 2 år fra højesteretsdommens afsigelse og med tilsyn af  

 Kriminalforsorgen i prøvetiden.
Tre dommere - H.A.
Sørensen, Helga Pedersen og Thygesen - finder under  

 hensyn til omstændighederne ved det begåede forhold og størrelsen af det  

 besvegne beløb, at der ikke bør anvendes betinget straf, og stemmer herefter  

 for at fastsætte en ubetinget straf af fængsel i 40 dage.« Efter denne højesteretsdom må udgangspunktet i sager om socialbedrageri på  

 dette niveau fortsat være ubetinget straf, således at kun særlige personlige  

 forhold kan begrunde anvendelse af betinget dom. (J.nr.
JU. 3051).
 Per Lindegaard.
