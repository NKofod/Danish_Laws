Nr BTL 106 Betænkning over Forslag til lov om ændring af lov om registreringsafgift  

 af motorkøretøjer m.v. (Harmonisering af kredittid)   

 Nr L 106 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder og har herunder stillet  

 spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Automobilforhandler Forening, Danske Biludlejere, Danske Sælgere, De Danske Bilimportører, FDM og Motorbranchens Arbejdsgiverforening.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekonementalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i, hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må indkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig Venstres og Det Konservative Folkepartis  

 betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension, blandt andet ved at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld - i hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
 Et femte mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de stillede ændringsforslag.
Fremskridtspartiet har den opfattelse, at virksomhederne skal gives  

 rigelig kredittid.
Det er vigtigere, at virksomhederne har likviditet til at  

 overleve, end at staten får penge i kassen hurtigt.
Ofte vil det være  

 således, at en række virksomheder kan have uheld i forhold til betalinger fra  

 kunder, skred i likviditet som følge af ordreforskydelser m.v.
I de  

 situationer er det op til samfundet at sørge for, at virksomheden kan  

 fortsætte, og ikke at man nidkært forlanger offentlige afgifter betalt  

 prompte.
Stramning af virksomhedernes kredittid betyder nemlig dels en  

 væsentlig fordyrelse af virksomhedernes renteudgifter til  

 likviditetsfinansiering, dels at en række virksomheder ganske enkelt lukker.  

 Det er ikke i samfundets interesse.
Lovforslaget vil konkret betyde, at bilbranchens tab af likviditet - der  

 efter regeringens mening bare skal væltes over på forbrugerne - samt de  

 øvrige stigninger på udsalgspriserne får som følge, at kunderne skal låne  

 flere penge ved bilkøb.
På den måde får staten nogle flere penge eller  

 hurtigere penge i statskassen, mens borgerne forøger deres gældsætning.
At købe bil sker ikke for sjov.
Den håndfuld danskere, som for sjov køber  

 en Ferrari eller en RR betyder intet, men det gør familier, der er tvunget  

 til at have bil for at få dagligdagen til at hænge sammen.
Så meget mere  

 urimeligt er det, at familierne nu skal have deres gæld forøget.
Lovforslaget er komplet tåbeligt.
Men ændringsforslagene ruller forslaget  

 en smule tilbage, hvorfor de støttes.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
 Kristeligt Folkeparti kan tilslutte sig, at elementer af pinsepakkens  

 erhvervsdel tages ud, men Kristeligt Folkeparti er imod, at forliget med  

 venstrefløjen samlet indebærer en forringelse for erhvervslivet, idet  

 erhvervslivet fortsat rammes af en del af de udgiftskrævende forslag,  

 samtidig med at selskabsskatten ikke reduceres.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af flertal (S, SF, RV, EL og  

 FP):
Til § 1 1) Før nr. 1 indsættes som nyt nummer:
»01. I § 2, stk. 1, nr. 6, litra b, indsættes efter  

 »§ 16«: »eller omfattet af § 7 i lov om afgift efter  

 brændstofforbrug for visse personbiler«.' Til § 2 2) Stk. 2-4 udgår, og i stedet indsættes:
 »Stk. 2. For biler registreret i perioden fra den 1. juli  

 1998 til den 31. december 1998 er henstanden efter reglerne i § 17, stk. 2, i  

 lov om registreringsafgift af motorkøretøjer m.v. 1 måned.
 Stk. 3. I perioden 1. juli 1998 til 31. december 1998 udgør  

 mindsteavancen efter reglerne i § 8, stk. 1, og § 9, stk. 2, i lov om  

 registreringsafgift af motorkøretøjer m.v. 6,7 pct.
Stk. 4. I perioden fra den 1. juli 1998 til den 31. december 2000  

 kan virksomhederne mod betaling af rente opnå henstand efter de hidtil  

 gældende regler i § 17, stk. 2, i lov om registreringsafgift af  

 motorkøretøjer m.v.
Der stilles sikkerhed for rentebeløb på samme måde som  

 for afgiftsbeløb, og der beregnes ikke rente for kortere tidsrum end 3  

 måneder, jf. dog stk. 2 og 5. Virksomhederne angiver rentebeløbet sammen med  

 afgiftsbeløbet efter reglerne i § 16, stk. 1.
Stk. 5. For afgiftsbeløb vedrørende biler registreret i perioden  

 fra den 1. juli 1998 til den 31. december 1998 udgør renten efter stk. 4 1  

 pct. for de sidste 2 måneder, jf. stk. 2. For afgiftsbeløb vedrørende biler  

 registreret i perioden fra den 1. januar 1999 til den 31. december 1999 udgør  

 renten efter stk. 4 2 pct. for 3 måneder.
For afgiftsbeløb vedrørende biler  

 registreret i perioden fra den 1. januar år 2000 til den 31. december år 2000  

 udgør renten efter stk. 4 2,5 pct. for 3 måneder.
Stk. 6. Biler, der er købt af eller hvorom der er indgået bindende  

 kontrakt om køb med slutbrugeren inden den 2. juni 1998, og som anmeldes til  

 registrering i henhold til færdselsloven efter reglerne i § 15, stk. 1, i lov  

 om registreringsafgift af motorkøretøjer m.v., eller anmeldes til  

 afgiftsberigtigelse over for de statslige told- og skattemyndigheder efter  

 reglerne i samme lovs § 15, stk. 2, og § 19, stk. 1, inden udgangen af  

 september måned 1998, kan afgiftsberigtiges efter de hidtil gældende regler i  

 registreringsafgiftslovens § 8, stk. 1, § 9, stk. 2, og § 17, stk. 2.  

 Dokumentation for købet skal være indgivet til de statslige told- og  

 skattemyndigheder inden den 15. juli 1998.« B e m æ r k n i n g e r Til nr. 1 Busser er ikke omfattet af lov om afgift efter brændstofforbrug for visse  

 personbiler.
Busser der anvendes af eller til brug for kørestolsbrugere  

 bliver imidlertid omfattet af lov om afgift efter brændstofforbrug for visse  

 personbiler, såfremt antallet af sæder reduceres af hensyn til  

 indstigningsforhold m.v.
Dette er der ikke taget højde for med den gældende  

 formulering af registreringsafgiftslovens § 2, stk. 1, nr. 6, litra b.
Det  

 foreslås derfor, at disse busser også bliver omfattet af fritagelsen for  

 registreringsafgift.
Til nr. 2 Forhandlere, som tidligere har stillet sikkerhed for henstanden med  

 betalingen af registreringsafgiften i form af let omsættelige aktiver såsom  

 værdipapirer, vil ikke få særlige likviditetsproblemer med at indbetale  

 registreringsafgiften ved henstandsordningens aftrapning og ophævelse.
Der er dog også en del forhandlere, der har stillet sikkerhed i form af  

 bankgaranti eller ikke let omsættelige aktiver, f.eks. bygninger.
Da der  

 allerede stilles fuld sikkerhed som forudsætning for at benytte  

 henstandsordningen, skulle der normalt ikke opstå problemer med at opnå lån  

 på almindelige markedsvilkår.
Imidlertid har regeringen noteret sig  

 bilbranchens bekymringer for, at visse forhandlere kan få vanskeligt ved at  

 opnå anden kredit med den korte overgang, der er for de nye vilkår.
 På denne baggrund forslås en længere overgangsordning, hvorved det undgås,  

 at der vil være forhandlere, der på grund af særlige likviditetsproblemer  

 påføres problemer.
 Den længere overgangsordning går ud på, at forhandleren midlertidigt og  

 mod fuld sikkerhedsstillelse fortsat kan opnå henstand i 3 måneder, dog  

 således at den yderligere henstand i forhold til lovforslaget - 2 måneder i  

 resten af 1998 og 3 måneder i 1999 og 2000 - vil skulle forrentes.
 Forrentningen foreslås fastsat til 1 pct., 2 pct. og 2,5 pct. svarende til  

 henholdsvis ca. 6 pct., ca. 8 pct. og ca. 10 pct. p.a. for henholdsvis 1998,  

 1999 og 2000. Det er en forrentning, der ligger i overkanten af den rente,  

 man kan forvente at skulle betale, når man kan stille fuld sikkerhed.
Det er ikke meningen, at henstandsordningen skal være en konkurrent til  

 almindelige banklån, men netop kun et tilbud til dem, der har særlig  

 vanskelige likviditetsforhold.
Med den stigende forrentning forventes det, at  

 forholdsvis få og færre over tiden vil benytte sig af overgangsordningen, der  

 således stort set vil være udfaset, når den ophører.
Samtidig er det præciseret, at den lempelige overgangsregel for biler, der  

 er købt eller hvorom der er indgået bindende kontrakt om køb inden  

 lovforslagets fremsættelse alene vedrører slutbrugeres køb.
Endvidere er  

 fristen for dokumentation for kontrakter rykket fra udgangen af juni til den  

 15. juli 1998.
 Ændringsforslaget giver ikke anledning til at ændre overslaget over de  

 økonomiske virkninger og har ikke nævneværdige administrative konsekvenser.
Per Kaalund (S) Jens Peter Vernersen (S) nfmd.
Erik Mortensen  

 (S) Anna-Marie Hansen (S) Hugo Sørensen (S) Aage Frandsen (SF) Sonja Albrink  

 (CD) Morten Helveg Petersen (RV) Frank Aaen (EL) Peter Brixtofte (V) fmd  

. Mariann Fischer Boel (V) Kristian Jensen (V) Flemming Kofod-Svendsen  

 (KRF) Flemming Hansen (KF) Brian Mikkelsen (KF) Kristian Thulesen Dahl (DF)  

 Kim Behnke (FP) Ændringsforslag Af skatteministeren:
Til § 2 1) I stk. 1 ændres »stk. 2-4« til: »stk.  

 2-6«.
 2) Efter stk. 6 indsættes som nyt stykke:
»Stk. 7. Renter efter stk. 4 og 5 behandles skattemæssigt som  

 renter af henstand efter § 6 i lov om frigørelsesafgift m.v. af fast ejendom,  

 § 36 i lov om afgift af dødsboer og gaver og § 12 i lov om beskatning af  

 fortjeneste ved afståelse af fast ejendom, jf. ligningslovens § 17 A, stk.  

 1.« B e m æ r k n i n g e r Til nr. 1 Ændringen er en redaktionel berigtigelse af et af de ændringsforslag til §  

 2, der blev stillet til 2. behandling.
Til nr. 2 De renter af henstanden med afregning af registreringsafgiften, som  

 bilforhandlerne efter ændringsforslaget til § 2 til 2. behandling mod  

 sikkerhed kan vælge at betale til Told og Skat, er et midlertidigt alternativ  

 til at skaffe finansiering på anden vis.
Disse renter har derfor ikke  

 karakter af morarenter m.v. og bør derfor være fradragsberettigede på linje  

 med f.eks. bankrenter.
Det foreslås derfor, at det lovfæstes, at de renter, der betales for  

 henstand i overgangsordningen, er fradragsberettigede.
Lovfæstelsen kunne  

 også være sket ved en ændring af ligningslovens § 17 A, stk. 1, men da der er  

 tale om en midlertidig ordning, stilles ændringsforslaget i tilslutning til  

 overgangsordningen.
