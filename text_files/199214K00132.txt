Nr BTL 132 Betænkning over Forslag til beredskabsloven   

 Nr L 132 1992-93, 1. samling Afgivet af Kommunaludvalget Afgivet: 19921211 Udvalget har behandlet lovforslaget i nogle møder og har herunder stillet spørgsmål til indenrigsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Civilforsvars-Forbundet, Sammenslutningen af Bedriftsværnsledere og Specialarbejderforbundet i Danmark.
 Udvalget finder det væsentligt, at det nuværende brandvæsens og  

 civilforsvars organisation og opgaver tilpasses den ændrede  

 sikkerhedspolitiske situation.
Det er derfor de fredsmæssige opgaver, der bliver udgangspunktet for det  

 nye redningsberedskab.
De krigsmæssige opgaver bliver herefter en overbygning  

 på de fredsmæssige opgaver.
 Det er denne vægtning, der er grundlaget for det enstrengede  

 redningsberedskab, der skal kunne anvendes i såvel fred som krig.
Med sammenlægningen af brandvæsen og civilforsvar på såvel kommunalt som  

 statsligt niveau er redningsberedskabet blevet integreret.
Det er de samme  

 myndigheder, der varetager opgaverne i såvel fred som krig.
 Udvalget lægger vægt på, at ressourcerne udnyttes bedst muligt, således at  

 redningsberedskabets opgaver løses i et tæt samspil mellem det statslige og  

 det kommunale redningsberedskab.
Redningsberedskabet skal kunne yde bistand i udlandet, og udvalget lægger  

 vægt på, at kapaciteten hertil øges i fremtiden.
Udvalget har noteret sig, at  

 der med lovforslaget er skabt grundlag for, at redningsberedskabet kan yde  

 bistand i udlandet i tilfælde af fredstidskatastrofer.
 Den ændrede sikkerhedspolitiske situation gør det muligt, at et færre  

 antal kommuner end i dag bliver pålagt et udvidet krigsmæssigt  

 redningsberedskab på et noget lavere niveau.
Udvalget er enig i, at den nuværende K-værnepligtsordning skal ophæves.  

 Den afløses af en ny kommunal værnepligtsordning, som indeholder en kortere  

 uddannelse i førstehjælp.
Administrationen af ordningen må tilrettelægges,  

 således at kommunalbestyrelsen på grundlag af oplysninger i folkeregisteret  

 løbende kan få overblik over, hvilke værnepligtige der indgår i  

 rådighedsordningen i den pågældende kommune.
 Udvalget lægger stor vægt på det frivillige element i redningsberedskabet.  

 Udvalget er derfor tilfreds med, at der med lovforslaget er skabt et godt  

 grundlag for det frivillige engagement både ved indsats i Danmark og i  

 udlandet.
Udvalget finder, at der under Beredskabsstyrelsen bør nedsættes et  

 uddannelsesudvalg eller et andet tilsvarende forum, som kan rådgive om  

 uddannelserne inden for redningsberedskabet.
Udvalget ønsker endvidere, at  

 eventuelle planer vedrørende nedlæggelse af skoler og kaserner først  

 gennemføres efter politisk drøftelse med partierne.
Med lovforslagets vedtagelse er den såkaldte 1. fase for arbejdet  

 gennemført.
Udvalget opfordrer indenrigsministeren til i løbet af 1993 at  

 igangsætte fase 2, der omfatter redningsberedskabet på internationalt plan og  

 ambulanceberedskabets placering i beredskabet.
Der er enighed om, at de økonomiske rammer, der er afsat til beredskabet  

 på finanslovforslaget for 1993 og 1994, fastholdes.
De økonomiske rammer for  

 1995 og 1996 skal tages op til politisk forhandling senest i forbindelse med  

 udarbejdelse af finanslovforslaget for 1995.
 Herefter indstiller udvalget lovforslaget til vedtagelse  

 uændret .
Hanne Andersen (S) Grete Schødts (S) Poul Erik Dyrlund (S) Holger  

 Graversen (S) Klaus Hækkerup (S) fmd.
Peder Sass (S) Jørn Pedersen (S)  

 Pernille Frahm (SF) Lis Noer Holmberg (CD) Karen Højte Jensen (KF) John  

 Vinther (KF) Per Tærsbøl (KF) Erik Larsen (V) Mejdahl (V) Poul Nødgaard  

 (FP) nfmd.
Ole Vig Jensen (RV) Glønborg (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget mundtlige og/eller skriftlige henvendelser  

 fra Det Kommunale Civilforsvarspersonales Landsforbund og Kommunernes  

 Landsforening.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de stillede ændringsforslag.
 ÆndringsforslagAf indenrigsministeren, tiltrådt af udvalget  

 :
 Til § 9 1) I stk. 2 indsættes efter sidste pkt. som nyt  

 punktum:
»Kommunalbestyrelsen kan i særlige tilfælde med indenrigsministerens  

 samtykke udpege et andet medlem af kommunalbestyrelsen end borgmesteren til  

 at indtræde som formand for beredskabskommissionen.« Til § 10 2) I stk. 2 indsættes efter sidste pkt. som nyt  

 punktum:
»Kommunalbestyrelsen kan i særlige tilfælde med indenrigsministerens  

 samtykke udpege et andet medlem af kommunalbestyrelsen end borgmesteren til  

 at indtræde i den fælles beredskabskommission.« Bemærkninger Til nr. 1 og 2 Foranlediget af en henvendelse fra Thorkild Simonsen, Århus  

 Kommune, der er magistratskommune, bemyndiges indenrigsministeren til i  

 særlige tilfælde at kunne godkende, at et andet medlem af kommunalbestyrelsen  

 udpeges som formand for beredskabskommissionen.
