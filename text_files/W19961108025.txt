 Fundet, at et fagforbunds videregivelse af oplysninger om medlemmernes  

 personnumre i forbindelse med tegning af en kollektiv obligatorisk  

 ulykkesforsikring ikke var i strid med lov om private registre § 4 a, stk. 2.
 Endvidere udtalt, at forsikringsselskabets registrering af oplysning  

 om personnumre var nødvendigt for at muliggøre en berettiget varetagelse af  

 virksomhedens eller andres tarv, men at der stadig skulle indhentes samtykke.
 En privat person klagede til Registertilsynet over, at et fagforbund havde  

 videregivet oplysning om hans personnummer til et skadesforsikringsselskab  

 samt over dette forsikringsselskabs registrering af hans personnummer.
Fagforbundet havde på vegne af ca. 200.000 medlemmer tegnet en  

 obligatorisk kollektiv ulykkesforsikring hos skadesforsikringsselskabet.
I  

 forbindelse med tegningen videregav fagforbundet bl.a. oplysning om  

 medlemmernes personnumre.
Spørgsmålet om etablering af forsikringsordningen var blevet behandlet på  

 forbundets årsmøde.
Endelig beslutning blev truffet på et  

 hovedbestyrelsesmøde.
Medlemmerne blev orienteret om ordningen i forbundets medlemsblad.
Heraf  

 fremgik det ikke, af der var sket videregivelse af oplysning om personnumre i  

 forbindelse med tegningen af forsikringen.
Efter forsikringstegningen blev der udsendt et velkomstbrev til alle  

 medlemmer tillige med et personligt plastickort.
Af kortet fremgik oplysning  

 om medlemmernes navn og personnummer (kaldet kundenummer).
Det fremgik i øvrigt af sagen, at skadesforsikringsselskabet var en del af  

 en større koncern, der administrerede arbejdsmarkedspensionsordninger for ca.  

 163.000 af fagforbundets medlemmer.
Koncernen bestod af et  

 livsforsikringsselskab, et skadesforsikringsselskab samt en bank.  

 Pensionsordningerne var sammensat af ydelser fra de tre selskaber.
 Ud af de 200.000, for hvem der var blevet tegnet en kollektiv  

 fritidsulykkesforsikring, havde ca. 120.000, som en del af den enkelte  

 forsikredes samlede arbejdsmarkedspensionsordning, tegnet heltids syge- og  

 ulykkesforsikring i skadesforsikringsselskabet.
 Sagen blev behandlet på et møde i Registerrådet.
Registertilsynet fandt herefter, at det måtte anses for et naturligt led i  

 den normale drift af en fagforening at videregive oplysninger om medlemmernes  

 personnumre til et forsikringsselskab i forbindelse med tegning af en  

 obligatorisk fritidsulykkesforsikring for medlemmerne.
Registertilsynet  

 pegede i den forbindelse på en Højesteretsdom af 8. maj 1973, der er optrykt  

 i Ugeskrift for Retsvæsen årgang 1973, side 487, hvori spørgsmålet om  

 gennemførelse af en obligatorisk gruppelivsforsikring er behandlet.
Af  

 flertallets begrundelse i denne sag fremgår bl.a. følgende:
"Det findes at falde indenfor et fagforbunds formål at gennemføre en  

 fælles, alle medlemmer omfattende ordning af denne art, som bidrager til at  

 skabe økonomisk tryghed for medlemmerne.
Ordningens konsekvenser for det  

 enkelte medlem findes ikke at være til hinder for, at den gøres obligatorisk,  

 når den - som her - i øvrigt medfører betydelige fordele." Registertilsynet fandt endvidere, at videregivelsen måtte anses for at  

 være af afgørende betydning for at sikre en entydig identifikation af den  

 registrerede.
Registertilsynet lagde herved vægt på, at den obligatoriske  

 ulykkesforsikring omfattede ca. 200.000 medlemmer.
 For så vidt angår skadesforsikringsselskabets registrering af oplysning om  

 personnummer var det bl.a. en betingelse, at det var nødvendigt for  

 virksomheden m.v. at være i besiddelse af denne oplysning for at muliggøre en  

 berettiget varetagelse af virksomheden eller andres tarv, jf. lov om private  

 registre § 4 a, stk. 1, jf. § 3, stk. 2.
For så vidt angik de 120.000 personer, der var registreret med oplysning  

 om deres personnummer, fandt Registertilsynet, at det måtte anses for  

 nødvendigt for skadesforsikringsselskabet at være i besiddelse af oplysning  

 om deres personnummer for at muliggøre en berettiget varetagelse af såvel  

 virksomhedens som den registreredes tarv.
Registertilsynet lagde herved vægt  

 på, at der var tale om 120.000 personer i skadesforsikringsselskabet, der  

 alle havde en arbejdsmarkedspensionsordning bestående af ydelser fra 3  

 forskellige selskaber i koncernen, hvoraf de to som henholdsvis bank og  

 livsforsikringsselskab havde pligt til at registrere oplysning om kundernes  

 personnumre som følge af indberetningspligten til skattemyndighederne, jf.  

 skattekontrolloven.
For så vidt angik de resterende 80.000 fandt Registertilsynet, at  

 nødvendighedsbetingelsen var opfyldt ud fra hensynet til selskabets  

 enhedsadministration.
Tilsynet lagde herved vægt på, at selskabet som  

 forsikringsselskab var undergivet offentligt tilsyn, jf. lov om  

 forsikringsvirksomhed.
Registertilsynet udtalte, at for så vidt angik de personer, der alene  

 havde den kollektive ulykkesforsikring i skadesforsikringsselskabet, var  

 betingelserne om samtykke i lov om private registre § 4 a, stk. 1, jf. § 3,  

 stk. 2, ikke opfyldt, idet bestemmelsen måtte forstås således, at man skulle  

 vide, hvor oplysningerne ville blive registreret.
Desuden kunne medlemmerne  

 ikke (alle) antages at være vidende om, at forsikringen blev tegnet under  

 anvendelse af personnummer.
 Registertilsynet meddelte på denne baggrund skadesforsikringsselskabet  

 pålæg om at slette klagerens personnummer.
Skadesforsikringsselskabet har efterkommet pålægget og har i øvrigt  

 meddelt Registertilsynet, at selskabet har udsendt breve til de personer, der  

 alene havde den kollektive ulykkesforsikring i skadesforsikringsselskabet.
Af  

 brevet fremgår, at den forsikredes personnummer er registreret, og at den  

 pågældende vil kunne få personnummeret slettet ved henvendelse til selskabet.
 Registertilsynets Årsberetning 1996 side 102.
