 Henstillet, at Statens Seruminstituts manuelt førte syfilisregister,  

 på grund af dets følsomme karakter, blev inddraget under loven, jf. § 3, stk.  

 1. Udtalt, at man ingen indvendinger havde imod, at syfilisregisteret blev  

 opretholdt til varetagelse af de eksisterende formål samt henstillet, at der  

 fastsættes registerforskrifter med bl.a. særlige bestemmelser om sletnings-  

 og anonymiseringsrutiner, videregivelsesregler samt  

 sikkerhedsforanstaltninger.
Det fremgik af omtale i dagspressen, at Statens Seruminstitut førte et  

 manuelt syfilisregister med oplysninger om 300.000 personer.
Registertilsynet  

 anmodede på denne baggrund Statens Seruminstitut om en udtalelse.
 Registertilsynet henledte i den forbindelse Statens Seruminstituts  

 opmærksomhed på lovens § 3, stk. 1, hvorefter vedkommende minister efter  

 indhentet udtalelse fra Registertilsynet kan bestemme, at manuelle registre  

 med personoplysninger, der føres for de i § 1, stk. 1, nævnte myndigheder,  

 kan omfattes af loven.
Foruden en redegørelse for registeret modtog Registertilsynet også kopi af  

  Justitsministeriets besvarelse af oktober 1989 af Retsudvalgets spørgsmål  

 nr. 199 af 5. april 1989, hvoraf det bl.a. fremgik, at syfilisregisteret,  

 efter Sundhedsministeriets opfattelse, skal omfattes af lov om offentlige  

 myndigheders registre.
Sundhedsministeriet havde derfor anmodet Statens  

  Seruminstitut om at udarbejde et udkast til registerforskrifter med henblik  

 på sagens forelæggelse for Registertilsynet.
Herudover modtog  

 Registertilsynet en kopi af Statens Seruminstituts redegørelse  

 til Sundhedsministeriet om en række faglige og økonomiske grunde til at  

 opretholde registeret.
Det fremgik bl.a. af redegørelsen, at formålet med registeret er at  

 opsamle serologiske og kliniske data til brug ved diagnosticering af  

 syfilistilfælde hos undersøgte patienter samt til vurdering af behov for  

 supplerende behandling.
På baggrund af registeret udarbejdes ligeledes  

 statistikker vedrørende forekomst af syfilis i Danmark, på Færøerne og i  

 Grønland til brug for epidemiologisk overvågning og planlægning af  

 sygdomsbekæmpelse.
 Endelig anvendes registeret til forskning af især immunbiologisk og  

 samfundsmedicinsk art.
Det fremgik yderligere af sagen, at registeret blev oprettet i 1920 og  

 lige siden er blevet videreført efter de samme principper.
Det blev oplyst,  

 at registeret er opdelt i fire delregistre: A-, B-, C- og D-registeret.  

 A-registeret er det egentlige diagnostiske redskab med oplysninger om påvist  

 syfilisserologisk reaktivitet og/eller diagnosticeret syfilis.
Registeret  

 indeholder kartotekskort med oplysninger om personers identitet, diagnoser,  

 behandlinger m.v. og herudover også oplysninger om indføring i C- og  

 D-registeret.
A-registeret ajourføres løbende og indeholder oplysninger, der  

 er noteret indenfor de seneste 30 kalenderår.
Hvis der ikke påføres nye  

 oplysninger om en person i 30 år, overflyttes kartotekskortet til  

 B-registeret, efter at navn og eventuelt personnummer er fjernet.
B-registeret er et historisk arkiv, der viser ikke-personhenførbare  

 sammenhænge mellem diagnose, behandling og syfilisserologiske fund.
Her  

 opbevares alle kartotekskort, som er udtaget fra A-registeret, enten fordi de  

 ikke har fået tilført nye oplysninger i de seneste 30 år, eller fordi det er  

 blevet oplyst, at den pågældende person er død.
Oplysningerne i B-registeret  

 opbevares tidsubegrænset.
C-registeret benyttes ved udarbejdelsen af årsoptællinger og som nøgle for  

 diagnosegrupper i A-registeret.
Registeret består af protokoller over  

 samtlige nyregistreringer i hver kalendermåned og indeholder en række  

 oplysninger til brug for statistiske opgørelser.
De i C-registeret anførte  

 oplysninger henstår tidsubegrænset.
I C-registeret indgår ikke navn eller  

 personnummer, men bl.a. oplysninger om køn, fødselsdato og efternavnets  

 forbogstav, fødeland, prøvens rekvirent, diagnostisk gruppering m.v.
D-registeret benyttes til epidemiologisk overvågning og består af farvede  

 kartonkort, der angiver de nyopdagede syfilistilfældes geografiske fordeling  

 indenfor de seneste 12 kalendermåneder.
Oplysningerne i D-registeret  

 tilintetgøres efter et år.
Det blev endvidere oplyst, at indberetning til registeret altid er sket og  

 fortsat vil ske fra Syfilisserologisk laboratorium i  

  Seruminstituttets Infektionsimmunologiske afdeling.
Indberetning af kliniske  

 oplysninger sker overvejende skriftligt fra hospitaler og praktiserende læger  

 ved indsendelse af prøver samt udfyldte spørgeskemaer.
Af Statens Seruminstituts redegørelse til Sundhedsministeriet fremgik  

 bl.a., at oplysninger fra registeret har medvirket til at forhindre medfødt  

 syfilis.
Ligeledes blev fremhævet registerets store betydning for den  

 epidemiologiske overvågning af syfilis, ikke mindst i Grønland, hvor syfilis  

 forekommer ca. 200 gange hyppigere end i Danmark og andre vestlige lande.  

 Oplysninger fra registeret har herudover været af betydning for tidlig  

 bekæmpelse af flere syfilisepidemier: senest i Sydgrønland i 1987.
 I marts 1990 indsendte Statens Seruminstitut, efter anmodning fra  

  Sundhedsministeriet, et udkast til forskrifter for Syfilisregisteret  

 i Statens Seruminstitut med anmodning om en udtalelse.
 Sagen blev behandlet første gang på et møde i Registerrådet i april 1990.
Registertilsynet udtalte, at man fandt, at oplysningerne i registeret var  

 af så følsom karakter, at registeret burde undergives de regler, der gælder  

 for offentlige myndigheders edb-registre.
På den baggrund henstillede man, at  

 det manuelle syfilisregister blev inddraget under loven, jf. lovens § 3, stk.  

 1.
 Man udtalte ligeledes, at man ikke havde indvendinger imod registerets  

 opretholdelse til varetagelse af de formål, der fremgik af sagen, og  

 henstillede, at forskrifterne for registeret fastsattes i overensstemmelse  

 med det fremsendte udkast under hensyntagen til nærmere angivne bemærkninger.
 Registertilsynet henstillede bl.a., ud fra en samlet vurdering og på  

 baggrund af den foreliggende praksis vedrørende sygdomsregistre, at  

 oplysningerne i A-registeret, diagnoseregisteret, anonymiseres 20 kalenderår  

 efter, at der ikke er påført nye oplysninger om en person, eller nærmeste  

 kalenderår efter udtagelsen af oplysningerne om en person, der er afgået ved  

 døden.
Det var endvidere Registertilsynets opfattelse, at oplysningerne i B- og  

 C-registeret kunne henføres til bestemte personer og således ikke var  

 anonymiserede i lovens forstand.
Registertilsynet fandt derfor, at der burde  

 gennemføres yderligere foranstaltninger til anonymisering af oplysninger i  

 disse to delregistre, og henstillede, at der i B- og C-registeret kun skulle  

 indgå en række nærmere specificerede oplysninger.
 Vedrørende videregivelse af oplysninger fra registeret til private var  

 Registertilsynet bl.a. af den opfattelse, at der ikke i lov om offentlige  

 myndigheders registre er hjemmel til at videregive oplysninger om tidligere  

 prøveresultater, diagnostiske konklusioner m.v. uden patientens samtykke.
 Registertilsynet henstillede således, at videregivelse af denne type  

 oplysninger alene finder sted i henhold til reglerne om samtykke fra  

 patienten.
 Registertilsynet henstillede endelig, at der supplerende blev fastsat  

 sikkerhedsforanstaltninger for registeret i overensstemmelse med et forslag,  

 udarbejdet af Registertilsynet.
Statens Seruminstitut fremsendte herefter et nyt forskriftsudkast til  

 udtalelse, hvoraf det fremgik, at Registertilsynets henstillinger i det store  

 og hele var fulgt på nær nogle få punkter.
Med forskriftsudkastet fulgte en  

 nærmere redegørelse for disse afvigelser.
Heraf fremgik,  

 at Statens Seruminstitut bl.a. ønskede en 30-årig sletningsfrist for  

 A-registeret, da  Infektionsimmunologisk afdeling havde oplyst, at en  

 nedsættelse af sletningsfristen fra 30 til 20 år ville medføre en klar  

 forringelse af mulighederne for at foretage vurderinger af diagnostisk  

 betydning på syfilisserologiske fund.
Som eksempel blev anført tilfælde af  

 sensyfilis i centralnervesystem, hjerte og kranspulsåre, som ofte findes hos  

 ældre mennesker, der ikke er blevet undersøgt i de forudgående 20 år.
 Endvidere anmodede Seruminstituttet om, at antallet af sletninger i  

 B-registeret blev reduceret samt at rammerne, for hvad der må noteres i  

 C-registeret, blev udvidet.
Angående sletninger i B-registeret blev det oplyst, at der fra  

 A-registeret til B-registeret på grundlag af en sletningsfrist på enten 20  

 eller 30 år skal overføres ca. 330.000 kort ud af ca. 500.000 vedrørende ca.  

 200.000 personer.
Denne overførsel, inklusive de af Registertilsynet  

 henstillede sletninger, blev af  Infektionsimmunologisk afdeling anslået til  

 en arbejdsindsats i størrelsesorden fem årsværk.
På denne baggrund anmodede  

  Statens  Seruminstitut om en reduktion i antallet af sletninger således, at  

 kun navn og personnummer slettes ved overflytning til B-registeret.
Som et  

 alternativ hertil foreslog Statens  Seruminstitut af hensyn til bevarelsen af  

 et materiale af stor medicinsk og forskningsmæssig værdi, at alle de kort,  

 der er udtaget fra A-registeret uden sletninger, blev deponeret i  

  Rigsarkivet under strenge sikkerhedsbestemmelser.
Som begrundelse for anmodningen om tilladelse til, at C-registeret måtte  

 indeholde de oprindeligt foreslåede oplysninger vedrørende kartotekskort i  

 A-registeret, anførte Statens Seruminstitut, at der var behov for at kunne  

 anvende C-registeret som nøgle til A-registeret, bl.a. ved årsoptællinger  

 vedrørende oplysninger, der udelukkende fremgår af kortene i A-registeret,  

 f.eks. smitte i udland.
Statens Seruminstitut foreslog i den forbindelse, at  

 man ved overførsel af kartotekskort fra A- til B-registeret kunne slette  

 patientens forbogstav og fødselsdato i C-registeret.
Instituttet bemærkede,  

 at en fuld anonymisering af C-registeret vil kræve sletning i det omfang,  

 Registertilsynet henstillede, men at en sletning af forbogstav og fødselsdato  

 efter instituttets opfattelse reelt ville være tilstrækkeligt til, at  

 personen ikke kan identificeres, idet C-registerets omfattende  

 protokolsamling med titusindvis af nyregistreringer reelt ikke kan fungere  

 som en nøgle.
 Sagen blev på ny behandlet i Registerrådet i september 1990.
Registertilsynet udtalte i den anledning, at man på baggrund af de  

 foreliggende lægelige oplysninger ikke havde indvendinger imod, at  

 oplysningerne i A-registeret anonymiseres 30 kalenderår efter, at der ikke er  

 påført nye oplysninger.
Endvidere udtalte Registertilsynet, at man fastholdt  

 den oprindelige henstilling om fuld anonymisering af B-registeret således, at  

 der skal udføres de oprindeligt anførte sletnings- og anonymiseringsrutiner  

 ved overførsel af kartotekskort fra A- til B-registeret.
 Registertilsynet tilkendegav, at man ikke havde indvendinger imod, at  

  Statens Seruminstitut som en alternativ løsning på henstillingen om  

 sletning/anonymisering af oplysningerne i B-registeret, overførte  

 B-registeret til opbevaring i Rigsarkivet.
 Endelig udtalte Registertilsynet, at man, under hensyntagen til de anførte  

 oplysninger om den helt specielle opbygning af C-registeret og registerets  

 særlige anvendelse som nøgle til A-registeret, ikke havde indvendinger imod,  

 at man i C-registeret alene slettede oplysninger om patientens forbogstav og  

 fødselsdato.
 Sundhedsministeriet har efterfølgende valgt at overføre B-registeret i  

  Statens Seruminstituts syfilisregister til opbevaring i  Rigsarkivet, samt  

 fastsat forskrifter, under hensyntagen til Registertilsynets bemærkninger,  

 for de registerdele, som befinder sig i Statens Seruminstitut.
(* 1) Registertilsynets årsberetning 1990 side 33 (* 2) Oprindeligt lovbekendtgørelsen nr. 621 af 2. oktober 1987.
