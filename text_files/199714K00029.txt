Nr BTL 29 Betænkning over Forslag til lov om leje af almene boliger   

 Nr L 29 1997-98. 1. samling Afgivet af Boligudvalget Afgivet: 19971204 Udvalget har behandlet lovforslaget i nogle møder og har herunder stillet  

 spørgsmål til boligministeren, som denne har besvaret skriftligt.
To af  

 udvalgets spørgsmål og boligministerens svar herpå er optrykt som bilag til  

 betænkningen.
 Endvidere har udvalget modtaget skriftlige og/eller mundtlige henvendelser  

 fra:
Arbejdernes Andels-Boligforening, Danmarks Lejerforeninger, Lejer Forening Odense og Lejernes Landsorganisation.
 Der er af boligministeren og et mindretal stillet ændringsforslag, hvorom  

 henvises til de ledsagende bemærkninger.
 Boligministeren har over for udvalget tilkendegivet følgende:
Efter de gældende regler kan en almen andelsboligorganisation hæve en  

 lejeaftale med et medlem, der udelukkes af andelsboligorganisationen på grund  

 af væsentlig misligeholdelse af økonomiske medlemsforpligtelser over for  

 andelsboligorganisationen eller dennes boligafdelinger.
Ophævelsesadgangen  

 har navnlig været anvendt i tilfælde, hvor en lejer flytter fra een bolig til  

 en anden bolig inden for samme boligorganisation, og hvor lejeren ikke  

 betaler fraflytningsregningen fra sit første lejeforhold.
Da der er tale om en ganske vidtgående sanktion, som kun gælder for lejere  

 i almene andelsboligorganisationer, er den nævnte regel ikke medtaget i  

 lovforslaget.
Dette indebærer, at den ovenfor nævnte adgang for en  

 andelsboligorganisation til at hæve en lejeaftale med en lejer ikke længere  

 vil være til stede, når loven træder i kraft den 1. juli 1998.
 Derimod vil jeg præcisere de gældende administrative regler om udlejning  

 af almene boliger m.v., således at det klart kommer til at fremgå heraf, at  

 en almen udlejer kan nægte at udleje til en lejer, der har et uafklaret  

 økonomisk mellemværende med udlejeren fra et tidligere lejeforhold, f.eks. en  

 ubetalt fraflytningsregning.
 Herved tydeliggøres bl.a., at en almen boligorganisation er berettiget til  

 at afslå oprykning til en anden bolig inden for samme boligorganisation i den  

 her omhandlede situation.
Hvad særlig angår bytning af boliger, skal jeg henlede opmærksomheden på,  

 at udlejeren efter § 69, stk. 2, nr. 3, i lovforslaget har mulighed for at  

 modsætte sig et bytte, hvis udlejeren har rimelig grund hertil.
En rimelig  

 grund vil netop kunne være et uafklaret økonomisk mellemværende som nævnt  

 ovenfor.
 Herefter indstiller et mindretal (Socialdemokratiets, Det Radikale  

 Venstres, Fremskridtspartiets og Centrum-Demokraternes medlemmer af udvalget)  

 lovforslaget til vedtagelse med de stillede ændringsforslag med  

 undtagelse af ændringsforslag nr. 32.
 Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til vedtagelse med de stillede  

 ændringsforslag med undtagelse af ændringsforslag nr. 34.
 Et tredje mindretal (Socialistisk Folkepartis medlem af udvalget)  

 vil redegøre for sin stilling til lovforslaget ved 2. behandling.  

 Mindretallet vil stemme imod det under nr. 32 stillede ændringsforslag.  

 Mindretallet vil redegøre for sin stilling til de øvrige ændringsforslag ved  

 2. behandling.
Et fjerde mindretal (Enhedslistens medlem af udvalget) vil redegøre  

 for sin stilling til lovforslaget ved 2. behandling.
Mindretallet vil stemme  

 imod det under nr. 32 stillede ændringsforslag.
Mindretallet vil redegøre for  

 sin stilling til de øvrige ændringsforslag ved 2. behandling.
Æ n d r i n g s f o r s l a g Af boligministeren, tiltrådt af et flertal (S, V, KF, RV, FP  

 og CD):
Til § 3 1) I stk. 1, 2. pkt., ændres »lov om almene boliger  

 m.v.« til: »kapitel 1 og 2 i lov om almene boliger samt støttede  

 private andelsboliger m.v.« Til § 6 2) I stk. 3 indsættes efter »Bestemmelser i«  

 ordet: »autoriserede«.
Til § 9 3) I stk. 1 ændres »lov om almene boliger m.v.«  

 til: »lov om almene boliger samt støttede private andelsboliger  

 m.v.« Til § 14 4) Efter 2. pkt. indsættes som nyt punktum:
»Boligministeren kan fastsætte nærmere regler om  

 indflytningsrapporter.« Til § 23 5) Efter stk. 1 indsættes som nyt stykke:
»Stk. 2 . Ved bortfald af en lejeaftale i henhold til stk. 1  

 finder reglerne i § 86, stk. 1 og 2, tilsvarende anvendelse.« Til § 36 6) Paragraffen affattes således:
 »§ 36. Lejeren har ret til at anbringe radio- og  

 fjernsynsantenne på ejendommen efter udlejerens anvisning til modtagelse af  

 radio- og tv-programmer, jf. dog stk. 2. Lejeren har tilsvarende ret til at  

 lade etablere kabelforbindelse til fremføring af radio- og tv-programmer i  

 ejendommen, såfremt der er mulighed for tilslutning til kabel-tv i området.  

 Ønsker flere lejere at etablere samme programforsyning, kan disse beslutte,  

 at opsætning af antenne skal ske i form af et fællesantenneanlæg.
Stk. 2. Lejerens ret efter stk. 1 gælder ikke, såfremt udlejeren  

 godtgør, at anbringelsen vil være til ulempe for ejendommen eller dens  

 beboere.
Retten gælder endvidere ikke, hvis lejeren kan få adgang til et  

 ønsket program enten gennem udlejerens fælles tv-forsyning eller gennem et af  

 lejerne etableret fællesantenneanlæg.
 Stk. 3. Etablerer lejeren en antenne på ejendommen, kan udlejer  

 forlange, at lejeren indbetaler et rimeligt depositum til sikkerhed for krav  

 mod lejeren, som opstår som følge af antennen.
Stk. 4. Ønsker flere lejere at etablere en fællesantenne i  

 ejendommen efter stk. 1, kan udlejer forlange, at de pågældende lejere  

 stifter en antenneforening, som skal stå for etablering og drift af  

 fællesantenneanlægget.
Der skal vælges en bestyrelse for antenneforeningen.  

 Det påhviler bestyrelsen at meddele udlejer, hvem der sidder i bestyrelsen,  

 således at udlejer med frigørende virkning kan henvende sig til disse  

 angående spørgsmål vedrørende antennen.
Bestyrelsen skal samtidig sende et  

 eksemplar af foreningens vedtægter til udlejer.
Vedtægterne skal indeholde  

 bestemmelse om, at foreningen skal tegne en ansvarsforsikring og en  

 kaskoforsikring vedrørende antennen samt i tilfælde af foreningens ophør bære  

 udgifterne som følge af nedtagning af antennen.
Udlejer kan forlange, at  

 foreningen indbetaler et rimeligt depositum til sikkerhed for udlejers krav  

 mod foreningen.
Stk. 5. Ved væsentlig tilsidesættelse af de pligter, som er  

 angivet i stk. 4, kan udlejeren kræve fællesantenneanlægget nedtaget.« Til § 45 7) Paragraffen affattes således:
»§ 45. Til delvis dækning af finansieringen af byggeriet  

 opkræver udlejeren ved lejemålets indgåelse et beboerindskud.
Der kan  

 opkræves beboerindskud for følgende boliger:
 1) Boliger, der er etableret med offentlig støtte efter lov om almene  

 boliger samt støttede private andelsboliger m.v.
 2) Boliger, der er etableret med offentlig støtte efter byggestøtte- eller  

 boligbyggerilovgivningen.
 3) Boliger, der er etableret med offentlig støtte efter lov om boliger for  

 ældre og personer med handicap.
4) Boliger, der er opført af en almen boligorganisation med offentlig  

 støtte efter lov om byfornyelse.« Til § 56 8) Efter stk. 3 indsættes som nyt stykke:
»Stk. 4. Indbringer udlejeren ikke lejerens indsigelse i  

 henhold til stk. 3 for beboerklagenævnet, kan lejeren indbringe sagen for  

 beboerklagenævnet.« Til § 62 9) I stk. 2, 2. pkt., ændres »lov om almene boliger  

 m.v.« til: »lov om almene boliger samt støttede private  

 andelsboliger m.v.« Til § 65 10) Efter stk. 3 indsættes som nye stykker:
 »Stk. 4. Ved fremleje af en bolig i et bofællesskab skal den  

 pågældende bolig efter fremlejeforholdets etablering bebos af personer, som  

 opfylder betingelserne for at komme i betragtning til en bolig af den  

 pågældende karakter.
Stk. 5. Senest 2 uger før lejeren indgår en fremlejeaftale, skal  

 lejeren underrette udlejeren om 1) årsagen til lejerens midlertidige fravær, 2) hvem lejeren agter at fremleje til, herunder om den pågældende opfylder  

 de i stk. 3 eller 4 nævnte betingelser, hvis der er tale om en almen  

 ungdomsbolig, en almen ældrebolig eller en bolig i et bofællesskab, 3) antallet af personer i boligen og 4) den krævede lejes størrelse.
Har udlejeren ikke modsat sig den pågældende fremlejeaftale senest 2 uger  

 efter lejerens underretning, kan lejeren indgå aftalen.« Til § 69 11) Stk. 4 affattes således:
»Stk. 4. Ved bytning af almene ungdomsboliger og almene  

 ældreboliger kan lejeren kun bytte med personer, som ikke opfylder  

 betingelserne for at komme i betragtning til sådanne boliger, hvis  

 kommunalbestyrelsens samtykke foreligger.« 12) Efter stk. 4 indsættes som nyt stykke:
»Stk. 5. Ved bytning af en bolig i et bofællesskab skal den  

 pågældende bolig efter bytningen bebos af personer, som opfylder  

 betingelserne for at komme i betragtning til en bolig af den pågældende  

 karakter.« Til § 77 13) Stk. 1 udgår.
 Stk. 2 og 3 bliver herefter stk. 1 og 2.
Til § 81 14) I stk. 1, nr. 3, udgår », uhensigtsmæssig  

 påvirkning af ejendommens børn og unge«.
 15) I stk. 1, nr. 3, ændres »og sundhedsmæssig«  

 til: »eller sundhedsmæssig«.
Til § 82 16) Paragraffen affattes således:
 »§ 82. Har lejeren tilsidesat god skik og orden, jf. § 81,  

 kan lejeren pålægges en eller flere af følgende retsfølger:
 1) Lejemålet kan ophæves, såfremt overtrædelsen er af en sådan karakter,  

 at lejerens flytning er påkrævet.
 2) Lejeforholdet kan gøres betinget således, at der, hvis lejeren  

 overtræder nærmere fastsatte betingelser vedrørende adfærd i ejendommen, er  

 grundlag for, at lejemålet kan ophæves efter nr. 1 eller opsiges eller  

 ophæves efter reglerne i kapitel 14 og 15.
3) Lejeren kan pålægges konfrontation med de personer, for hvem lejerens  

 adfærd har været til gene.
Konfrontationen skal ske med deltagelse af en i  

 afgørelsen om pålægget udpeget mægler.
 4) Lejeren kan meddeles en advarsel om, at fornyet overtrædelse af god  

 skik og orden, jf. § 81, kan føre til mere indgribende retsfølger efter nr.  

 1-3 eller til, at lejemålet opsiges eller ophæves efter reglerne i kapitel 14  

 og 15.
 Stk. 2. Ophævelse af lejemålet efter stk. 1, nr. 1, kan dog kun  

 pålægges, hvis lejeren har tilsidesat god skik og orden efter § 81, stk. 1,  

 nr. 1-8 eller 11, jf. § 81, stk. 3. Nævnet kan ikke træffe afgørelse om  

 ophævelse af lejemålet, hvis sagen er indbragt for nævnet af en anden lejer  

 efter § 83, stk. 3.
Stk. 3. Ophævelse af lejemålet efter stk. 1, nr. 1, kan endvidere  

 uanset overtrædelsens karakter anvendes som retsfølge, hvor lejeren inden for  

 3 år forud for nævnets afgørelse har været pålagt retsfølge efter stk. 1,  

 samt ved overtrædelse af betingelserne i tilfælde, hvor lejeforholdet er  

 gjort betinget.« Til § 83 17) I stk. 1 og i stk. 2, 1. pkt., ændres »§  

 82, stk. 1« til: »§ 82«.
Til § 85 18) I stk. 1, nr. 4, ændres »§ 82, stk. 1, nr. 1«  

 til: »§ 82, stk. 1, nr. 2«.
Til § 86 19) I stk. 3 ændres »lov om almene boliger m.v.«  

 til: »lov om almene boliger samt støttede private andelsboliger  

 m.v.« Til § 90 20) I stk. 1, nr. 6, ændres »han« til:  

 »lejeren«.
 21) I stk. 1, nr. 8, ændres »§ 82, stk. 1, nr. 1«  

 til: »§ 82, stk. 1, nr. 2«.
Til § 99 22) I 3. pkt. ændres »§ 82, stk. 1, nr. 2« til:  

 »§ 82, stk. 1, nr. 3«.
Til § 101 23) I stk. 1, nr. 1, 1. pkt., og stk. 1, nr. 2,  

 ændres »lov om almene boliger m.v.« til: »lov om almene  

 boliger samt støttede private andelsboliger m.v.« 24) Efter stk. 2 indsættes som nyt stykke:
»Stk. 3. Beboerklagenævnet orienterer kommunalbestyrelsen om  

 nævnets afgørelser vedrørende de i stk. 1 omtalte tvister.« Til § 104 25) I stk. 2 indsættes efter 2. pkt. som nyt punktum:
»Inden nævnet træffer afgørelse om ophævelse af lejemål efter § 82,  

 stk. 1, nr. 1, og stk. 3, skal sagens parter altid indkaldes.« Til § 105 26) I stk. 5 indsættes efter 1. pkt. som nyt punktum:
»Beboerklagenævnets afgørelser efter § 82, stk. 1, nr. 1, og stk. 3,  

 skal forkyndes.« 27) I stk. 5, 2. pkt., der bliver 3. pkt., ændres  

 »stk. 1« til: »stk. 1, nr. 2-4«.
 28) Efter stk. 5 indsættes som nyt stykke:
»Stk. 6 . Indbringelse for boligretten af afgørelser om  

 retsfølger efter § 82, stk. 1, nr. 1, og stk. 3, har opsættende virkning.  

 Dette meddeles parterne.« Stk. 6 bliver herefter stk. 7.
 29) I stk. 6, der bliver stk. 7, ændres i 1. pkt.  

 »§ 82, stk. 1« til: »§ 82«.
 30) I stk. 6, der bliver stk. 7, indsættes efter 1. pkt. som nyt  

 punktum:
»I afgørelser om ophævelse af lejemål efter § 82, stk. 1, nr. 1, og  

 stk. 3, fastsætter nævnet en frist for lejemålets ophør og lejerens  

 fraflytning.« 31) I stk. 6, 2. pkt., der bliver stk. 7, 3. pkt., ændres  

 »§ 82, stk. 1, nr. 1« til: »§ 82, stk. 1, nr. 2«.
 Af et mindretal (V og KF):
 32) Efter stk. 6, der bliver stk. 7, indsættes som nyt stykke:
»Stk. 8. Beboerklagenævnets afgørelser om ophævelse af  

 lejemål efter § 82, stk. 1, nr. 1, og stk. 3, kan tvangsfuldbyrdes efter  

 retsplejelovens bestemmelser om fuldbyrdelse af domme og forlig.« Til § 106 Af boligministeren, tiltrådt af et flertal (S, V, KF, RV, FP  

 og CD):
 33) I stk. 1, 2. pkt., ændres »§ 82, stk. 1, nr.  

 3« til: »§ 82, stk. 1, nr. 4«.
 Af boligministeren, tiltrådt af et mindretal (S, V, FP og  

 CD):
 34) Efter stk. 1 indsættes som nyt stykke:
»Stk. 2. Har beboerklagenævnet truffet afgørelse efter § 82,  

 stk. 1, nr. 1, eller stk. 3, og flytter lejeren ikke inden den af nævnet  

 fastsatte frist, jf. § 105, stk. 7, 2. pkt., skal udlejeren uanset den i stk.  

 1, 3. pkt., fastsatte frist indbringe sagen for boligretten.
Indbringelse  

 skal ske senest 4 uger efter den af beboerklagenævnet fastsatte frist for  

 lejerens fraflytning.« Stk. 2-4 bliver herefter stk. 3-5.
 Af boligministeren, tiltrådt af et flertal (S, V, KF, RV, FP  

 og CD):
 35) I stk. 3, der bliver stk. 4, ændres »§ 82, stk. 1,  

 nr. 1« til: »§ 82, stk. 1, nr. 2«.
Til § 108 36) I stk. 1 ændres »§ 82, stk. 1« til: »§  

 82, stk. 1, nr. 2 og 3«.
Til § 110 37) I stk. 1, nr. 2, ændres »lov om almene boliger  

 m.v.« til: »lov om almene boliger samt støttede private  

 andelsboliger m.v.« B e m æ r k n i n g e r Til nr. 1 Ændringen er en redaktionel konsekvens af, at titlen på den gældende lov  

 om almene boliger m.v. ved det den 29. oktober 1997 fremsatte forslag til lov  

 om ændring af lov om almene boliger m.v. (L 48) foreslås ændret til »Lov  

 om almene boliger samt støttede private andelsboliger m.v.« Ved den foreslåede formulering af henvisningen til de beboerdemokratiske  

 regler, der gælder for almene boliger, præciseres endvidere i lovteksten, at  

 disse regler er fastsat i kapitlerne 1 og 2 i den pågældende lov.
Til nr. 2 Ved ændringen præciseres, at bestemmelsen i forslagets § 6, stk. 3, om  

 fravigelse af loven i blanketter alene gælder for autoriserede blanketter.
I  

 blanketter, der ikke er autoriserede, ses der, som det fremgår af § 6, stk.  

 2, bort fra bestemmelser, som pålægger lejeren større pligter eller giver  

 lejeren mindre rettigheder end angivet i loven.
Til nr. 3, 9, 19, 23 og 37 Ændringerne er redaktionelle konsekvenser af, at titlen på den gældende  

 lov om almene boliger m.v. efter det fremsatte lovforslag L 48 foreslås  

 ændret til »Lov om almene boliger samt støttede private andelsboliger  

 m.v.« Til nr. 4 Det foreslås, at der ud over bestemmelsen i § 31, hvorefter  

 boligministeren kan fastsætte nærmere regler om vedligeholdelse og  

 istandsættelse, indføres adgang for ministeren til at fastsætte nærmere  

 regler vedrørende indflytningsrapporter.
Til nr. 5 Den foreslåede ændring indebærer, at udlejeren - i tilfælde af, at  

 lejeaftalen bortfalder på grund af brand eller anden ulykke - er forpligtet  

 til at tilbyde lejeren en erstatningsbolig efter tilsvarende regler, som  

 gælder ved lejemål, som opsiges på grund af nedrivning eller ombygning af  

 ejendommen, jf. § 86, stk. 1 og 2, i lovforslaget.
 Udlejer vil således efter ændringsforslaget være forpligtet til uden  

 unødigt ophold at tilbyde lejeren at leje en anden bolig i ejendommen, hvis  

 der bliver en anden bolig ledig til overtagelse senest 3 måneder efter  

 lejerens fraflytning og boligen skal udlejes.
 Endvidere vil udlejeren have en pligt til at tilbyde lejeren at leje en  

 bolig af samme art, hvis der ved genopførelse eller ombygning tilvejebringes  

 boliger.
 Dette ændringsforslag skal ses i sammenhæng med et ændringsforslag til lov  

 om ændring af lov om almene boliger m.v. (L 48). Ved sidstnævnte  

 ændringsforslag søges indført en pligt for kommunalbestyrelsen til at tilbyde  

 lejeren en erstatningsbolig af passende størrelse, beliggenhed, kvalitet og  

 udstyr, hvis lejeaftalen bortfalder på grund af brand eller anden ulykke.
 De omtalte ændringsforslag vil således sikre, at lejeren i alle tilfælde  

 får et tilbud om en erstatningsbolig.
Til nr. 6 Ændringen indebærer, at forefindes der på tidspunktet for lejerens  

 anmodning om at opsætte en enkeltantenne et af flere lejere i ejendommen  

 etableret fællesantenneanlæg, som leverer samme programmer, som lejeren  

 ønsker, så kan udlejeren afvise lejerens anmodning under henvisning til, at  

 lejeren må deltage i fællesantennen.
 Hensigten med forslaget er at begrænse antallet af antenner på  

 ejendommene.
Det foreslås endvidere, at udlejeren skal kunne kræve indbetalt et  

 depositum, når en enkelt lejer opsætter en antenne.
Udlejer kan allerede  

 efter det foreliggende lovforslag kræve indbetalt depositum, når en  

 antenneforening opsætter en antenne.
Til nr. 7 Ved den foreslåede formulering præciseres i lovteksten, for hvilke lejemål  

 udlejer kan opkræve et beboerindskud.
 Det tydeliggøres samtidig, at beboerindskud dækker en del af byggeriets  

 finansiering.
Til nr. 8 Efter gældende retspraksis vedrørende indbringelse af sager om  

 varmeregnskaber for huslejenævnet i henhold til boligreguleringsloven gælder,  

 at udlejeren alene er forpligtet til at indbringe lejerens indsigelser for  

 huslejenævnet, såfremt lejeren gør indsigelse imod et krav om  

 tillægsbetaling, som udlejeren vil fastholde.
Gør lejeren derimod krav på  

 tilbagebetaling af for meget betalt bidrag, er udlejeren ikke forpligtet til  

 at indbringe sagen.
 Da forholdet efter det foreslåede er parallelt på det almene område,  

 foreslås der medtaget en adgang for lejeren til at indbringe indsigelser for  

 beboerklagenævnet i de tilfælde, hvor udlejeren ikke er forpligtet til at  

 indbringe sagen.
Til nr. 10 Det foreslås at give lejere i bofællesskaber ret til at fremleje boligen  

 under samme betingelser som andre lejere.
Dog foreslås, at boligen efter  

 fremlejeforholdets etablering skal bebos af personer, som opfylder  

 betingelserne for at komme i betragtning til en bolig af den pågældende  

 karakter, jf. det foreslåede stk. 4. Det er efter reglerne i lov om almene  

 boliger samt støttede private andelsboliger m.v. kommunen og udlejeren, der  

 aftaler, efter hvilke kriterier udlejningen af boliger i et bofællesskab skal  

 finde sted.
Fremlejetageren skal således opfylde disse lokalt fastsatte  

 kriterier.
 Herudover foreslås indsat en ny bestemmelse som stk. 5, hvorefter den  

 lejer, som påtænker at fremleje sin bolig, får pligt til at give udlejeren  

 visse oplysninger om fremlejeforholdet, inden fremlejeaftalen indgås.  

 Formålet med bestemmelsen er bl.a. at undgå den situation, hvor udlejeren,  

 når aftalen er indgået og fremlejetageren flyttet ind, konstaterer, at  

 lejeren ikke havde ret til at fremleje, fordi lovens betingelser ikke var  

 opfyldt.
 Det foreslås herefter at pålægge lejeren (inden fremlejeaftalen indgås) at  

 underrette udlejeren om: 1) Årsagen til lejerens midlertidige fravær. 2) Hvem  

 lejeren agter at fremleje til, herunder om den pågældende opfylder de i stk.  

 3 eller 4 nævnte betingelser, hvis der er tale om en almen ungdomsbolig, en  

 almen ældrebolig eller en bolig i et bofællesskab. 3) Antallet af personer i  

 boligen. 4) Den krævede lejes størrelse.
 Det foreslås endvidere at give udlejeren 2 uger til at reagere i, således  

 at lejeren kan indgå fremlejeaftalen på de oplyste vilkår, hvis udlejeren  

 ikke har modsat sig det pågældende fremlejeforhold inden 2 uger efter  

 lejerens underretning.
Ovenstående oplysninger skønnes at svare til de oplysninger, som udlejeren  

 allerede kan kræve efter det foreliggende lovforslag.
Det er således ikke  

 hensigten med det foreslåede ændringsforslag at udvide lejerens  

 oplysningspligt.
Til nr. 11 Ændringsforslaget indebærer, at den tilsynsførende kommune skal godkende  

 en bytning af almene ungdomsboliger og almene ældreboliger, hvis den  

 pågældende lejer ikke opfylder betingelserne for at komme i betragtning til  

 boliger af den pågældende karakter.
 Det er herved forudsat, at kommunen ved sin behandling af sagen lægger  

 afgørende vægt på, hvorvidt et bytte er rimeligt under hensyn til  

 efterspørgslen efter de pågældende boligtyper.
Til nr. 12 Det foreslås, at lejere i bofællesskaber også får bytteret.
Dog foreslås,  

 at den nye lejer - ligesom ved fremleje - skal opfylde betingelserne for at  

 komme i betragtning til en bolig i det pågældende bofællesskab.
Kriterierne  

 for at komme i betragtning til bofællesskaber fastlægges af kommunen og  

 udlejeren.
Til nr. 13 Forslaget er en konsekvensændring som følge af, at lejere i bofællesskaber  

 får ret til at fremleje og bytte, jf. ændringsforslagets nr. 10 og 12.
Til nr. 14 Målet med lovforslagets § 81, stk. 1, nr. 3, er at sikre lejerne et trygt  

 boligmiljø beskyttet mod uacceptable gener i form af generel utryghed,  

 forråelse af miljøet i ejendommen eller sundhedsmæssig risiko som følge af  

 f.eks. narkohandel, prostitution og lignende virksomhed i ejendommen.
Derimod er det mere upræcist, hvornår en lejers adfærd kan siges at  

 medføre en uhensigtsmæssig påvirkning af ejendommens børn og unge.
Det  

 foreslås derfor at lade dette element udgå af den foreslåede bestemmelse.
Til nr. 15 Der er tale om en redaktionel ændring.
Til nr. 16 Det foreslås, at kompetencen for beboerklagenævnene udvides til også at  

 omfatte afgørelser om ophævelse af lejemål på grund af  

 husordensovertrædelser, herunder afgørelser om ophævelse på grund af  

 overtrædelse af betingelserne, hvor et lejeforhold er gjort betinget.
 En udlejer får hermed tre muligheder for at reagere over for en lejers  

 husordensovertrædelser:
 1) Udlejeren kan gå til beboerklagenævnet, der kan træffe afgørelser om  

 ophævelse af lejemålet eller om en mindre retsfølge efter § 82, stk. 1.
 2) Udlejeren kan opsige lejeren efter § 85 med 3 måneders varsel og med  

 mulighed for indbringelse af sagen for boligretten.
 3) Udlejeren kan ophæve lejemålet efter § 90.
 Udlejeren er således ikke forpligtet til først at gå til  

 beboerklagenævnet, men kan frit vælge, på hvilken måde den pågældende ønsker  

 at reagere over for en lejers husordensovertrædelser.
 Nævnsafgørelser om ophævelse af lejemål kan af begge parter indbringes for  

 boligretten efter § 106, og det foreslås, at boligrettens afgørelser i disse  

 sager kan indankes for landsretten efter § 108, jf. bemærkningerne til nr. 30  

 og 34.
 Det foreslås, at nævnet kun kan træffe afgørelse om ophævelse af  

 lejemålet, hvis sagen er indbragt af udlejer.
Til nr. 17 og 29 Ændringerne er redaktionelle konsekvenser af, at beboerklagenævnet efter  

 den ved nr. 15 foreslåede ændring af § 82 kan pålægge retsfølger efter såvel  

 § 82, stk. 1, som § 82, stk. 3.
Til nr. 18, 21, 22, 31, 33 og 35 Ændringerne er redaktionelle følger af den ved nr. 15 foreslåede ændrede  

 affattelse af § 82.
Til nr. 20 Der er tale om en redaktionel ændring.
Til nr. 24 Ændringen indebærer, at beboerklagenævnet får en forpligtelse til at  

 orientere den tilsynsførende kommune om nævnets afgørelser vedrørende tvister  

 om lovligheden af beslutninger truffet af de beboerdemokratiske organer og om  

 tvister om anvisning af almene familieboliger, jf. § 101, stk. 1.
Hensigten er, at beboerklagenævnets afgørelser herefter skal indgå i  

 grundlaget for kommunens tilsyn med de almene boligorganisationer.
Hermed  

 sikres også en koordination mellem på den ene side beboerklagenævnet og på  

 den anden side den tilsynsførende kommune.
Til nr. 25 Det foreslås, at indkaldelse af den indklagede lejer og af udlejer til  

 afgivelse af forklaring over for beboerklagenævnet gøres obligatorisk i sager  

 om ophævelse af lejemålet.
Til nr. 26 - 28 For at styrke retssikkerheden med nævnsafgørelser om ophævelse af lejemål  

 foreslås, at sådanne afgørelser altid skal forkyndes på samme måde, som det  

 sker ved en dom.
Endvidere foreslås, at indbringelse for boligretten af  

 afgørelser om ophævelse af lejemål har opsættende virkning, og at dette skal  

 meddeles parterne.
Til nr. 30 og 34 I sager om ophævelse af lejemål fastsætter nævnet en frist for lejemålets  

 ophør og lejerens fraflytning.
Beboerklagenævnsafgørelser er ikke eksigible.
En udlejer vil derfor ikke  

 ved fogedens hjælp kunne gennemføre en udsættelse af en lejer på baggrund af  

 en nævnsafgørelse.
I stedet skal udlejeren, hvis lejeren ikke er flyttet  

 inden udløbet af den frist, nævnet har fastsat herfor, indbringe sagen for  

 boligretten.
Udlejeren kan efter § 106 - ligesom lejeren - altid indbringe nævnets  

 afgørelse for boligretten inden 4 uger efter, at afgørelsen er meddelt  

 parterne.
Udlejer vil således også kunne indbringe en sag, hvor lejeren er  

 pålagt at fraflytte lejemålet, f.eks. hvis udlejeren ønsker en kortere  

 fraflytningsfrist.
 I tilfælde, hvor ingen af parterne har indbragt sagen for boligretten  

 inden udløbet af den nævnte 4-ugers-frist, og hvor det efterfølgende viser  

 sig, at lejeren ikke fraflytter lejemålet på det tidspunkt, der er fastsat af  

 beboerklagenævnet, foreslås, at udlejer inden for en fornyet frist på 4 uger  

 fra fraflytningsfristens udløb skal indbringe sagen for boligretten.
 Det henhører under det kommunale tilsyn at påse, at boligorganisationerne  

 overholder deres forpligtelse til at indbringe sager af denne type for  

 boligretten.
 Boligretten vil i en sådan sag på samme måde, som hvis nævnets afgørelse  

 var indbragt umiddelbart efter, at denne var meddelt parterne, kunne foretage  

 en fuldstændig prøvelse af nævnets afgørelse om ophævelse af lejemålet.
 Sager om en lejers pligt til fraflytning som følge af  

 husordensovertrædelser kan herefter afgøres i boligretten i følgende  

 tilfælde:
 1) Ved enten lejers eller udlejers umiddelbare indbringelse af en  

 beboerklagenævnsafgørelse for boligretten, jf. § 106, stk. 1.
 2) Ved udlejers indbringelse for boligretten på grund af en lejers  

 manglende fraflytning inden det af beboerklagenævnet fastsatte tidspunkt, jf.  

 § 106, stk. 2.
 3) Ved udlejers indbringelse for boligretten af en lejers indsigelse mod  

 en opsigelse fra udlejer efter § 85, jf. § 89.
 4) Ved udlejers indbringelse for boligretten af en ophævelse af et lejemål  

 efter § 90 i tilfælde, hvor lejeren ikke flytter på baggrund af ophævelsen.
Til nr. 32 Bestemmelsen indebærer, at beboerklagenævnets afgørelser om ophævelse kan  

 tvangsfuldbyrdes.
En lejer vil således kunne udsættes med fogedens hjælp på  

 baggrund af en afgørelse fra nævnet om ophævelse af lejemålet.
Til nr. 36 Det foreslås, at sager om ophævelse af lejemål kan indbringes for  

 landsretten også i de tilfælde, hvor sagen har været forelagt  

 beboerklagenævnet.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Villy Søvndal (SF) Dorit Myltoft (RV)  

 Keld Albrechtsen (EL) Sonja Albrink (CD) Jens Hald Madsen (V) Pia Larsen (V)  

 Bodil Thrane (V) Erling Oxdam (V) John Vinther (KF) Gitte Seeberg (KF) Eva  

 Møller (KF) Kirsten Jacobsen (FP) nfmd.
 Dansk Folkeparti havde ikke medlemmer i udvalget.
Bilag To af udvalgets spørgsmål til boligministeren og dennes svar  

 herpå:
 Spørgsmål 6:
Kan beboerklagenævnet tilsidesætte en beslutning, såfremt denne ligger  

 uden for almene boligorganisationers lovlige aktivitetsområde? Svar:
Ifølge § 101, stk. 1, nr. 1, i lovforslaget træffer beboerklagenævnet  

 afgørelse i tvister om lovligheden af beslutninger truffet af de  

 beboerdemokratiske organer.
Nævnet kan i den forbindelse træffe afgørelse om,  

 at en beslutning er uden gyldighed, hvis det forhold, der gøres indsigelse  

 mod, er af væsentlig betydning for den trufne afgørelse.
 De beboerdemokratiske organer har efter reglerne i lov om almene boliger  

 m.v. alene kompetence til at træffe beslutninger om arbejder og aktiviteter,  

 der ligger inden for de almene boligorganisationers virksomhedsområde.
 Har et beboerdemokratisk organ vedtaget at iværksætte arbejder eller  

 aktiviteter, som ligger uden for de almene boligorganisationers  

 virksomhedsområde, er der således tale om en ulovlig vedtagelse, som vil  

 kunne tilsidesættes af beboerklagenævnet i medfør af den ovenfor omtalte  

 bestemmelse.
 Dette får som konsekvens, at boligorganisationen ikke vil kunne afholde  

 udgifter til disse arbejder og aktiviteter og dermed heller ikke lade  

 udgifterne indgå i fastsættelsen af den husleje, som beboerne skal betale.
 Der er i bekendtgørelse om sideaktiviteter i almene boligorganisationer  

 m.v. fastsat detaljerede regler om kommunalt tilsyn på dette område.
 En kompetence for beboerklagenævnet er således et supplement til det  

 kommunale tilsyn.
 Da ovennævnte system indebærer en vis overlappende kompetence mellem  

 beboerklagenævnet og det kommunale tilsyn, bør det sikres, at den kommunale  

 tilsynsmyndighed bliver orienteret om beboerklagenævnets afgørelser i disse  

 sager.
 Det forudsættes i denne forbindelse, at kommunalbestyrelsen lægger  

 beboerklagenævnets afgørelser til grund for tilsynet med de almene  

 boligorganisationer.
Det vil derfor være hensigtsmæssigt - ikke mindst fordi kommunen kan være  

 en slags part i nogle af disse sager - at foretage en mindre ændring af  

 reglerne i bekendtgørelsen om sideaktiviteter.
Formålet er at tydeliggøre, at  

 kommunen i forbindelse med sit tilsyn skal påse, at aktiviteter, som  

 beboerklagenævnet har kendt ulovlige, ikke iværksættes/bringes til ophør.
 Jeg agter endvidere at fremsætte et ændringsforslag til lovforslaget, der  

 indebærer, at beboerklagenævnet får en pligt til at orientere  

 kommunalbestyrelsen om sine afgørelser efter § 101, stk. 1.
 Spørgsmål 12:
 Hvad er baggrunden for, at bestemmelsen om tilsidesættelse af god skik og  

 orden er udvidet med § 81, stk. 1, nr. 3? Ministeren bedes i den forbindelse  

 endvidere redegøre nærmere for indholdet af bestemmelsen.
 Svar:
 Bestemmelsen i § 81, stk. 1, nr. 3, er ny.
 Der har hersket tvivl om, hvorvidt der i den gældende lejelovs opsigelses-  

 og ophævelsesbestemmelser i alle tilfælde er tilstrækkelig hjemmel til at  

 gribe ind over for ulempeforvoldende følger af f.eks. narkohandel,  

 prostitution og lignende virksomhed i ejendommen.
 Baggrunden for bestemmelsen er således et ønske om at sikre tilstrækkelig  

 hjemmel i loven til at kunne pålægge en lejer retsfølger - herunder opsigelse  

 eller ophævelse af lejemålet efter de foreslåede §§ 85 og 90 - i tilfælde,  

 hvor lejeren udøver uacceptabel adfærd, der medfører gener for dem, der  

 færdes i ejendommen.
 Som det fremgår af bestemmelsen, er der tale om gener i form af generel  

 utryghed, forråelse af miljøet i ejendommen, uhensigtsmæssig påvirkning af  

 ejendommens børn og unge eller sundhedsmæssig risiko.
 Hvis der er tale om stærkt støjende adfærd, psykisk eller fysisk vold  

 eller trusler herom eller anden lignende opførsel, vil det kunne være  

 omfattet af den gældende lejelovs opsigelses- og ophævelsesbestemmelser og  

 den gældende forsøgsordning vedrørende husordensovertrædelser.
 Men man kan imidlertid forestille sig, at ulemperne også kan have en mere  

 uhåndgribelig karakter, hvor ejendommens miljø ændrer sig, f.eks. kan øget  

 trafik af andre end beboerne, mange fremmede i opgangen, opstillede vagter og  

 lignende indebære en utryghed og en generel forråelse af ejendommens miljø.  

 Endvidere kan ulemperne være af sundhedsmæssig karakter som følge af  

 efterladte sprøjter og lignende.
 Formålet med lovforslaget er således at sikre lejerne et trygt boligmiljø  

 beskyttet mod de nævnte typer af uacceptable gener, som følger af f.eks.  

 narkohandel, prostitution og lignende virksomhed i ejendommen.
 Da der imidlertid kan rejses tvivl om, hvornår en lejers adfærd kan siges  

 at medføre en uhensigtsmæssig påvirkning af ejendommens børn og unge, og da  

 den øvrige del af bestemmelsen, jf. ovenfor, dækker bestemmelsens formål, er  

 jeg indstillet på ved et ændringsforslag at lade dette element udgå af den  

 foreslåede bestemmelse.
Ændringsforslag Af Kirsten Jacobsen (FP) og Kim Behnke (FP):
Til § 5 38) I stk. 1 indsættes efter 1. pkt. som nyt punktum:
»En lejeaftale skal endvidere udfærdiges på en af boligministeren  

 autoriseret blanket.« Til § 6 39) Stk. 2, 3. pkt., udgår.
B e m æ r k n i n g e r Til nr. 38 Det foreslås, at lejeaftaler skal udfærdiges på blanketter, som er  

 autoriseret af boligministeren.
Baggrunden er at skabe større sikkerhed for  

 især svage grupper, herunder ældre, mod at indgå aftaler, som på en række  

 punkter indholder elementer, som er ulovlige, men hvor den pågældende lejer  

 kun har ringe mulighed for at gennemskue, at der er tale om ulovlige  

 elementer.
Til nr. 39 Der er tale om en konsekvens af den foreslåede ændring under nr. 38.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til boligministeren og justitsministeren, som disse har besvaret  

 skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Fremskridtspartiets og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse med de stillede  

 ændringsforslag.
Æ n d r i n g s f o r s l a g Af et mindretal (SF og EL):
Til § 10 1) I stk. 5 indsættes efter 1. pkt. som nye punktummer:
»Varslingsskrivelsen skal endvidere indeholde oplysning om lejerens  

 ret til at indbringe uenighed for beboerklagenævnet efter § 12. Indeholder  

 varslingen ikke de i 1. og 2. pkt. nævnte oplysninger, er kravet om  

 lejeforhøjelse ugyldigt.
De i stk. 3 nævnte lejeforhøjelser kan først varsles  

 til ikrafttræden fra tidspunktet for ibrugtagelsen.
Udlejeren kan tage de  

 nødvendige forbehold om kommunalbestyrelsens godkendelse.« 2) Stk. 6 affattes således:
»Stk. 6. Udlejer hæfter for de lejetab, som en almen  

 boligafdeling påføres som følge af en ugyldig varslingsskrivelse.« Til § 12 3) Paragraffen affattes således:
»§ 12. Uenighed om, hvorvidt en varsling er i  

 overensstemmelse med gældende regler, jf. § 10, stk. 1 og 5, afgøres af  

 beboerklagenævnet, når sag herom er indbragt af lejeren senest 6 uger efter,  

 at varslingen er kommet frem.
Nævnet kan ikke træffe afgørelse om ugyldighed,  

 hvis den nævnte frist ikke er overholdt.« Til § 81 4) I stk. 1 udgår nr. 3, 9 og 10.
 Nr. 4-8 bliver herefter nr. 3-7, og nr. 11 bliver nr. 8.
 5) I stk. 3 ændres »3-11« til: »2-8«.
Til § 82 6) Stk. 1, nr. 1, udgår.
 Nr. 2-4 bliver herefter nr. 1-3.
 7) Stk. 2 og 3 udgår.
Til § 85 8) I stk. 1, nr. 3, udgår »eller 11«.
 9) I stk. 1, nr. 4, ændres »nr. 2« til: »nr.  

 1«.
Til § 90 10) I stk. 1, nr. 7, udgår »eller 11«.
 11) I stk. 1, nr. 8, ændres »nr. 2« til:  

 »nr. 1«.
Til § 99 12) I 3. pkt. ændres »nr. 3« til: »nr.  

 2«.
Til § 104 13) Stk. 2, 3. pkt., udgår.
Til § 105 14) Stk. 5, 2. pkt., udgår.
 15) I stk. 5, 3. pkt., som bliver 2. pkt., ændres »nr.  

 2-4« til: »nr. 1-3«.
 16) Stk. 6 udgår.
 Stk. 7 bliver herefter stk. 6.
 17) I stk. 7, der bliver stk. 6, udgår 2. pkt., og  

 »nr. 2« ændres til: »nr. 1«.
Til § 106 18) I stk. 1 ændres »nr. 4« til: »nr.  

 3«.
 19) Stk. 2 udgår.
 Stk. 3-5 bliver herefter stk. 2-4.
 20) I stk. 4, der bliver stk. 3, ændres »nr. 2«  

 til: »nr. 1«.
 21) I stk. 5, der bliver stk. 4, udgår 2. pkt.
Til § 108 22) I stk. 1 ændres »nr. 2 og 3« til: »nr. 1  

 og 2«.
B e m æ r k n i n g e r Til nr. 1 Det foreslås, at kravet om lejeforhøjelse skal indeholde oplysning om  

 lejernes adgang til at klage over varslingen, jf. lovforslagets § 12. Det  

 foreslås endvidere, at såfremt varslingsskrivelselsen ikke indeholder  

 samtlige de oplysninger, som er nævnt i stk. 5, er kravet om lejeforhøjelse  

 ikke gyldigt.
Udlejer må herefter varsle lejeforhøjelse på ny.
Til nr. 2 Som følge af den foreslåede ugyldighedsbestemmelse i ændringsforslag nr. 1  

 foreslås det, at det lejetab, som en almen boligafdeling påføres som følge af  

 en ugyldig lejevarsling, alene udredes af udlejer.
Til nr. 3 Det foreslås, at lejeren skal indbringe sager vedrørende varsling for  

 beboerklagenævnet inden 6 uger.
Baggrunden herfor er bl.a. at tilsigte at  

 minimere det lejetab, som kan opstå som følge af, at en varsling ikke  

 opfylder kravene.
Til nr. 4 I henhold til § 81 kan en lejer pålægges en række retsfølger, såfremt den  

 pågældende lejer udviser en i 11 punkter nærmere beskrevet adfærd.
Det  

 foreslås at luge ud i de mere vildtvoksende dele af beskrivelsen af den  

 adfærd, som kan medføre retsfølger.
Det drejer sig om adfærdsgener i form af  

 generel utryghed, forråelse af ejendommens miljø, sundhedsmæssig risiko samt  

 støjgener og gener fra husdyrhold, som ligger ud over, hvad der i øvrigt  

 allerede er medtaget i bestemmelsen.
 Til nr. 5, 8 og 10.
 Der er tale om konsekvensændringer som følge af ændringsforslag nr. 4.
 Til nr. 6.
En af de retsfølger, beboerklagenævnet efter lovforslaget kan pålægge en  

 lejer, når vedkommende har tilsidesat god skik og orden efter § 81, er, at  

 lejemålet ophæves.
Det forekommer at være en meget drastisk retsfølge, som  

 ser stort på lejerens retsbeskyttelse, og en sådan adgang til at afgøre sager  

 om ophævelse og lignende har huslejenævnet af gode grunde da heller ikke.  

 Ministeren kan alene henvise til, at denne nyskabelse er godkendt af  

 Justitsministeriet, hvilket i denne sammenhæng ikke borger for kvaliteten.
 Selv om nævnsafgørelse ikke kan tvangsfuldbyrdes, er det yderst  

 betænkeligt, at beboerklagenævnet overhovedet kan træffe afgørelse om noget  

 så vitalt som ophævelse af lejemålet, uden at lejeren nyder den sædvanlige  

 retsbeskyttelse, idet nævnsafgørelsen naturligvis vil spille en rolle i  

 boligretten.
 Det foreslås derfor, at beboerklagenævnets adgang til at ophæve lejemålet  

 udgår.
 Til nr. 7, 9 og 11-22.
 Der er tale om konsekvensændringer som følge af ændringsforslag nr. 6.
Hans Peter Baadsgaard (S) fmd.
Jytte Madsen (S) Lissa Mathiasen  

 (S) Jørn Pedersen (S) Jytte Wittrock (S) Villy Søvndal (SF) Dorit Myltoft  

 (RV) Keld Albrechtsen (EL) Sonja Albrink (CD) Jens Hald Madsen (V) Pia Larsen  

 (V) Bodil Thrane (V) Erling Oxdam (V) John Vinther (KF) Gitte Seeberg (KF)  

 Eva Møller (KF) Kirsten Jacobsen (FP) nfmd.
 Dansk Folkeparti havde ikke medlemmer i udvalget.
