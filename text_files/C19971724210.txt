Cirkulæreskrivelse om meddelelse om  

 rådighed.
Helbred. "Særling".
 Kommentar m.v.:
Et medlem, der ikke var syg, men som havde en ejendommelig  

 personlighed ("særling"), blev ikke anset for at stå til  

 rådighed for arbejdsmarkedet.
Det indgik i vurderingen blandt andet, at  

 medlemmet ikke havde kunnet fastholde to arbejdstilbud, og at hun, trods  

 mange ansøgninger, ikke havde kunnet få arbejde.
Der blev  

 også lagt vægt på udtalelser fra Arbejdsformidlingen,  

 arbejdsløshedskassen, socialcentret og en handelsskole om deres  

 oplevelser af kontakten med medlemmet.
Medlemmet fulgte som led i sin handlingsplan et edb-kursus  

 på handelsskolen og ønskede herefter at deltage i kursets anden  

 del.
Skolen oplyste imidlertid, at medlemmet ikke egnede sig til at deltage i  

 undervisningen.
Medlemmet var under samtaler i Arbejdsformidlingen og  

 arbejdsløshedskassen springende i konversationen og talte blandt andet  

 om folk, som var efter hende, som lurede uden for huset, og som havde en  

 sammensværgelse i gang mod hende på grund af hendes religion.
Hun  

 gav videre udtryk for, at det eneste, hun ønskede, var at få et  

 arbejde, men at problemet var, at hendes moster altid havde været efter  

 hende, da hun ikke ville gifte sig med hendes søn.
Hun omtalte  

 også sig selv som den direkte årsag til Prins Joachims  

 forlovelse.
 På arbejdsløshedskassens opfordring  

 indvilligede medlemmet herefter i at lade sig sygemelde og kontakte sin  

 læge for behandling.
Medlemmets læge ringede få dage efter til  

 arbejdsløshedskassen og oplyste, at medlemmet befandt sig i en kronisk  

 tilstand (en anderledes personlighedsstruktur), der ikke kunne helbredes.  

 Tilstanden blev værre, når hun mødte nye mennesker, og hun  

 havde svært ved at lære nye ting.
Lægen mente dog, at  

 medlemmet ville kunne klare et skånejob, og trak derfor sygemeldingen  

 tilbage, idet han ikke mente, at "det var til nogen gavn".
Arbejdsløshedskassen traf på denne baggrund  

 afgørelse om, at medlemmet ikke kunne anses for at være til  

 rådighed for arbejdsmarkedet.
Arbejdsløshedskassen lagde  

 yderligere vægt på, at Arbejdsformidlingen ikke mente, at de  

 kunne formidle en passende aktivitet til medlemmet.
Medlemmet gjorde i sin klage til direktoratet  

 gældende, at hun opfyldte betingelserne for at stå til  

 rådighed, og at hun ikke var syg.
Medlemmet henviste til udtalelser fra  

 egen læge til socialcentret, hvor hendes adfærd i begyndelsen  

 også havde givet anledning til overvejelse af, om hun i en eller anden  

 forstand skulle være psykisk syg.
Medlemmets egen læge fastholdt  

 imidlertid, at medlemmet ikke kunne sygemeldes, og at hun ikke var  

 uarbejdsdygtig.
Socialcentrets læge talte efterfølgende selv  

 med medlemmet og noterede blandt andet, at medlemmets mest fremtrædende  

 træk var en lidt distancerende og formel kontaktstil uden emotionelle  

 udsving.
Mimikken var stivnet, og blikket lidt stirrende, men medlemmet  

 røbede ikke under samtalen tankeforstyrrelser eller psykose suspekte  

 træk og specielt ingen paranoide vrangforestillinger.
Lægen  

 klassificerede medlemmet som en "skizoid personlighedstype, noget af en  

 særling, men uden åbenlyse psykotiske træk".
 Direktoratet forholdt sig i sin afgørelse  

 udtrykkeligt ikke til, om medlemmet måtte være syg eller ej.  

 Direktoratet vurderede, at der i den konkrete sag som helhed var rejst tvivl  

 om medlemmets rådighed for arbejdsmarkedet, og at medlemmet derfor  

 først ville være berettiget til dagpenge igen, når hun i  

 en periode på 10 uger havde haft mere end 300 timers arbejde på  

 almindelige løn- og arbejdsvilkår.
Direktoratet henviste til udtalelserne fra  

 arbejdsløshedskassen, Arbejdsformidlingen, socialcentret og  

 handelsskolen om deres indtryk af medlemmet.
Direktoratet påpegede  

 også, at medlemmets sidste arbejdsforhold ophørte i 1991. I det  

 første tilfælde var der tale om et arbejdstilbud på  

 Bispebjerg Hospital, hvor medlemmet ophørte efter 1 måned.  

 Medlemmet fik herefter et nyt arbejdstilbud som kontorassistent ved  

 Østre Landsret, hvor retten efter få dages arbejde fandt, at de  

 ikke kunne anvende hendes arbejdskraft.
 Socialcentret anførte i klagen til  

Arbejdsmarkedets Ankenævn, at en arbejdssøgendes  

 rådighed ikke skulle vurderes på baggrund af en "idealmodel", og  

 at der ikke kunne statueres manglende rådighed blot fordi medlemmet,  

 trods mange ansøgninger, endnu ikke havde fået arbejde.  

 Medlemmet henviste også selv til de lægelige udtalelser,  

 hvorefter hun måtte anses for sund og rask.
 Ankenævnet tiltrådte i det hele direktoratets  

 afgørelse.
