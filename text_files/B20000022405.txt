 Bekendtgørelse om aftrapning af  

 huslejetilskud m.v. til visse ungdomsboliger efter § 99 i lov om almene  

 boliger samt støttede private andelsboliger m.v.
 I medfør af § 102 i lov om almene boliger samt støttede  

 private andelsboliger m.v., jf. lovbekendtgørelse nr. 102 af 17.  

 februar 1999, som ændret ved § 1 i lov nr. 935 af 20. december 1999, og  

 § 1 i lov nr. 1086 af 29. december 1999 fastsættes:
§ 1. Bekendtgørelsen gælder  

 for 1)	ungdomsboliger, der i studieåret 1999-2000 har modtaget  

 huslejetilskud efter § 99, stk. 1, i lov om almene boliger samt  

 støttede private andelsboliger m.v., 2)	ungdomsboliger, der med tilslutning fra Folketingets Finansudvalg i  

 finansårene 1975-1976 og 1976-1977 har modtaget særlige  

 kriselån i henhold til § 99, stk. 3, i lov om almene boliger samt  

 støttede private andelsboliger m.v. og 3)	ungdomsboliger, der med tilslutning fra Folketingets Finansudvalg  

 har fået henstand med betaling af renter og afdrag på  

 statslån i henhold til § 99, stk. 4, i lov om almene boliger samt  

 støttede private andelsboliger m.v.
§ 2. Huslejetilskud efter § 1, nr. 1, ydes med  

 udgangspunkt i det udbetalte huslejetilskud for studieåret 1999-2000,  

 således at tilskuddet med virkning fra studieåret 2000-2001  

 aftrappes over maksimalt 8 år.
Huslejetilskuddet udbetales i to lige  

 store rater den 1. oktober og den 1. april.
 Stk. 2. Aftrapning efter stk. 1 sker med minimum 50 kr.  

 pr. måned og maksimalt 100 kr. pr. måned for en standardbolig,  

 jf. § 3.
 Stk. 3. Uanset stk. 2 fastsættes aftrapningen for  

 studieåret 2000-2001 til 100 kr. pr. måned for en standardbolig,  

 forudsat at lejen pr. 1. august 1997 med tillæg af aftrapningen ikke  

 derved overstiger 1500 kr. pr. måned for en standardbolig.
 § 3. En standardbolig defineres som et  

 værelse med eget bad og toilet, men uden eget køkken med  

 afløb.
 Stk. 2. Aftrapningen af huslejetilskud sker for  

 standardboligen med faktor 1,0. I forhold til standardboligen aftrappes  

 værelser uden eget bad og/eller toilet med faktor 0,8, 1-rums  

 lejligheder aftrappes med faktor 1,1 og flerrumslejligheder aftrappes med  

 faktor 1,5.
 § 4. For de enkeltværelser og lejligheder  

 på indtil 1½ værelse (bl.a. hybler), der med kommunalbestyrelsens  

 godkendelse er forbeholdt unge under uddannelse og andre unge med  

 særligt behov derfor, og hvor der hidtil er sket en løbende  

 regulering af huslejetilskuddet, vil der uanset aftrapningen af  

 huslejetilskud efter § 2 fortsat ske en løbende regulering i  

 overensstemmelse med det faktiske antal støtteberettigede boliger.
 Stk. 2. Regulering efter stk. 1 vil ske som et  

 tillæg eller fradrag i forhold til den forudsatte støtte for det  

 pågældende år.
 Stk. 3. Det er et vilkår for udbetaling af  

 huslejetilskud, at kommunalbestyrelsen hvert år senest den 1. september  

 og 1. marts foretager indberetning til Finansstyrelsen om antallet af  

 støtteberettigede boliger efter stk. 1 og andre forhold af betydning  

 for den udbetalte støtte.
 § 5. Kriselån efter § 1, nr. 2,  

 tilbagebetales i henhold til de i pantebrevene oprindeligt fastsatte  

 vilkår med 1/10 halvårligt over 5 år.
Stk. 2. Henstandslån efter § 1, nr. 3,  

 tilbagebetales i henhold til de i pantebrevene oprindeligt fastsatte  

 vilkår, idet løbetiden forlænges svarende til  

 henstandsperioden.
Den årlige ydelse fastsættes ud fra en  

 restløbetid ved afviklingens påbegyndelse, der svarer til den  

 opgjorte restløbetid pr. 1. juli 1980, og ud fra en restgæld  

 opgjort inklusive påløbne renter og bidrag i  

 henstandsperioden.
 Stk. 3. Er der ikke fastsat vilkår for  

 tilbagebetalingen af lån efter stk. 1 og 2, fastsætter by- og  

 boligministeren vilkårene for tilbagebetalingen.
 Stk. 4. Tilbagebetalingen af lån efter stk. 1 og 2  

 påbegyndes med virkning fra studieåret 2000-2001. Ydes  

 huslejetilskud efter § 2, stk. 1, påbegyndes tilbagebetalingen dog  

 først i det studieår, der ligger umiddelbart efter det  

 studieår, hvor huslejetilskuddet er fuldt aftrappet.
 § 6. By- og boligministeren kan i  

 studieårene 2000-2001 til 2002-2003 efter indstilling fra den  

 tilsynsførende kommunalbestyrelse forlænge aftrapningsperioden  

 efter § 2, stk. 1, og fravige beløbsgrænsen efter § 2, stk. 3,  

 hvis dette skønnes at være påkrævet for  

 ungdomsboligernes videreførelse.
 Stk. 2. By- og boligministeren kan efter indstilling fra  

 kommunalbestyrelsen forlænge tilbagebetalingsperioden efter § 5, stk. 1  

 og 2, hvis dette skønnes at være påkrævet for  

 ungdomsboligernes videreførelse.
 Stk. 3. Ved vurderingen af ungdomsboligernes situation  

 efter stk. 1 og 2 vil by- og boligministeren bl.a. lægge vægt  

 på dokumenterede udlejningsvanskeligheder, en ekstraordinær  

 høj fraflytningsfrekvens sammenlignet med andre ungdomsboliger i  

 regionen, og hvorvidt der er opsamlet store driftsunderskud, f.eks. at  

 underskuddet overstiger 2 pct., og/eller at der er lejetab på over 5  

 pct.
 § 7. Udbetaling af huslejetilskud efter § 2, stk.  

 1, standses i tilfælde af huslejeboykot eller lignende, jf. § 77, stk.  

 3-7, i lov om boligbyggeri og § 48 i lov om almene boliger samt  

 støttede private andelsboliger m.v.
 § 8. Huslejetilskud efter § 2, stk. 1, kan  

 nedsættes eller bortfalde, såfremt økonomien for  

 ungdomsboligerne forbedres eller ændrede forhold i øvrigt taler  

 herfor.
 § 9. Finansstyrelsen forestår  

 administrationen af aftrapningen af huslejetilskud efter § 2, stk.1, og  

 tilbagebetalingen af lån efter § 5, stk. 1 og 2.
 § 10. Bekendtgørelsen træder i kraft  

 den 1. august 2000.
 Stk. 2. Samtidig ophæves bekendtgørelse nr. 479 af 20.  

 september 1984 om tilskud til nedbringelse af lejen i statsstøttede  

 kollegier m.v.
