Betænkning afgivet af Forsvarsudvalget den 17. december 2013 Betænkning over Forslag til folketingsbeslutning om dansk militært bidrag til FNs fredsbevarende operation MINUSMA i Mali [af udenrigsministeren (Rasmus Helveg Petersen, fg.: )]:
1. Udvalgsarbejdet Beslutningsforslaget blev fremsat den 4. december 2013 og var til 1. behandling den 10. december 2013. Beslutningsforslaget blev efter 1. behandling henvist til behandling i Forsvarsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 9 spørgsmål til udenrigsministeren og 1 spørgsmål til forsvarsministeren til skriftlig besvarelse, som disse har besvaret.
2. Indstilling og politisk bemærkning Udvalget indstiller beslutningsforslaget til vedtagelse uændret.
Enhedslisten mener grundlæggende, at dansk udenrigspolitik bør arbejde for at styrke FN og hjælpe der, hvor vi kan gøre en forskel.
Det gør det danske og nordiske bidrag i Mali, da vi kan bidrage med kapaciteter, som de afrikanske nabolande ikke har, i form af stabsofficerer og transportfly.
Derfor støtter Enhedslisten et dansk bidrag til FNs fredbevarende mission i Mali, kaldet MINUSMA.
Enhedslisten var imod den franskledede invasion af Nordmali i starten af året og er stadig imod tilstedeværelsen af tropper fra den tidligere franske kolonimagt i landet.
EL frygter, at det medvirker til at forlænge og eskalere konflikten, da det kan være en rød klud for nogle grupper i Mali.
Det er derfor også afgørende for Enhedslisten, at et dansk bidrag udelukkende arbejder under FN-flag og -ledelse.
EL finder det også afgørende, at der er tale om et fredsbevarende mandat for stabiliseringsmissionen, og at målsætningen er skabelsen af en national dialog.
Derudover vil vi opfordre til, at regeringen arbejder for, at Frankrig hurtigst muligt trækker sine tropper ud af Mali.
Det er i den sammenhæng problematisk, at blot halvdelen af FN-styrken er kommet på plads.
Det danske bidrag er for Enhedslisten derfor også et bidrag til, at MINUSMA kan blive fuldt etableret og de franske tropper trukket ud.
Det er afgørende, at der fra FNs side skelnes klart mellem den traditionelle konflikt mellem tuaregerne i Nordmali og centralregeringen i Bamako, som FN-missionen sigter på at løse med national dialog og forsoning, og de udefrakommende islamistiske grupper med tilknytning til Al Qaeda, som Mali skal stabiliseres imod.
Ligeledes er det afgørende for Malis fremtidige stabilitet, at der gennemføres politiske reformer i hele landet, så magten bredes ud i stedet for blot at være centreret om en lille elite i hovedstaden Bamako.
Præsident- og parlamentsvalgene har været et lille skridt på vejen.
Men det er en vej, der stadig er lang.
Det er positivt og nødvendigt, at FN som neutral part aktivt overvåger overholdelsen af menneskerettighederne og sikrer straf ved den internationale straffedomstol i tilfælde af krænkelser.
Ligeledes er det positivt, at den tidligere kupgeneral Amadou Sanogo er blevet anholdt og der indledes en retsag imod ham om et muligt ansvar for mord på modstandere.
Det kan være et vigtigt skridt på vejen mod forsoning.
Tilstedeværelsen af menneskerettighedsobservatører er en vigtig del af missionen, som Enhedslisten varmt støtter, og som den seneste tids uroligheder og mulige beskydning af tuaregdemonstranter i Kidal understreger vigtigheden af.
Enhedslisten kan støtte det danske bidrag til MINUSMA, da der er tale om en fredsbevarende styrke på et klart FN-mandat og under FN-ledelse.
Det danske bidrag til FN kan sammen med Danmarks humanitære engagement og støtte til den politiske forsoningsproces medvirke til at skabe den nødvendige nationale dialog og politiske reformer, så Mali kan gå en bedre fremtid i møde.
 Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) nfmd.
Bjarne Laustsen (S) Jacob Bjerregaard (S) John Dyrby Paulsen (S) Ole Hækkerup (S) Trine Bramsen (S) Zenia Stampe (RV) Christian Friis Bach (RV) Lone Loklindt (RV) Ole Sohn (SF) Nikolaj Villumsen (EL) Jørgen Arbo-Bæhr (EL) Sara Olsvig (IA) Doris Jakobsen (SIU) Jakob Engel-Schmidt (V) Jakob Ellemann-Jensen (V) Peter Juel Jensen (V) Karsten Lauritzen (V) Kristian Pihl Lorentzen (V) Karsten Nonbo (V) fmd.
Troels Lund Poulsen (V) Hans Christian Thoning (V) Marie Krarup (DF) Martin Henriksen (DF) Søren Espersen (DF) Hans Kristian Skibby (DF) Leif Mikkelsen (LA) Lene Espersen (KF) Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende B 28 Bilagsnr.
