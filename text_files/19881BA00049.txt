Nr BSF 49 Forslag til folketingsbeslutning om politiklagenævn Fremsat af Leif Hermann (SF) Carsten Andersen (SF) Ingerlise Koefoed (SF)  

 Ebba Strange (SF) den 13. januar 1989 Folketinget pålægger regeringen at fremsætte lovforslag om ændring af retsplejelovens regler om klager over politiets adfærd efter følgende retningslinjer:
 1. Politiklagenævnets nedsættelse og sammensætning.
a.
For hver politikreds oprettes et nævn til behandling af klager over  

 politiets adfærd.
b.Nævnet består af ni personer.
Nævnets funktionsperiode svarer til den  

 kommunale valgperiode.
Formanden beskikkes af justitsministeren blandt de i  

 politikredsene værende beneficerede advokater med mindst fem års erfaring som  

 forsvarere i straffesager.
Fire medlemmer udtages efter samme regler som  

 nævninge og domsmænd.
Tre medlemmer udpeges blandt de i politikredsene valgte  

 kommunalbestyrelsesmedlemmer efter forholdstalsberegning.
Et medlem, der ikke  

 må være ansat ved politiet eller anklagemyndigheden, udpeges af politiets  

 personaleorganisationer.
 2. Politiklagenævnets sagsbehandling og kompetence.
 a.Klager over politiets adfærd indgives til nævnets formand, der indhenter  

 en udtalelse fra indklagede og politimesteren.
 b.Nævnet kan afslutte behandlingen af en klagesag således:
 1. Afvise sagen som åbenbart ubegrundet.
 2.Udtale kritik på det foreliggende grundlag.
 3.Henstille til statsadvokaten, at der foretages en nærmere undersøgelse  

 af, hvorvidt der er begået strafbart forhold.
 4.Henstille til politimesteren, at der foretages disciplinære skridt mod  

 indklagede.
 Afgørelserne skal ledsages af en udførlig begrundelse.
c.Nævnet kan beslutte at indkalde parterne til en mundtlig forhandling.
I  

 disse tilfælde er parterne berettigede til at møde med en bisidder.  

 Forhandlingen er offentlig, medmindre særlige forhold undtagelsesvis taler  

 herimod.
d.Nævnets afgørelser, der offentliggøres, træffes ved almindeligt flertal  

 blandt de fremmødte.
Formanden afgiver en årlig redegørelse om nævnets  

 virksomhed.
Redegørelsen sendes til Justitsministeriet samtidig med, at den  

 offentliggøres.
 e.Nævnets forretningsorden fastsættes af justitsministeren.
f.Vederlag til nævnets formand fastsættes af justitsministeren efter  

 forhandling med Advokatrådet.
Vederlag til nævnets øvrige medlemmer udbetales  

 efter de for lægdommere gældende regler.
Udgifter ved nævnets virksomhed  

 afholdes af statskassen.
Bemærkninger til forslaget Baggrunden for beslutningsforslaget Den 12. marts 1985 fremsatte medlemmer af SF's og VS' folketingsgrupper  

 forslag til lov om ændringer i retsplejeloven, således at klager over  

 politiets adfærd henlagdes til et nævn udpeget af en politiombudsmand (se L  

 197, Folketingstidende 1984-85, forhandlingerne sp. 7127 og 8746 samt tillæg  

 A sp. 3967). Forslaget, der var næsten identisk med et af VS tidligere  

 fremsat forslag, fandt ikke tilslutning i Folketinget.
I forbindelse med behandlingen af lovforslaget gav justitsministeren  

 tilsagn om, at han inden udløbet af kommunalvalgperioden ville anmode  

 politidirektøren i København og politimestrene om at tage initiativ til, at  

 spørgsmålet om erfaringerne med lokalnævnenes virksomhed i de enkelte  

 politikredse blev taget op til drøftelse i lokalnævnene.
Denne anmodning blev  

 udsendt til politimestrene og politidirektøren den 23. august samme år, og  

 kopi af de modtagne udtalelser blev tilstillet Folketingets Retsudvalg i  

 april 1986.
Det fremgår af det tilsendte materiale, at lokalnævnsarbejdet efter  

 politiets opfattelse i overvejende grad fungerer tilfredsstillende.  

 Tilsvarende gælder de udtalelser, der er indsendt af de kommunale  

 lokalnævnssekretariater.
Selv om undersøgelsen næppe kan forlenes med nogen  

 videnskabelighed, vil forslagsstillerne ikke afvise, at den tilkendegivne  

 opfattelse er dækkende for politiets og de kommunale repræsentanters  

 holdninger.
En væsentlig side af dette spørgsmål er dog ikke belyst.
Det  

 gælder således klagernes opfattelse, ligesom en grundigere belysning af  

 advokatmedlemmernes mening savnes.
Samtidig med høringen i politikredsene anmodede justitsministeren  

 Advokatrådet om en udtalelse.
Denne udtalelse, der er optrykt som bilag til  

 beslutningsforslaget, konkluderer således:
»Det er dog generelt opfattelsen, at klagesagsordningen, der blev  

 indført i 1981, ikke fungerer tilfredsstillende.
Dette beror på forskellige  

 betragtninger.
 Under den nuværende ordning har lokalnævnet ikke kompetence til at træffe  

 afgørelse om klagens rimelighed, men kun om, hvorvidt sagen skal undersøges.  

 Såfremt nævnet afviser at iværksætte en undersøgelse, f.eks. fordi nævnet -  

 med rette - finder, at sagen er tilstrækkeligt oplyst, kan offentligheden -  

 på grund af nævnets afvisning af sagen - bibringes den opfattelse, at nævnet  

 reelt har taget stilling til klagen.
Dette forhold forstærkes yderligere, såfremt politiet - forinden sagen  

 behandles i nævnet - foretager den »forudgående« undersøgelse,  

 således at nævnets kompetence til at træffe afgørelse om, at sagen skal  

 undersøges, hermed gøres illusorisk.
Samtidig får offentligheden herved det  

 indtryk, at vigtigere klagesager generelt afvises.
På denne baggrund finder Advokatrådet, at klagesagsbehandingen må tages op  

 til fornyet overvejelse.
Det bemærkes herved, at det blandt de beneficerede  

 advokater, der i de større byområder er medlemmer af lokalnævnene, er en  

 udbredt opfattelse, at man, såfremt forholdene ikke ændres, bør udtræde af  

 lokalnævnene.' Med denne konklusion har lokalnævnenes klagebehandlingsfunktion fået et  

 grundskud, der gør en nyordning påkrævet.
Det var derfor forventeligt, at justitsministeren ville tage initiativ til  

 en ændring af reglerne, navnlig i betragtning af, at ministeren i sin  

 fremsendelsesskrivelse af april 1986 oplyser, at ministeriet er gået i gang  

 med at overveje disse spørgsmål.
Disse overvejelser har nu stået på i 21/2  

 år, uden at der er kommet synlige resultater ud af det.
 På denne baggrund har forslagsstillerne fremsat beslutningsforslaget.
 Forslagets grundprincip og indhold m.v.
1. Forslagets grundprincip Forslagets grundprincip er et opgør med selvdømmet, således som det i dag  

 er integreret i lokalnævnenes sammensætning og kompetence.
Derfor adskiller  

 forslaget sig i flere henseender afgørende fra den gældende klageordning.
2. Forslagets indhold For det første sammensættes nævnet af ni medlemmer, hvoraf fire udpeges på  

 samme måde som nævninge og domsmænd, idet de dog fungerer i hele nævnets  

 funktionsperiode.
De øvrige medlemmer udpeges af henholdsvis  

 kommunalbestyrelserne i politikredsen (tre medlemmer), justitsministeren  

 (formanden) og politiet i kredsen (een repræsentant). Derved og med de  

 kvalifikations- og uddannelseskrav, der stilles til formanden, placeres  

 formanden i en væsentlig rolle, uafhængig af politiinteresser og uafhængig af  

 kommunale interesser.
Nævnet løsrives altså fra den hidtidige  

 dobbeltfunktion, hvorefter nævnet ud over at behandle klager over politiets  

 adfærd også skal behandle spørgsmål af mere almen karakter, jf. således  

 retsplejelovens § 115 a, stk. 1-5. Disse opgaver kan efter forslagsstillernes  

 opfattelse udmærket fortsat varetages i et forum bestående af politifolk og  

 kommunalpolitikere samt en enkelt advokat.
Baggrunden herfor er ikke  

 indlysende, og det kan ikke udelukkes, at kommunalpolitikerdominans (det vil  

 sige borgmesterdominans) i nævnene tilfører disse en antiklageholdning, der  

 hidrører fra klagesagers behandling i den kommunale forvaltning.  

 Forslagsstillerne har derfor ønsket at udstrække lægmandsprincippet i  

 retsplejen til også at omfatte behandling af klager over politiets adfærd,  

 således at fire af nævnets medlemmer udpeges efter reglerne om nævninge og  

 domsmænd.
Når ikke samtlige nævnsmedlemmer udpeges efter disse regler, har  

 det sammenhæng med, at vilkårene for politiets arbejde i betydeligt omfang er  

 knyttet til den kommunale forvaltnings virksomhed, og at behandlingen af  

 klagesager med deltagelse af kommunalpolitikere vil tilføre disse politikere  

 erfaringer, der kan lægges til grund for arbejdet i kommunalbestyrelsen.  

 Forslagsstillerne har ikke fuldstændigt udelukket politiets  

 interessevaretagelse, idet et medlem af nævnet udpeges af politiets  

 personaleorganisationer.
Det pågældende medlem må dog ikke stå i noget  

 ansættelsesforhold til hverken politi eller anklagemyndighed.
Hensigten med  

 denne indirekte politirepræsentation er, at politiet løbende skal kunne  

 vurdere klagenævnets arbejde ud fra den bedst mulige informationsposition,  

 ligesom de synspunkter, der må formodes generelt at kunne gøres gældende af  

 politiet, ikke vil være uvæsentlige i klagesagsbehandlingen.
3. Nævnets kompetence Den anden afgørende forskel fra den hidtidige nævnsbehandling fremgår af  

 det forhold, at klagenævnet tillægges en kompetence til at tage stilling til  

 klagerne, for så vidt som nævnet kan udtale kritik af politiets adfærd.
Det  

 er næppe for meget sagt, at den gældende ordning, hvorefter klager allerhøjst  

 kan afstedkomme, at nævnet foranlediger en undersøgelse af klagen, er helt  

 uforståelig for klagerne.
Den almindelige opfattelse af et klageorgan er  

 naturligt nok, at dette organ i det mindste kan tage stilling til klagens  

 indhold.
Når forslagsstillerne har ønsket at tillægge nævnet adgang til at  

 udtale kritik som en selvstændig kompetence ud over henvisning til nærmere  

 strafferetlig og disciplinær undersøgelse, har det sammenhæng med, at det  

 ofte kan forekomme utilfredsstillende at henvise forhold til strafferetlig  

 eller disciplinær undersøgelse på den ene side og afvisning på den anden.  

 Mellemformen, at udtale kritik, giver nævnet muligheder for en mere nuanceret  

 vurdering af det hændelsesforløb, der ligger til grund for klagerne.
 Sagsbehandlingen tilrettelægges således, at der gives den størst mulige  

 offentlige indsigt i arbejdet.
Bilag Det Danske Advokatsamfund Advokatrådet København, den 16. december 1985 Justitsministeriet Slotsholmsgade 10 1216 København K Ved skrivelse af 23. august 1985 (journal 3. ktr. 1985 nr. 966-280) har  

 Justitsministeriet anmodet Advokatrådet om en udtalelse om erfaringerne med  

 lokalnævnenes virksomhed, herunder særligt for så vidt angår behandlingen af  

 klagesager.
 Med henblik på en vurdering af de gjorte erfaringer har Advokatrådet  

 foretaget en undersøgelse blandt de af rådet udpegede advokatmedlemmer i  

 landets 54 politikredse.
Undersøgelsen viser, at antallet af klagesager varierer stærkt fra  

 politikreds til politikreds.
Dette beror ikke blot på forskellen i  

 politikredsenes størrelse, men også på geografiske forhold.
Antallet er  

 størst i København og de øvrige byområder, medens der i flere jyske kredse  

 kun behandles få klagesager årligt.
Antallet af klagesager er generelt  

 konstant, men viser dog flere steder en faldende tendens.
 I de fleste kredse afholdes mellem 3 og 4 møder om året, men dog afvigende  

 fra visse kredse, hvor der kun afholdes 1 årligt møde, til andre - f.eks.  

 landets næststørste kreds, Glostrup - hvor der afholdes 10 årlige møder.
Som baggrund for sagernes behandling i møderne får nævnsmedlemmerne i de  

 fleste kredse forinden tilsendt klagesagens akter til gennemsyn, idet dog  

 visse kredse alene sender disse til advokatmedlemmet.
Det fremgår af de  

 indhentede oplysninger, at de indklagede polititjenestemænd i vidt omfang  

 benytter sig af adgangen til at afgive skriftlige udtalelser, jf.  

 retsplejelovens § 1019 d, samt at der - f.eks. ved større politiaktioner i  

 hovedstadsområdet - ofte afgives en af politiets ledelse udarbejdet samlet  

 redegørelse.
I et ikke uvæsentligt omfang har politiet endog ladet klageren  

 afgive forklaring til politirapport.
På selve mødet forelægges klagesagerne i langt de fleste tilfælde af  

 politimesteren eller af formanden for lokalnævnet.
I visse tilfælde er der på  

 forhånd af sekretariatet eller af politimesteren udarbejdet indstilling om,  

 hvorvidt der skal iværksættes en undersøgelse i anledning af klagesagen.
Der  

 foretages efter de i undersøgelsen indhentede oplysninger kun yderst sjældent  

 afstemninger i forbindelse med sagernes behandling, og kun meget få kredse  

 benytter skriftlig votering.
 Det er på det foreliggende grundlag ikke muligt at give præcise  

 statistiske oplysninger om sagernes udfald, men det kan med sikkerhed lægges  

 til grund, at kun meget få sager sendes til undersøgelse, og hvor dette -  

 altså undtagelsesvis - sker, vil undersøgelse fortrinsvis overlades  

 statsadvokaten.
Der er varierende erfaringer for, hvor lang tid der typisk går, fra den  

 indklagede episode finder sted, og indtil lokalnævnet behandler klagesagen,  

 men generelt er behandlingstiden fra 1 måned til 6 måneder.
I enkelte større  

 kredse vil behandlingstiden ofte være længere - eventuelt helt op til 1 år.
 Lokalnævnenes advokatmedlemmer har generelt givet udtryk for, at  

 samarbejdet vedrørende spørgsmål, der har mere almen interesse, må vurderes  

 positivt.
Det er dog generelt opfattelsen, at klagesagsordningen, der blev indført i  

 1981, ikke fungerer tilfredsstillende.
Dette beror på forskellige  

 betragtninger.
 Under den nuværende ordning har lokalnævnet ikke kompetence til at træffe  

 afgørelse om klagens rimelighed, men kun om, hvorvidt sagen skal undersøges.  

 Såfremt nævnet afviser at iværksætte en undersøgelse, f.eks. fordi nævnet -  

 med rette - finder, at sagen er tilstrækkeligt oplyst, kan offentligheden -  

 på grund af nævnets afvisning af sagen - bibringes den opfattelse, at nævnet  

 reelt har taget stilling til klagen.
Dette forhold forstærkes yderligere, såfremt politiet - forinden sagen  

 behandles i nævnet - foretager den »forudgående« undersøgelse,  

 således at nævnets kompetence til at træffe afgørelse om, at sagen skal  

 undersøges, hermed gøres illusorisk.
Samtidig får offentligheden herved det  

 indtryk, at vigtigere klagesager generelt afvises.
På denne baggrund finder Advokatrådet, at klagesagsbehandlingen må tages  

 op til fornyet overvejelse.
Det bemærkes herved, at det blandt de  

 beneficerede advokater, der i de større byområder er medlemmer af  

 lokalnævnene, er en udbredt opfattelse, at man, såfremt forholdene ikke  

 ændres, bør udtræde af lokalnævnene.
 Efter Advokatrådets opfattelse bør det overvejes at lade klagesagernes  

 efterforskning varetage af et kontrolorgan uden for politiets almindelige  

 over-/underordelsesforhold, eventuelt i form af en særlig  

 efterforskningsgruppe, f.eks. rigspolitichefens rejsehold.
 Såfremt en sådan ændring blev gennemført samtidig med, at det blev pålagt  

 politiet at undlade at gennemføre en selvstændig efterforskning i en  

 klagesag, ville lokalnævnenes kompetence til at bestemme, at en klage skal  

 undersøges, få reel værdi.
P.
R.
V.
