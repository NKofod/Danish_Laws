Fremsat den 22. oktober 2013 af Dennis Flydtkjær (DF), Karina Adsbøl (DF), Kristian Thulsesen Dahl (DF), Mikkel Dencker (DF), Søren Espersen (DF), Peter Skaarup (DF) og Hans Kristian Skibby (DF) Forslag til folketingsbeslutning om nedsættelse af en lovkommission om revision af skattekontrolloven Folketinget pålægger regeringen inden den 1. marts 2014 at nedsætte en lovkommission om revision af skattekontrolloven med henblik på afrapportering senest den 1. januar 2015.
Bemærkninger til forslaget Skattekontrolloven indeholder reglerne om skattemyndighedernes beføjelser i forbindelse med kontrollen af borgeres og virksomheders skatteforhold.
Af hensyn til borgeres og virksomheders retssikkerhed er det vigtigt, at reglerne fremstår med så stor klarhed, at der ikke i forbindelse med skattekontroller opstår tvivl om skattemyndighedernes beføjelser og grænserne herfor.
Skattekontrolloven har igennem mange år undergået et meget stort antal lovændringer, som har medført, at loven i dag fremstår usammenhængende, og loven anses da også både i rådgiverkredse og af skatteyderne for kompliceret og vanskeligt tilgængelig.
Folketingets Skatteudvalg har i september 2013 afholdt et ekspertmøde om retssikkerhed, hvor en række af landets skatteeksperter udtrykte store betænkeligheder ved den nugældende skattekontrollov.
 Den seneste tids medieomtale af en række sager fra SKAT har desuden vist, at der i forbindelse med skattemyndighedernes anvendelse af kontrolbeføjelser over for borgere og virksomheder har været stor fortolkningstvivl om en række af lovens centrale bestemmelser.
 Hensynet til beskyttelse af borgere og virksomheder skal selvfølgelig afvejes over for hensynet til en effektiv skattekontrol og varetagelse af samfundets interesser, men det er samtidig retssikkerhedsmæssigt betænkeligt, at der i praksis er så stor tvivl om skattemyndighedernes beføjelser i borgeres og virksomheders skattesager.
 Der er således et stigende behov for en minutiøs gennemgang og gennemskrivning af lovens enkeltbestemmelser helt fra bunden af, så loven kommer til at fremstå som en moderne, sammenhængende og gennemtænkt lov.
I forbindelse med gennemskrivningen af loven vil det være nødvendigt at indhente sagkyndige udredninger af forholdet til og eventuelle begrænsninger i anden dansk lovgivning, EU-retten og internationale konventioner.
Det vil desuden være nødvendigt med en udredning og en afklaring af konkrete uklarheder og mangler i den nugældende lov.
 I den forbindelse skal der tages stilling til aktuelle tvivlsspørgsmål om skattemyndighedernes ret og pligt til at udlevere og dele oplysninger internt til brug for sammenlignelige sager.
 Der skal bl.a. også tages bedre højde for de behov, som en moderne og digital skatteforvaltning har   herunder en mere overordnet regulering af skattemyndighedernes adgang til at anvende digitale kontrolmidler  samt for forholdet til lovbestemte tavshedspligter efter anden lovgivning.
En sådan revision af skattekontrolloven findes det bedst at henlægge til en lovkommission, hvor de nødvendige eksperter kan inddrages efter behov.
Lovkommissionen skal således have til opgave at gennemgå hele skattekontrolloven med det formål at komme med anbefalinger og forslag til konkrete ændringer af loven, som Folketinget kan tage stilling til.
Lovkommissionen skal senest den 1. januar 2015 afslutte sit arbejde med aflevering af en rapport.
Skriftlig fremsættelse Dennis Flydtkjær (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en lovkommission om revision af skattekontrolloven.
(Beslutningsforslag nr.
B 13) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
