Nr BSF 50 Forslag til folketingsbeslutning om bompengesystem i København og Århus Fremsat af Jette Gottlieb (EL) Keld Albrechtsen (EL) den 4. november 1997 Folketinget pålægger regeringen at gennemføre en projektering af et  

 elektronisk betalingssystem ved indkørsel i Københavns Kommune og Århus  

 bykerne svarende til Oslo-systemet samt at foretage en analyse af effekten,  

 såfremt provenuet tilgår henholdsvis HT og Århus Sporveje.
Bemærkninger til forslaget Generelle bemærkninger Indførelsen af et elektronisk betalingssystem, et bompengesystem, omkring  

 København og Århus vil medføre en væsentlig miljøforbedring og vil - såfremt  

 provenuet overføres til den kollektive trafik - samtidig kunne finansiere en  

 væsentlig og nødvendig styrkelse af det kolletive trafiktilbud i disse to  

 byer.
Luften i byerne forurenes dagligt med kulilte, kvælstofilter, kulbrinter,  

 ozon, partikler og benzen, stoffer som tilsammen er giftige, allergi- og  

 kræftfremkaldende og giver luftvejslidelser.
I København er eksempelvis  

 70.000 boliger uacceptabelt plagede af støj fra biltrafik (over 65 dbA). Ud  

 over disse forureningsproblemer optager bilerne stadig mere og mere plads i  

 byernes rum, hvor gader, veje, pladser og gårdrum, der ellers kunne have  

 været brugt til kollektiv trafik, cykelstier, legepladser og friarealer,  

 optages af bilerne.
Biltrafikken i byerne vokser - i strid med regeringens og Folketingets  

 målsætning om en reduktion af bilismen.
I København er biltrafikken således  

 vokset med 8-9 pct. de sidste to år, og der kører dagligt 468.000 køretøjer  

 over Københavns ydre kommunegrænse mellem kl. 6 og 18.
En betalingsring om København og Århus vil nedsætte bilpendlingen og øvrig  

 bilkørsel og kan finansiere en bedre, billigere og hyppigere kollektiv  

 trafik, herunder udbygning af et velfungerende letbanesystem, som andre  

 europæiske storbyer for længst har bygget i byens gader - ikke at forveksle  

 med minimetroprojektet.
Et letbanesystem kører i overfladen på byens veje i  

 stedet for bilerne og busserne.
 Der er ingen grund til at vente 10 år på raffinerede tekniske løsninger  

 som road-pricing, når en betalingsringsløsning ligger lige for.
 I Oslo er indført et elektronisk betalingssystem, som teknisk er  

 velindkørt og velfungerende.
Systemet fungerer ved, at bilisten skal købe et kort (en brik), som  

 indeholder en chip, med et nummer, som kan aflæses med mikrobølger.
Kortet er  

 på størrelse med et kontokort og kan købes på alle tankstationer.
Ved køb af kortet indbetaler bilisten samtidig et beløb, som registreres  

 på dennes konto hos »bompengekontoret«.
I Oslo-systemet betales et  

 depositum på 150 kroner for selve kortet.
Bilisten anbringer brikken i en lille holder bag bakspejlet, så det ikke  

 generer udsynet.
Når bilisten nærmer sig bompengekontrollen skal bilen  

 passere ved helt normal fart - dog må/kan den ikke skifte bane.
I Oslo kan  

 man ved den automatiske kontrol køre i to baner uden krav til sænket  

 hastighed.
Når bilisten passerer kontrollen, sker der følgende, som alt  

 sammen sker inden for brøkdele af et sekund:
 - En føler i vejen registrerer, at der passerer en bil.
 - Dette aktiverer en antenne, som sidder hen over vejbanen.
 - Antennen aflæser nummeret på brikken og sender signalet til en computer,  

 som noterer forbikørslen på bilistens konto.
 - Computeren foretager »et klip« på bilistens konto, dvs.  

 trækker beløbet på dennes konto (12 norske kroner).
 - Computeren melder tilbage til et lyssignal, at den skal give et grønt  

 lyssignal - det fortæller bilisten, at forbikørslen er trukket på kontoen og  

 alt er vel.
 - Hvis computeren ved klippet registrerer, at der er få penge tilbage på  

 kontoen, melder den tilbage til lyssignalet, at den skal give et gult signal  

 - det fortæller bilisten, at der snart skal indbetales penge på kontoen.
 - Hvis computeren registrerer, at kontoen er tom, melder den tilbage til  

 lyssignalet, at den skal give et rødt signal - det fortæller bilisten, at  

 vedkommende er blevet fotograferet og vil høre nærmere - medmindre der  

 hurtigt indbetales penge på kontoen.
 - Hvis computeren ikke kan registrere noget nummer (f.eks. hvis bilen ikke  

 har nogen brik) tages der ligeledes et foto og gives et rødt signal - det  

 fortæller bilisten, at vedkommende er blevet fotograferet og vil høre  

 nærmere.
Affotograferingen af nummerpladen - som sker i få procent af  

 forbikørslerne - kontrolleres i det centrale bompenge-kontor, hvor årsagen  

 checkes.
I de fleste tilfælde skyldes det, at kontoen er tom, men efter få  

 dage står der igen penge på kontoen, og så sker der ikke mere.
I de øvrige  

 tilfælde kontaktes bilens ejer.
Som engangsbruger kan man i Oslo betale kontant i en automat, som man skal  

 passere og stoppe op ved for at kunne komme igennem kontrollen.
I Oslo er der  

 i alt 12 porte.
Hele systemet har kostet mindre end det første års indtægt,  

 og driftsudgiften udgør ca. 10 pct. af indtægterne, som er på ca. 700 mill.  

 kroner årligt.
I Oslo anvendes provenuet til den generelle  

 trafikinfrastruktur i Oslo.
Enhedslisten i København har på basis af Oslo-systemet udarbejdet et  

 forslag til en »dansk« version, hvis væsentligste forskel fra  

 Oslo-systemet er, at det skal gøres økonomisk tillokkende for bilisten at  

 købe et kontokort, som yderligere fungerer som gyldig rejsehjemmel til den  

 kollektive trafik.
Bilister med denne version af kontokortet vil dagligt  

 skulle tage stilling til, om han/hun skal tage toget eller bussen i stedet  

 for bilen og herved spare penge (ud over sparet benzin, slid og evt.  

 P-afgift). For at opnå dette skal prisstrukturen for køb af kontokort være  

 nøje afpasset i henhold til målsætningen.
I Enhedslistens forslag til en bompengeordning for København arbejdes  

 eksempelvis med 32 porte, hvoraf der kun i tilknytning til en tredjedel  

 etableres mulighed for manuel betaling (det fylder ekstra). I Århus skal en  

 betalingsring følge Ringvejen, d.v.s. at betalingen omfatter indkørsel til  

 bykernen i Århus Kommune.
En betalingsring vil her kunne indføres med ca. 15  

 porte.
Gennem Indkørsel Forbudt skilte og ensretninger kan en række mindre  

 veje fungere som »bomme«, så bilisterne tvinges til kun at benytte  

 de legale indkørsler.
 Forslaget indeholder tre væsentlige afvigelser fra Oslo-systemet:
1. Hovedsigtet er, at hele provenuet skal anvendes til at øge den  

 kollektive trafikservice.
Det betyder også, at indtægterne ikke må modsvares  

 af nedskæringer i de offentlige tilskud.
Logikken er, at hvis bilisterne skal  

 betale for kørsel ind i København og Århus, er det rimeligt, at pengene går  

 til at øge servicen af den kollektive trafik, så bilisterne får en væsentlig  

 bedre kollektiv trafikservice end det, der i dag tilbydes, en forbedring, som  

 også de eksisterende brugere af det kollektive system selvfølgelig vil nyde  

 godt af.
2. Der indføres et rabatsystem, så bilisten kan købe »klip« til  

 en væsentlig reduceret pris, såfremt bilisten samtidig køber et HT-netkort -  

 i praksis er brikken indkapslet i HT-kortet.
Ved indbetaling af penge på  

 »bompengekontoen« kan bilisten kun få rabat for eet klip pr. dag  

 frem til kortets udløb - modregnet eventuelle uforbrugte klip på kontoen.
De  

 dage, bilisten vælger at bruge bilen, betales en relativ høj pris herfor,  

 fordi bilisten samtidig har betalt for et HT-kort, som så ikke benyttes.  

 Vælger bilisten at tage toget, spares ikke alene klippet den dag (som  

 refunderes/overføres ved køb af nyt HT-kort), men også benzin, slid og evt.  

 P-afgift.
Det centrale i forslaget er således, at bilisten dagligt  

 konfronteres med, at vedkommende skal betale nogle sure penge for at vælge  

 bilen, mens det er »gratis« at tage toget.
3. Erhvervslivet holdes udenfor i forbindelse med dette forslag, fordi  

 forslagets hovedsigte er at motivere daglige trafikpendlere til at flytte fra  

 privatbilen til den kollektive trafik og herunder, at bilisternes betaling  

 for indkørsel i København skal gå til forbedring af den kollektive trafik.  

 Denne logik holder ikke, såfremt vare- og lastbiler skal omfattes.  

 Spørgsmålet om, hvorledes erhvervslivet skal inddrages i en bompengeordning,  

 herunder hvad provenuet herfra skal bruges til, skal således tages op i en  

 senere fase.
I Oslo bruges indtægterne til at finansiere vejnettet, og derfor  

 tager man her dobbelt takst på lastbiler over 3,5 tons.
En inddragelse af  

 vare- og godsområdet i forslaget forudsætter en nærmere fastlagt plan for,  

 hvorledes vare- og godstransporten skal ind og rundt i København.
Prispolitikken omkring ordningen er afgørende for, at betalingssystemet  

 løbende motiverer bilister til at benytte den kollektive trafik i stedet for  

 bilen.
Ordningen vil således stille den enkelte bilpendler over for følgende  

 tre valg:
1. Vælge at købe et månedskort til den kollektive trafik (billigst) 2. Vælge at købe et kombineret kollektiv-/bompengekort (mellempris) 3. Vælge udelukkende at køre i bil med bompengekort (dyrest) Alternativt vil ordningen motivere bilister til at køre sammen i stedet  

 for i hver sin bil, hvilket også giver en umiddelbar miljøforbedring.
I Enhedslistens forslag til prispolitik for bompengebetaling arbejdes der  

 med to principper, som lægger meget vægt på det pædagogiske aspekt.
Bilisten  

 skal motiveres til at vælge en løsning, hvor han/hun dagligt skal forholde  

 sig til, at det vil være billigere at tage toget og bussen:
- Bilisten kan betale for en enkelt passage eller købe et kort med et  

 vilkårligt antal klip.
I Enhedslistens forslag til bompengesystem for  

 København foreslås en pris for hvert »klip« på 40 kroner. 25 klip  

 koster 940 kroner.
- Bilisten kan vælge at købe et kort, som er integreret med et månedskort  

 til den kollektive trafik.
Månedskortet indeholder 25 bompengeklip.
Med  

 København som eksempel er kortet prismæssigt opbygget således, at prisen er  

 lig et HT-netkort på 650 kroner plus 5 kroner pr. klip, i alt 775 kroner.  

 Anvendes månedskortet udelukkende som bompengekort, bliver prisen pr. klip  

 således 31 kroner, dvs. bilisten får rabat mod at købe det integrerede kort.  

 Mod at få denne rabat har bilisten samtidig modtaget en daglig motivation til  

 at vælge at tage toget eller bussen, fordi han/hun sparer de 5 kroner samt  

 benzin, slid og evt.
P-afgift, hver gang toget/bussen tages i stedet for  

 bilen.
I praksis refunderes uforbrugte klip ved fornyelsen af HT-kortet, og  

 med fornyelsen følger 25 nye bompengeklip.
 Den billigste løsning er selvfølgelig at vælge det rene HT-kort uden  

 bompengeklip.
Beslutningsforslaget har til hensigt at få regeringen til at gennemføre en  

 samlet projektering af et betalingssystem.
Heri ligger, at der bl.a. skal  

 udarbejdes en nærmere beskrivelse - af det tekniske koncept, - af portenes placering samt nødvendige trafikreguleringer, - af driften af systemet samt - af etableringsomkostninger.
Hensigten er endvidere, at regeringen skal gennemføre en analyse af  

 effekten ved at indføre et bompengesystem som beskrevet, idet denne bl.a.  

 skal indeholde en vurdering - af pendlertrafikkens udvikling, herunder forventet fald i  

 privatbilismen, - af indtægter til den kollektive trafik, og hvilken serviceforbedring  

 disse merindtægter kan udløse i form af bedre, hyppigere og billigere  

 kollektiv trafik, herunder et moderne sporvejssystem, - af udviklingen i brugerne af den kollektive trafik, herunder  

 merindtægter og øgede driftsudgifter samt - af miljøeffekten af et betalingssystem som foreslået.
 Den gennemførte projekteringsbeskrivelse samt de tilhørende analyser skal  

 udarbejdes i en detaljeringsgrad, som kan udgøre det nødvendige grundlag for  

 en eventuel beslutning om at etablere betalingsringssystemet.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om bompengesystem i København og  

 Århus.
(Beslutningsforslag nr.
B 50).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
