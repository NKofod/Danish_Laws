Der var ikke inden for EF gennemført direktiver el.lign. på området  

 for direkte beskatning, og afgørelsen af, om et fra Tyskland udbetalt  

 nettobeløb i Angestellterente kunne beskattes her, måtte bero på den med  

 Tyskland indgåede dobbeltbeskatningsaftale.
Herefter havde Danmark som  

 bopælsland beskatningsret.
 A klagede for indkomstårene 1983 og 1984 over, at de stedlige  

 skattemyndigheder havde forhøjet hendes selvangivne indkomst med de af hende  

 modtagne ydelser i form af Angestellterente fra Bundesversicherungsanstalt  

 fur Angestellte, skønsmæssigt ansat til 27.000 kr. og 29.000 kr.
 Det var oplyst, at klageren i en årrække havde arbejdet i Tyskland, og at  

 hun i kraft heraf havde erhvervet ret til den omhandlede Angestellterente.
Klageren anførte, at hun ikke bestred, at Danmark i medfør af den  

 dansk-tyske dobbeltbeskatningsoverenskomst havde beskatningsretten til den  

 omhandlede ydelse, men at hun fandt, at der her var tale om foretagelse af en  

 beskatning i strid med Romtraktaten.
Ydelsen kunne ikke sidestilles med en  

 dansk pension, men var en forsikringsydelse, der udbetaltes som et nettobeløb  

 fra den tyske stat.
En beskatning af dette nettobeløb måtte betragtes som en  

 yderligere beskatning, der var foretaget i strid med Romtraktatens artikel  

 48-51, da der herved skete en forskelsbehandling.
Klageren henviste bl.a. til  

 Romtraktatens artikel 49, hvori foreskrives, at der med henblik på gradvis at  

 gennemføre fri bevægelighed af arbejdskraft inden for fællesskabet, af EF's  

 organer gennem direktiver og forordninger skal iværksættes foranstaltninger,  

 der tager sigte herpå.
Hun forelagde retten forskellige afgørelser fra  

 EF-domstolen og udtalelser fra kommissionen til støtte for sit synspunkt.  

 Klageren anførte videre, at hun fandt, at Landsskatteretten burde indhente en  

 udtalelse fra EF-domstolen, inden retten traf afgørelse i sagen.
Med støtte i EF's bestemmelser om arbejdskraftens frie bevægelighed,  

 (Romtraktatens artikel 48 ff), var der indført en række regler, der sikrede,  

 at arbejdskraft i et land inden for fællesskabet frit kunne arbejde i et  

 andet land uden at blive forskelsbehandlet.
Der var imidlertid ikke  

 gennemført EF-direktiv eller anden forskrift inden for den direkte  

 beskatnings område, der regulerede medlemsstaternes adgang til beskatning af  

 ydelser i denne sammenhæng.
Om en medlemsstat havde adgang til beskatning  

 afhang derfor af de mellem de enkelte lande indgåede  

 dobbeltbeskatningsaftaler.
 Landsskatteretten fandt herefter, at der ikke fandtes egentlige  

 fællesskabsretlige regler, som klageren kunne støtte ret på med hensyn til  

 beskatningen af de omhandlede pensionsydelser, ligesom de af hende fremdragne  

 afgørelser fra EF's organer ikke kunne tages til indtægt for, at Danmark  

 skulle være afskåret fra at beskatte den omhandlede ydelse.
 Som følge heraf havde Landsskatteretten ikke fundet grundlag for at  

 indhente en udtalelse fra EF-domstolen.
Da Landsskatteretten endvidere fandt, at Danmark som bopælsland havde  

 beskatningsretten til den omhandlede ydelse i medfør af artikel 16 i den  

 dansk-tyske dobbeltbeskatningsoverenskomst, jf. herved Østre Landsrets dom af  

 28. september 1981, måtte Landsskatteretten være enig med de stedlige  

 skattemyndigheder i, at ydelsen skulle medregnes i klagerens skattepligtige  

 indkomst.
Ansættelserne blev derfor stadfæstet.
 (* 1) Offentliggjort i Skat 1989, nr. 5, side 403.
