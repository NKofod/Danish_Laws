Skriftlig fremsættelse (13. november 2019) Børne- og undervisningsministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om institutioner for almengymnasiale uddannelser og almen voksenuddannelse m.v., lov om institutioner for erhvervsrettet uddannelse, lov om private institutioner for gymnasiale uddannelser, lov om de gymnasiale uddannelser, lov om erhvervsuddannelser og lov om kommunal indsats for unge under 25 år (Ny udbudsmulighed på gymnasier, nyt henvisningtaxameter, afskaffelse af muligheden for at udskifte oldtidskundskab med andre fag på uddannelsen til almen studentereksamen på private gymnasier, optag på adgangskurser og grundforløb plus og sammensætning af Rådet for de Grundlæggende Erhvervsrettede Uddannelser) (Lovforslag nr.
L 59) Den 26. april 2019 indgik Socialdemokratiet og den daværende regering (Venstre, Liberal Alliance og Det Konservative Folkeparti), Dansk Folkeparti, Det Radikale Venstre og Socialistisk Folkeparti aftale om øget udbud af erhvervsrettede uddannelser i hele Danmark og henvisningstaxameter.
 Lovforslaget indeholder tre hovedinitiativer til udmøntning af aftalen: Initiativ vedrørende dispensation til udbud af grundforløb i erhvervsuddannelserne på offentlige og private gymnasiale institutioner samt voksenuddannelsescentre, initiativ vedrørende oldtidskundskab på private gymnasier og initiativ vedrørende henvisningstaxameter.
I forhold til den ny udbudsmulighed på offentlige og private gymnasiale institutioner og voksenuddannelsescentre foreslås der med henblik på at styrke en bred uddannelsesdækning, herunder geografisk nærhed for unge i yderområder, givet mulighed for, at offentlige og private almengymnasiale institutioner samt voksenuddannelsescentre i særlige tilfælde kan udbyde grundforløb i erhvervsuddannelserne.
Det er ikke muligt efter gældende regler.
I forhold til oldtidskundskab på private gymnasier foreslås kravene til private gymnasier skærpet, så muligheden for at udskifte oldtidskundskab på C-niveau på uddannelsen til almen studentereksamen afskaffes.
Oldtidskundskab bliver dermed et obligatorisk fag på private gymnasier på linje med offentlige gymnasier.
I forhold til henvisningstaxameter foreslås, at dette skal kunne udbetales til udbydere af gymnasiale uddannelser (institutioner omfattet af lov om institutioner for almengymnasiale uddannelser og almen voksenuddannelse m.v. og lov om institutioner for erhvervsrettet uddannelse) efter en takst fastsat på finansloven på baggrund af elever, der har afbrudt en gymnasial uddannelse i løbet af uddannelsens 1. år, og som 6 måneder efter er indskrevet på en erhvervsuddannelse.
I forbindelse hermed foreslås etableret mulighed for, at oplysning om afbrud af gymnasial uddannelse og indskrivning på en erhvervsuddannelse kan videregives fra det fælles datagrundlag om uddannelse og beskæftigelse (Ungedatabasen) til de respektive institutioner uden samtykke fra eleverne.
Lovforslaget indeholder dernæst forslag om at justere de almindelige bestemmelser om optag til erhvervsuddannelserne, idet disse i sammenhæng med de kommende bestemmelser om optag på adgangskurser og grundforløb plus (GF+) ikke er hensigtsmæssige i tilfælde, hvor ansøgeren ikke har gjort sig klart, hvilken specifik erhvervsuddannelse vedkommende ønsker at gå videre med.
I forbindelse hermed indeholder lovudkastet endvidere forslag om at tydeliggøre, at et fag på et adgangskursus til erhvervsuddannelserne som udgangspunkt ikke kan påbegyndes mere end én gang.
 Endelig indeholder lovforslaget forslag om at ændre indstillingsretten til Rådet for de Grundlæggende Erhvervsrettede Uddannelser som følge af etableringen af foreningen FGU Danmark og nedlæggelsen af Forstanderkredsen for Produktionsskoler/Produktionshøjskoler og Produktionshøjskoleforeningen.
Forslaget om etablering af et henvisningstaxameter forventes at medføre merudgifter i 2020 på ca. 14. mio. kr.
Initiativet finansieres i 2020 af midler afsat til overgangen til et nyt taxameter- og tilskudssystem.
 Det foreslås, at loven træder i kraft den 1. januar 2020, dog således at den foreslåede § 5, nr. 2, træder i kraft den 1. juni 2020.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
