 Vedtægtsændringer kunne ikke registreres på grund af dels uklarhed med  

 hensyn til adgang til at erhverve egne aktier, dels ubestemt angivelse af  

 stedet for generalforsamlingen.
 Advokat A har på vegne K ApS i skrivelse af 5. august 1994 klaget over, at  

 Erhvervs- og Selskabsstyrelsen ved skrivelse af 20. juli 1994 (j. nr.  

 94-23.064) afviste at registrere en omdannelse af selskabet til aktieselskab.
 Sagens omstændigheder:
På en ordinær generalforsamling i K ApS den 19. marts 1994 vedtoges  

 enstemmigt at omdanne selskabet til et aktieselskab med navnet K A/S.
Som  

 følge af beslutningen om omdannelse blev nye vedtægter fremlagt og vedtaget.
Ved skrivelse af 12. april 1994 anmeldte advokat A omdannelsen til  

 Erhvervs- og Selskabsstyrelsen.
Ved skrivelse af 17. juni 1994 anførte  

 styrelsen med henvisning til aktieselskabslovens § 48, stk. 2, at  

 vedtægternes § 5 måtte udgå, da bemyndigelse til bestyrelsen til erhvervelse  

 af egne aktier skal ske på generalforsamlingen og kun kan gives for et  

 bestemt tidsrum, der ikke må overstige 18 måneder.
For så vidt angik  

 vedtægternes § 8, stk. 1, anførtes, at bestemmelsen måtte ændres, således at  

 generalforsamlingen afholdes på selskabets hjemsted eller på et nærmere  

 angivet sted, jf. aktieselskabslovens § 68.
 Vedtægternes § 5 er sålydende:
 » §5.
 Der gælder iøvrigt følgende indskrænkninger i aktiernes omsættelighed:
 Afhændelse, pantsætning eller anden disposition over aktierne til 3. mand  

 kan kun ske med bestyrelsens samtykke, og iøvrigt skal bestyrelsen anses for  

 tillagt en egentlig forkøbsret til eventuelle til salg udbudte aktier, til  

 seneste offentliggjorte indre værdi, jvf. §8 stk. 3 pkt. 3.
Den i §5 stk. 2 nævnte forkøbsret må gøres gældende senest 4 uger efter,  

 at bestyrelsen er opfordret hertil.
Gøres forkøbsretten gældende, sker det på  

 selskabets vegne.« Vedtægternes § 8, stk. 1, er sålydende:
 » §8.
Ordinær generalforsamling afholdes hvert år inden udgangen af maj måned i  

 X-by by - eller i en anden købstadskommune, hvor een eller flere af  

 selskabets aktionærer er bosiddende og driver forretning.« Det fremgår af vedtægternes § 1, at selskabets hjemsted er X-by kommune.  

 Ifølge referatet af generalforsamlingen havde selskabet 89 anpartshavere.
Ved skrivelse af 28. juni 1994 anmodede advokat A styrelsen om at  

 revurdere en godkendelse af de indsendte vedtægter.
I den påklagede skrivelse  

 af 20. juli 1994 fastholdt styrelsen, at vedtægterne skulle ændres i  

 overensstemmelse med styrelsens brev af 17. juni 1994. Styrelsen kunne dog  

 godkende vedtægternes § 5, såfremt der skete en præcisering af, at  

 erhvervelsen af aktierne kun kan ske i overensstemmelse med  

 aktieselskabslovens kapitel 8.
I klageskrivelsen af 5. august 1994 har advokat A henvist til, at de  

 omhandlede vedtægter er identisk med vedtægterne i selskaberne B A/S, C  

 Holding A/S og C A/S.
Om vedtægternes § 5 hedder det: »....
 I vedtægternes §5 er det alene anført, at afhændelse, pantsætning og anden  

 disposition over aktierne til 3. mand kun kan ske med bestyrelsens samtykke  

 og at bestyrelsen skal anses for tillagt en egentlig forkøbsret til evt. til  

 salg udbudte aktier, til senest offentliggjorte indre værdi, og at  

 forkøbsretten, hvis den gøres gældende, da gøres gældende på vegne selskabet.
Der er ikke hermed ændret eller tilsigtet en ændring af  

 Aktieselskabslovens §48 stk. 2. En erhvervelse forudsætter fortsat en bemyndigelse fra generalforsamlingen til bestyrelsen.
Vedtægternes §5  

 kan ikke forstås således, at der skulle kunne ske erhvervelse af egne aktier,  

 i strid med Aktieselskabslovens §48 stk. 2, altså uden bemyndigelse til  

 bestyrelsen fra generalforsamlingen. ....« Det er klagerens opfattelse, at styrelsen ikke har hjemmel til, som  

 betingelse for registrering, at fastsætte krav om, at præceptive  

 lovbestemmelser skal overholdes, da præceptive bestemmelser er gældende og  

 skal overholdes, uanset om dette er specifikt nævnt i vedtægterne eller ej.  

 Vedrørende vedtægternes § 8, stk. 1, har klageren oplyst, at bestemmelsen  

 første gang er registreret og godkendt i B A/S, hvis aktionærkreds stort set  

 er identisk med K ApS.
Bestemmelsen blev i dette selskab indsat på et  

 tidspunkt, hvor indkøbs- og markedsføringsfunktionen overgik fra et A.m.b.a -  

 indkøbsselskab til B A/S.
Herom anføres endvidere: »....
 I forbindelse med at nævnte A.m.b.A.-selskab blev nedlagt var det fortsat  

 medlemmernes ønske, at dette hævdvundne princip om at den årlige  

 generalforsamling finder sted på skift i en af de købstadskommuner, hvor et  

 af medlemmerne driver forretning.
Dengang fandt der en korrespondance sted med Erhvervs- og  

 Selskabsstyrelsen, der var enig i, at det var upraktisk at opremse samtlige  

 købstadskommuners navne i vedtægternes §8 stk. 1 - og man var således også  

 enig i, at formuleringen: »i X-by by - eller i en anden købstadskommune,  

 hvor en eller flere af selskabets aktionærer er bosiddende og driver  

 forretning«, var en tilstrækkelig konkretisering. ....' Erhvervs- og Selskabsstyrelsen har i en redegørelse for sagen af 26.  

 september 1994 fastholdt den trufne afgørelse.
Om vedtægternes § 5 udtales  

 det, at styrelsen har læst bestemmelsen som en bemyndigelse til erhvervelse  

 af egne aktier og dermed omfattet af aktieselskabslovens kapitel 8. Såfremt  

 vedtægterne foreskriver ændringer i forhold til aktieselskabslovens  

 bestemmelser og dermed skaber usikkerhed om forholdet til præceptive  

 bestemmelser, kan og bør styrelsen forlange, at bestemmelsen præciseres som  

 betingelse for registrering.
Heri ligger også, at vedtægterne må være  

 tydelige og ikke give anledning til tvivl.
Afgørende herfor er, hvorledes en  

 udenforstående læser vil læse vedtægtsbestemmelsen.
Endvidere udtales det:  

 »....
 Såfremt bestemmelsen som anført af klageren, alene er en forkøbsret for  

 selskabet, jf. aktieselskabslovens § 19, er vedtægtsbestemmelsen vildledende  

 i og med den tillægger bestyrelsen forkøbsretten, for senere at bestemme, at  

 hvis forkøbsretten gøres gældende, sker det på selskabets vegne.
Bestyrelsens ret til at handle på selskabets vegne følger af vedtægternes  

 § 16. Såfremt der alene er tale om en forkøbsret for selskabet i henhold til  

 aktieselskabslovens § 19, bør dette præciseres f.eks. således: at  

 »selskabet har forkøbsret til eventuelt udbudte aktier«. ...' Vedrørende vedtægternes § 8, stk. 1, anfører styrelsen, at de steder, hvor  

 generalforsamlingen kan afholdes, må være inden for et nærmere afgrænset og  

 defineret område.
Efter styrelsens praksis er »provinsen« eller  

 »Sjælland« ikke et sådant afgrænset område, og i lighed hermed er  

 »en anden købstadskommune, hvor een eller flere af selskabets aktionærer  

 er bosiddende og driver forretning«, heller ikke noget nærmere angivet  

 sted.
Hertil kommer, at betegnelsen »købstadskommune« reelt er uden  

 indhold, idet dette begreb blev ophævet ved kommunalreformen i 1970 (lov nr.  

 223 af 31. maj 1968 om kommunernes styrelse). Om klagerens henvisning til  

 godkendelsen af tilsvarende bestemmelser i andre selskaber anfører styrelsen:  

 »....
De af klageren fremhævede registreringer er ikke udtryk for styrelsens  

 praksis, og det fremgår ikke hvilke konkrete overvejelser, der i sin tid har  

 begrundet registreringerne.
Det forhold, at styrelsen kan konstatere, at der  

 som anført af klageren blev registreret en tilsvarende bestemmelse i B A/S,  

 ... den 27. august 1986, har ikke og bør derfor ikke have indflydelse på  

 afgørelsen. ...« Styrelsens redegørelse af 26. september 1994 har været forelagt for  

 klageren, som ikke har fremsat bemærkninger hertil.
 Ankenævnet udtaler:
 Ankenævnet er enig med Erhvervs- og Selskabstyrelsen i, at vedtægternes §  

 5 i deres nuværende formulering kan give anledning til misforståelser, og at  

 bestemmelsen derfor, hvis den ønskes opretholdt, må omformuleres, således at  

 det præciseres, at selskabets erhvervelse af egne aktier skal ske med respekt  

 af reglerne i aktieselskabslovens kapitel 8.
 Ankenævnet kan endvidere tiltræde, at formuleringen af vedtægternes § 8,  

 stk. 1, er så ubestemt, at formuleringen ikke opfylder kravet efter  

 aktieselskabslovens § 68: »medmindre vedtægterne bestemmer, at den  

 (generalforsamlingen) skal eller kan afholdes på andet angivet sted.«  

 Bestemmelsen kan derfor ikke registreres i sin nuværende affattelse.
 Det tilføjes, at det ikke findes at være af afgørende betydning, at  

 Erhvervs- og Selskabsstyrelsen tidligere vedrørende andre selskaber har  

 registreret tilsvarende vedtægtsbestemmelser.
 Ankenævnet stadfæster herefter den påklagede afgørelse.
