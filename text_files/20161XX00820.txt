Skriftlig fremsættelse (3. maj 2017) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om varmeforsyning, lov om elforsyning, lov om naturgasforsyning og lov om kommunal udligning og generelle tilskud til kommuner (Forhøjelse af procenten for modregning i den enkelte kommunes statstilskud ved overførsel af midler fra kommunale varmeforsyningsvirksomheder m.v.) (Lovforslag nr.
L 213) Hovedformålet med lovforslaget er at indføre en ordning med 100 pct. modregning i den enkelte kommunes statstilskud, når der overføres midler fra en kommunes varmeforsyningsvirksomheder til kommunen, såfremt midlerne hidrører fra forrentning af indskudskapital, der indregnes i varmepriserne.
 Der foreslås med lovforslaget at indføre en ordning med 100 pct. modregning i den enkelte kommunes statstilskud efter bestemmelserne i lov om varmeforsyning og lov om kommunal udligning og generelle tilskud til kommuner, når der sker overførsler fra kommunernes varmeforsyningsvirksomheder til kommunerne, og hvis udlodningen eller vederlaget hidrører fra forrentning af indskudskapital og ikke anvendes til aktiviteter indenfor forsyningsområdet.
Derudover foreslås det med lovforslaget, at modregningsreglerne i varmeforsyningsloven skal omfatte varmeproduktionsanlæg og ikke kun varmefremføringsanlæg.
Derved omfattes de værdier, herunder evt. forrentningsmidler, som ligger i varmeproduktionsleddet af reglerne om kommunal modregning.
Baggrunden for lovforslaget er en konkret afgørelse fra Energitilsynet vedrørende forrentning af indskudskapital.
Det er vurderingen, at afgørelsen kan føre til uhensigtsmæssige prisstigninger for varmeforbrugene.
Det vurderes, at der kan være tale om anseelige beløb, som kan indregnes over en relativ kort periode.
Efter de gældende regler reduceres kommunernes statstilskud med 40 pct., når der overføres midler fra kommunernes varmeforsyningsvirksomheder til kommunerne, og der sker en deponering af beløbet med løbende udlodninger i en periode.
Modregningsprocenten fastsættes til 60 pct., hvis kommunen ikke deponerer midlerne.
 Det er derfor nødvendigt at foretage ændringer i lovgivningen, der begrænser kommunernes incitament til at udtage midler fra varmeforsyningsvirksomhederne, hvis kommunerne har indregnet forrentning af indskudskapital i varmepriserne.
Det forventes, at en kommune, som i dag kan udtage midler fra sin varmeforsyningsvirksomhed, der hidrører fra forrentning af indskudskapital, med lovforslaget vil have et meget begrænset incitament til at udtage midler fra sin varmeforsyningsvirksomhed.
Det skyldes, at staten i så fald vil modregne kommunen krone for krone i statstilskuddet, når kommunen modtager midler fra sine forsyningsvirksomheder, og midlerne hidrører fra forrentning af indskudskapital, der indregnes i varmepriserne.
Loven træder i kraft dagen efter bekendtgørelsen i Lovtidende.
Loven har imidlertid virkning fra fremsættelsen den 3. maj 2017.
Begrundelsen for, at lovforslaget tillægges virkning fra fremsættelsen, er, at der vil kunne forekomme situationer efter tidspunktet for fremsættelsen, hvor der ville skulle modregnes efter den gældende 60/40 ordning.
Det foreslåede virkningstidspunkt betyder, at i de tilfælde, hvor midlerne overføres til kommunen efter fremsættelsen, vil der skulle modregnes efter reglerne i dette lovforslag.
 Samtidig med fremsættelsen sendes lovforslaget i høring med høringsfrist den 8. maj 2017 kl. 12.
 Lovforslaget ønskes færdigbehandlet i indeværende folketingsår, selvom lovforslaget er fremsat efter 1. april 2017.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
