Skriftlig fremsættelse (17. marts 1999) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om kompensation  

 til handicappede i erhverv m.v. (Personlig assistance, klageregler).
(Lovforslag nr.
L 200).
 Lovforslaget er en udmøntning af satspuljeaftalen  

 for 1999, hvor der på finansloven blev afsat midler til støtte  

 til handicappede personer, dels til tilskud til aflønning af en  

 personlig assistant dels til støtte til hjælpemidler.
Lovforslaget betyder, at en handicappet person, der  

 opfylder betingelserne for at få støtte til en personlig  

 assistent, kan rekvirere den personlige assistent fra et vikarbureau.
Efter  

 den hidtil gældende bestemmelse i lovens ' 7 skulle den personlige assistent ansættes  

 i virksomheden.
Dette har givet især handicappede landmænd  

 vanskeligheder med at anvende ordningen.
Med lovforslaget fastsættes det endvidere, at alle  

 afgørelser truffet af arbejdsformidlingen om personlig assistance i  

 erhverv og under efter- og videreuddannelse samt afgørelser om  

 løntilskud til nyuddannede kan indbringes for Arbejdsmarkedets  

 Ankenævn.
Ankenævnet får også kompetence til at  

 udtale sig om, hvorvidt en offentlig arbejdsgiver eller myndighed, der  

 bevilger stadeplads m.v. eller tilladelse til taxikørsel har overholdt  

 reglerne om samtale- og forhandlingspligt, der er fastsat i forbindelse med  

 reglerne om fortrinsadgang for handicappede til en ledig stilling, ledig  

 bevilling eller tilladelse til taxikørsel.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 forslaget til Tingets velvillige behandling.
