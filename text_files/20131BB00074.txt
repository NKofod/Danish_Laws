Fremsat den 28. marts 2014 af Alex Ahrendtsen (DF), Michael Aastrup Jensen (V) og Lars Barfoed (KF) Forslag til folketingsbeslutning om sikring af den fortsatte drift og udvikling af danskernes digitale ordbog ordnet.dk Folketinget pålægger regeringen at bidrage til den fortsatte drift og udvikling af danskernes digitale ordbog ordnet.dk ved at fortsætte med at yde økonomisk tilskud til ordbogen.
Bemærkninger til forslaget Siden 2004 har Det Danske Sprog- og Litteraturselskab arbejdet på den største kilde til en nutidig forståelse af det danske sprog: ordnet.dk.
Ordnet.dk er med sine mere end 50.000 daglige brugere blandt de største danske hjemmesider inden for det kulturelle område og er en af danskernes foretrukne kilder til sproglig førstehjælp, uanset om man har dansk som sit modersmål eller som andetsprog.
Ordnet.dk har hidtil været finansieret i et samarbejde mellem Carlsbergfondet og Kulturministeriet.
Kulturministeriet har således siden 2004 ydet et årligt tilskud til ordnet.dk fra tipsmidlerne, men Kulturministeriet har nu besluttet at indstille støtten.
Dermed er ordnet.dk lukningstruet, men er blevet reddet af Carlsbergfondet, som ekstraordinært har besluttet at skyde 1 mio. kr. i ordbogen i 2014. Den ekstraordinære bevilling fra Carlsbergfondet er imidlertid ikke nok til at sikre den fortsatte eksistens af ordnet.dk, og derfor bør Kulturministeriet fortsat prioritere at indgå i en samfinansiering af ordnet.dk med minimum 1,2 mio. kr. årligt i tilskud.
Pengene skal komme fra tipsmidlerne.
Skriftlig fremsættelse Alex Ahrendtsen (DF) Som ordfører for forslagsstillerne tillader jeg mig herved at fremsætte:
Forslag til folketingsbeslutning om sikring af den fortsatte drift og udvikling af danskernes digitale ordbog ordnet.dk (Beslutningsforslag nr.
B 74) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
