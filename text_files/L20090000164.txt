Bekendtgørelse om ændring af 24. november 2006 af Den Internationale Telekommunikations Unions (ITU) konstitution og konvention af 22. december 1992 Under henvisning til Udenrigsministeriets bekendtgørelse nr. 127 af 8. december 1994 og efterfølgende bekendtgørelser, senest nr. 15 af 29. april 2004, Lovtidende C, har Danmark i henhold til godkendelsesinstrument af 17. oktober 2008 accepteret ændringerne til den Den Internationale Telekommunikations Unions konstitution og konvention, som vedtaget i Antalya den 24. november 2006.
 Ændringerne, der fortrinsvis er af teknisk karakter, trådte i kraft den 1. januar 2008.
Danmarks godkendelsesinstrument deponeredes den 5. november 2008 hos generalsekretæren for Den Internationale Telekommunikations Union.
I forbindelse med deponeringen gentog Danmark følgende tidligere fremsatte erklæringer:
 (51) Danmark erklærer, at Danmark vil anvende de instrumenter, der er vedtaget af plenipotentiær-konferencen (Antalya, 2006), i overensstemmelse med Danmarks forpligtelser i henhold til traktaten om oprettelse af Det Europæiske Fællesskab.
 (73) Danmark erklærer, at Danmark fastholder de erklæringer og forbehold, som Danmark har fremsat i forbindelse med undertegnelsen af slutakter fra Unionens tidligere traktatskabende konferencer, som om de var blevet fremsat til fulde på denne plenipotentiærkonference.
 (98) Med henvisning til den af Republikken Colombia fremsatte erklæring (nr. 58) bemærker Danmark, at så vidt denne og enhver lignende erklæring henviser til Bogota-erklæringen af 3. december 1976, der er fremsat af ækvatoriale lande, og til disse landes krav om at udøve suveræne rettigheder over segmenter af det geostationære satellitkredsløb, kan disse krav ikke anerkendes af denne konference.
 Danmark ønsker ligeledes at bemærke, at henvisningen i artikel 44 i forfatningen til de geografiske forhold i bestemte lande ikke medfører anerkendelse af krav om privilegerede rettigheder til det geostationære satellitkredsløb.
 (106) Med henvisning til de af Republikken Colombia (nr. 58), Mexico (nr. 34) og Ecuador (nr. 55) fremsatte erklæringer bemærker Danmark, at så vidt disse og enhver lignende erklæring henviser til Bogota-erklæringen af 3. december 1976, fremsat af ækvatoriale lande, og til disse landes krav om at udøve suveræne rettigheder over segmenter af det geostationære satellitkredsløb, eller til ethvert andet relateret krav, kan disse krav ikke anerkendes af denne konference.
 Danmark ønsker ligeledes at bemærke, at henvisningen i artikel 44 i forfatningen til de geografiske forhold i bestemte lande ikke medfører anerkendelse af krav om privilegerede rettigheder til det geostationære satellitkredsløb.
 Ændringerne, der trådte i kraft for Danmark den 5. november 2008, kan fås ved henvendelse til IT- og Telestyrelsen.
