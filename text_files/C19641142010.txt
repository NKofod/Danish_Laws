 En del de af geværer og karabiner, som af forsvarsministeriet stilles til  

 disposition for de under Overbestyrelsen for De Danske Skytte-, Gynmastik- og  

 Idrætsforeninger stående skytteforeninger, jfr. justitsministeriets cirkulære  

 nr. 35 af 18. marts 1958 om opbevaring af skydevåben hos medlemmerne af  

 sådanne skytteforeninger, er skydevåben, som blev efterladt her i landet af  

 den tyske besættelsesmagt, og som nu tilhører den danske stat.
 Overbestyrelsen for De Danske Skytte-, Gymnastik- og Idrætsforeninger har  

 oplyst, at der er forekommet tilfælde, hvor personer, som i henhold til  

 overenskomsten mellem justitsministeriet og overbestyrelsen opbevarer våben  

 af den nævnte art, ved deres udtræden af vedkommende skytteforening ikke har  

 villet anerkende statens ejendomsret, og hvor politiet på skytteforeningens  

 anmodning om bistand til at gøre statens ejendomsret gældende har nægtet at  

 yde en sådan bistand under henvisning til, at der var tale om en civilretlig  

 tvist.
 I denne anledning skal man meddele, at politiet bør yde skytteforeningerne  

 bistand med at gøre deres ret til på statens vegne at besidde de omhandlede  

 våben gældende, jfr. overenskomstens § 8. Nægter besidderen af et våben, som  

 er udleveret ham i henhold til overenskomsten, trods politiets henstilling at  

 aflevere dette, bør sagen forelægges for justitsministeriet, efter at der er  

 optaget rapport til belysning af spørgsmålet om ejendomsretten til det  

 pågældende våben.
Modtager politiet en ansøgning om tilladelse til at besidde et våben, der  

 må formodes at hidrøre fra den tyske besættelsesmagts efterladenskaber, bør  

 andrageren opfordres til at dokumentere sin adkomst til våbenet.
Dersom det  

 må antages, at våbenet er undergivet statens ejendomsret, bedes spørgsmålet  

 om dets inddragelse forelagt for justitsministeriet.
 P.M.V.
 Vilhelm Boas.
/Robert Dam Cirkulæreskrivelse til politidirektøren og samtlige politimestre.
