 Kommunalbestyrelsen fandtes forpligtet til at yde lån til  

 beboerindskud i henhold til boligstøttelovens § 49, idet støttemodtagerens  

 bolig ikke kunne anses for tilfredsstillende, grundet chikane fra underboen,  

 og idet indflytningen ikke ville indebære en væsentlig stigning i  

 støttemodtagerens nettoboligudgift.
 I et brev indgået her den 25/4-88 har ovennævnte klaget over Albertslund  

 kommunes afslag af 22/4-88 på ansøgning af 17/3-88 om støtte til  

 beboerindskud med 15.000 kr. vedrørende tilbudt 4-rumsbolig på 98 kvm.,  

 beliggende i Albertslund.
 Som begrundelse for at klage er der bl.a. henvist til, at klagers børn på  

 9 og 12 år ikke længere tør være alene i nuværende bolig på grund af det  

 uudholdelige miljø med slagsmål, råben op og kriminalitet.
 Amtsankenævnet har den 27/4-88 modtaget klagen tilbage fra kommunen med en  

 udtalelse og kopi af sagens akter.
Det fremgår af sagen, at klager, ægtefællen og børnene kom til Danmark i  

 1981 fra Brasilien og flyttede ind i nuværende 3-rumsbolig på 102 kvm.
Klager  

 blev skilt, efter at manden i sommeren 1984 var fraflyttet hjemmet.
 Klager har gennem flere år modtaget løbende økonomisk hjælp i henhold til  

 bistandslovens § 37, herunder uddannelseshjælp i 1984, 1985 og frem til  

 sommeren 1986.
Efter det oplyste har klager i marts måned 1987 første gang overfor  

 bistandsafdelingen rejst spørgsmålet om en anden bolig på grund af underboens  

 forhold, herunder chicane.
I slutningen af august måned 1987 blev  

 bistandsafdelingen underrettet om, at klagers fraskilte mand nu tog ophold  

 hos klager og børnene for at værne mod problemerne fra underbo, idet klager  

 og børnene ikke længere turde opholde sig alene i lejligheden.
Klager rettede den 2/3-88 henvendelse til bistandsafdelingen, idet hun og  

 2 andre familier nu havde modtaget det omhandlede boligtilbud.
Klager blev  

 orienteret om, at »lægge billet« ind på boligtilbuddet og ansøge  

 boligkontoret om boligindskud, såfremt det endte med, at hun blev tilbudt  

 boligen.
Klager opsagde den 16/3-88 sin nuværende bolig til fraflytning pr.  

 15/5-88. Opsigelsen skete ifølge klager efter drøftelse med kommunens  

 sagsbehandler.
Boligkontoret modtog den 17/3-88 klagers ansøgning om  

 lån/kaution til indskud vedrørende den bolig, hun nu var tilbudt.
Klager  

 begrundede ansøgningen med, at nuværende bolig var for lille samt med  

 naboproblemer.
 Efter det oplyste er boligen til overtagelse pr. 1/5-88 mod indbetaling af  

 18.831 kr. bestående af indskud, incl. tillæg 15.000 kr., stempelafgift 337  

 kr. samt maj måneds boligafgift 2.816 kr. og a conto varmebidrag 678 kr.
 Kommunen opgjorde husstandsindkomsten til 44.000 kr. bestående af klagers  

 forventede fremtidige indtægt i form af bistandshjælp, 67.158 kr. årligt  

 (5.460 kr. månedligt gange 12 måneder + 21%) minus fradrag for 2 børn 22.400  

 kr. årligt.
 Den korrigerede årsleje udgjorde herefter 35.482 kr. bestående af  

 førnævnte boligafgift 2.816 kr. månedligt gange 12 måneder + 5% for indvendig  

 vedligeholdelse, hvorefter beregnet boligsikring udgjorde 1.805 kr.  

 månedligt.
 I den tilbudte bolig ville klagers fremtidige nettoleje herefter udgøre  

 1.689 kr. månedligt, bestående af boligafgift og a conto varmebidrag, ialt  

 3.494 kr. minus boligsikring 1.805 kr. og en nettoboligudgift på 2.019 kr.  

 månedligt incl. også forventet el-forbrug 330 kr. månedligt.
 Som enlig med 2 børn beregnede kommunen desuden klagers nuværende  

 nettoboligudgift til 1.854 kr. månedligt, bestående af boligafgift 2.866 kr.  

 + varmebidrag 503 kr. + el 330 minus boligsikring 1.845 kr. månedligt.
 Efter det oplyste udgjorde klagers bistandshjælp i henhold til  

 bistandslovens § 37 pr. 1/5-88 for maj måned 5.421 kr. månedligt, bestående  

 af grundydelse 2.649 kr. + børnetillæg 997 (halvdelen af satserne herfor) +  

 boligtillæg (=nettoboligudgift) 1.775 kr. (fastsat som halvdelen af  

 udgifterne dertil på grund af, at klager er samboende med sin fraskilte  

 ægtefælle eller som halv boligafgift incl. varmebidrag 1.683 kr. + halv el  

 165 kr., ialt 1.848 kr. minus halv boligsikring pr. 1/5-88 73 kr.).
Som begrundelse for den 22/4-88 at meddele klager afslag på ansøgningen om  

 støtte til beboerindskuddet 15.000 kr. har kommunen henvist til, at  

 betingelserne i boligstøttelovens § 48, jfr. § 12 for at yde klager beløbet  

 som pligtlån ikke skønnes opfyldte.
Kommunen har herved lagt vægt på, at  

 klager i forvejen bebor en passende bolig, på at en flytning vil medføre  

 øgede udgifter i form af en stigning i nettohuslejen (fra 1.775 kr. månedligt  

 til 2.019 kr. månedligt), afvikling af et nyt beboerindskud og  

 flytteafregning vedrørende den nuværende bolig, og på at den korrigerede leje  

 på 35.482 kr. årligt udgør mere end halvdelen af husstandsindkomsten på  

 44.000 kr. årligt.
 I øvrigt foreligger det oplyst, at klager efter afslaget i stedet for  

 ansøgte om hjælp i henhold til bistandsloven til indskuddet, og at kommunen  

 den 27/4-88 gav afslag herpå med henvisning til afslaget af 22/4-88.
 Klagers situation i forhold til underbo samt baggrunden for ønsket om at  

 flytte har kommunen nærmere beskrevet i et notat af 22/4-88, hvortil der  

 henvises.
 Kommunen har den 27/4-88 telefonisk oplyst, at det førnævnte beskrevne om  

 klagers situation i forhold til underbo er bestyrket ved bistandsafdelingens  

 kendskab til underboen.
Desuden er oplyst, at klager udover ovennævnte kontanthjælp tillige  

 modtager økonomisk hjælp - udenfor beregning - med 582 kr. månedligt  

 vedrørende det ældste barn (klagers særbarn), for hvem der ikke er fastsat  

 bidragspligt, børnetilskud (ordinært og ekstra) med 862 kr. månedligt og  

 børnefamilieydelse med 867 kr. månedligt.
Det fastsatte dagpengemaksimum i  

 henhold til bistandslovens § 37 udgør i Albertslund kommune 5.615 kr.  

 månedligt fra 1/1-88 og fremefter.
I tilfælde af klagers indflytning i den tilbudte bolig har  

 nævnssekretariatet beregnet klagers indtægtsniveau til 7.926 kr. månedligt,  

 bestående af kontanthjælp 5.615 kr. (=dagpengemaksimum, idet hidtidige ydet  

 grundydelse 2.649 kr. + børnetillæg 997 kr. + fremtidigt boligtillæg 2.019  

 kr. udgør 5.665 kr. månedligt) + af økonomisk hjælp som kompensation for ikke  

 fastsat bidragspligt 582 kr. + af børnefamilieydelse 867 kr. månedligt + af  

 børnetilskud (jfr. det oplyste, hvorefter kun klager og hendes 2 børn skal  

 tilflytte den tilbudte bolig) 862 kr. månedligt.
Fratrækkes  

 nettoboligudgiften (=boligtillægget) 2.019 kr. månedligt + grundydelse 2.649  

 kr. månedligt + satsen for 2 børnetillæg 2.193 kr. månedligt fremkommer  

 herefter et overskydende beløb på 1.065 kr. månedligt til dækning af  

 »øvrige« udgifter.
 Der henvises til boligstøttelovens § 48, jfr. § 12 og Boligstyrelsens  

 vejledning af 22/10-87 om individuel boligstøtte, punkt 16.4 vedrørende  

 lovens § 48 og punkt 6.13 vedrørende lovens § 12.
Af førnævnte vejledning punkt 16.4 fremgår det således, at »ved  

 vurderingen af, om den hidtidige bolig er fuldt tilfredsstillende, må ikke  

 alene boligens standard og størrelse i forhold til husstanden tages i  

 betragtning, men også eventuelle særlige personlige forhold, når det - f.eks.  

 gennem en udtrykkelig lægeerklæring derom - på kvalificeret måde  

 dokumenteres, at sådanne forhold gør en flytning fra den hidtidige bolig  

 nødvendig, og det samtidig er sandsynliggjort, at den bolig, hvortil  

 beboerindskudslån søges, er egnet for den pågældende.
Også ekstraordinære  

 transportproblemer for husstandens medlemmer kan undtagelsesvis føre til, at  

 den hidtidige bolig må anses for at være utilfredsstillende, selv om den  

 ligger inden for samme kommune eller byområde som den bolig, der søges  

 beboerindskudslån til«.
 Lovgrundlaget er vedlagt i kopi til klagers orientering.
 Amtsankenævnet har behandlet sagen i et møde afholdt den 28. april 1988 og  

 truffet følgende  A F G Ø R E L S E:
 Nævnet besluttede at pålægge Albertslund kommune at yde klager lån til det  

 ansøgte beboerindskud i henhold til boligstøttelovens § 49, idet de fastsatte  

 betingelser i lovens § 48, jfr. § 12 for bevilling heraf efter nævnets  

 opfattelse må anses for opfyldte.
 Som begrundelse for afgørelsen henviste nævnet til, at klagers nuværende  

 bolig ikke kan anses for en tilfredsstillende/passende bolig for hende og  

 børnene, jfr. herved ovennævnte vejlednings punkt 16.4. Nævnet har herved  

 lagt vægt på det oplyste om klagers »forhold« til underboen, som  

 efter det oplyste er bestyrket ved kommunens bistandsafdelings kendskab til  

 denne.
 Desuden henviste nævnet til, at Albertslund kommune - trods kendskab til  

 klagers situation i mere end 1 år - ikke efter det oplyste har anvist klager  

 en billigere bolig, og til at der ikke foreligger oplysninger om, at klager i  

 øvrigt er tilbudt en billigere bolig.
 Endvidere henviste nævnet til det oplyste om klagers forventede økonomiske  

 forhold efter indflytning i den tilbudte bolig, herunder at indflytningen  

 ikke vil indebære en væsentlig stigning i klagers nettoboligudgift.
 Ved afgørelsen er det forudsat, at kommunen i øvrigt i medfør af  

 bistandsloven i nødvendigt omfang afhjælper klagers udgifter til første  

 måneds husleje og stempelafgift.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt til klager.
