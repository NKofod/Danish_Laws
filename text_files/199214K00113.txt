Nr BTL 113 Betænkning over Forslag til lov om Rigshospitalet   

 Nr L 113 1992-93, 1. samling Afgivet af Sundhedsudvalget Afgivet: 19921214 Udvalget har behandlet lovforslaget i en række møder og har herunder stillet spørgsmål til sundhedsministeren, som denne har besvaret dels skriftligt, dels i samråd.
 Endvidere har udvalget modtaget skriftlige og/eller mundtlige henvendelser  

 fra:
Bornholms Amt, Fyns Amt, Nordjyllands Amt og Århus Amt.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et mindretal inden for flertallet (Socialistisk Folkepartis medlem af  

 udvalget) kan tilslutte sig lovforslaget med følgende bemærkninger:
 Mindretallet er tilfreds med, at Rigshospitalet nu over en 4-årig periode  

 får arbejdsro og mulighed for at dokumentere sin eksistensberettigelse.
Mindretallet har i lovforslagets bemærkninger hæftet sig ved det afsnit,  

 der fremhæver, at Rigshospitalet kun kan løse sin opgave i tæt samarbejde med  

 de centrale sundhedsmyndigheder, amtskommunerne og Københavns og  

 Frederiksberg Kommuner.
I denne sammenhæng er det yderst beklageligt, at den  

 takststruktur og afregningsmetode, som lovforslaget indebærer, ikke på  

 forhånd er blevet accepteret af samarbejdsparterne.
 For mindretallet er det ligeledes vigtigt at understrege, at  

 Rigshospitalets forskning skal ses i sammenhæng med den øvrige  

 hospitalsforskning i Danmark, først og fremmest den, der finder sted på  

 universitetshospitalerne.
Mindretallet vil gerne have belyst kvalitet, omfang og arbejdsdeling  

 imellem forskningsstederne på dette område.
Endelig skal der ikke herske  

 tvivl om, at mindretallet meget nøje vil følge, hvordan Rigshospitalet lever  

 op til de i lovforslaget citerede målsætninger, ikke mindst den sidste, der  

 lover, at »respekt for individet, såvel patienter som medarbejdere, er  

 et krav til alle på Rigshospitalet, hvis rolle er at tjene det danske  

 samfund«.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Rigshospitalet har gennem hele sin levetid været sundhedssektorens  

 smertensbarn - med faglige konflikter, utallige budgetoverskridelser og rod i  

 økonomien.
Den budgetaftale, som regeringen har indgået med  

 finanslovforligspartierne, bekræfter de problemer, der har karakteriseret  

 Rigshospitalets økonomiske og administrative virke.
Ifølge budgetaftalen skal  

 Rigshospitalet have tilført 857 mio. kr. over de næste 4 år.
Endvidere skal  

 Rigshospitalet have eftergivet en akkumuleret gæld på ca. 220 mio. kr.
Disse begunstigelser opnår Rigshospitalet på grund af hospitalets  

 fantastiske regnskabsmæssige rod.
Moralen er altså, at jo dårligere økonomien  

 forvaltes, jo mere belønnes man.
Regeringen og forligspartierne forventer til gengæld, at Rigshospitalet  

 over de næste 4 år vil spare i alt 335 mio. kr.
Intet tyder på, at denne  

 besparelse vil kunne gennemføres.
Hvis besparelserne bliver til virkelighed,  

 vil det formentlig være første gang i Rigshospitalets historie.
Lovforslaget indeholder positive elementer.
Det er fornuftigt, at  

 lovforslaget giver mulighed for at foretage afregningen for benyttelse af  

 Rigshospitalet på grundlag af de faktiske omkostninger.
Denne mulighed er  

 imidlertid formuleret som et princip, der kan indføres, og ikke et princip,  

 der skal indføres.
Hermed er man lige vidt.
Mindretallet kan endvidere  

 tilslutte sig, at Rigshospitalets kontaktudvalg bortfalder.
