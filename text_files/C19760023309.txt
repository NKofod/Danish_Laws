Ved lov nr. 216 af 28. april 1976 om ændring af forskellige skattelove  

 (morarenter m.v.)er der i §§ 1-11 foretaget nogle ændringer vedrørende  

 rentebestemmelser i følgende love: I Kildeskatteloven II Selskabsskatteloven  

 III Afskrivningsloven IV Kapitaltilførselsafgiftsloven V Lov om  

 totalisatorspil VI Lov om beskatning til kommunerne af faste ejendomme VII  

 Pensionsbeskatningsloven VIII Ligningsloven Nærværende cirkulære indeholder en redegørelse for de ved §§ 1-11 i loven  

 af 28. april 1976 foretagne ændringer vedrørende rentebestemmelser i  

 ovennævnte love.
Herudover indeholder loven af 28. april 1976 i § 12 en  

 ændring vedrørende slutafregningen efter kildeskattelovens § 64 mellem staten  

 og kommunerne for 1975. Denne ændring vil ikke blive nærmere omtalt i  

 nærværende cirkulære, idet statsskattedirektoratet har informeret kommunerne  

 om denne ændring i en skrivelse af 30. april 1976.
 I. Ændringerne i kildeskatteloven.
 1. Nedsættelse af rentesatsen i § 63, stk. 1, og i §  

 89.
Med virkning for beregningen af renter for tiden fra og med 1. juli 1976,  

 er morarentesatsen vedrørende skyldig B-skat og restskat (herunder  

 dødsboskat) nedsat fra 1 til 0,63 pct. pr. måned.
Nedsættelsen gælder også  

 renten i forbindelse med henstand efter kildeskattelovens § 3, stk. 4. Det  

 gælder, uanset at sidstnævnte renter fremdeles er fradragsberettigede ved  

 indkomstopgørelsen efter den ved lov nr. 646 af 19. december 1975 foretagne  

 ændring af ligningslovens § 17A.
Nedsættelsen gælder tillige for renter af  

 restancer og henstandsbeløb, der er opstået før 1. juli 1976.
 Nedsættelsen af morarentesatsen i kildeskattelovens § 63, stk. 1, fra 1  

 pct. til 0,63 pct. har endvidere tilsvarende virkning for renter af restancer  

 af særlig indkomstskat, af afståelsesafgift i henhold til lov om  

 frigørelsesafgift samt af tillægsskat efter pensionsbeskatningsloven, jfr.  

 lov om særlig indkomstskat § 12, stk. 3, lov om frigørelsesafgift § 18, og  

 den hertil hørende bekendtgørelse nr. 389 af 24. august 1970 § 8, samt  

 pensionsbeskatningsloven § 48, stk. 5.
 Derimod er morarentesatsen fortsat 1 pct. pr. måned, hvor det drejer sig  

 om for sen indbetaling efter kildeskattelovens § 63, stk. 2, og § 66 fra de  

 indeholdelsespligtige af indeholdt A-skat og udbytteskat.
 2. Nedsættelse af rentesatsen i § 62, stk. 4, og §  

 62A, stk. 3.
Samtidig med at morarentesatsen er nedsat fra 1 pct. til 0,63 pct., er der  

 sket en tilsvarende nedsættelse af den rentegodtgørelse, der ydes til en  

 skatteyder ved tilbagebetaling af for meget betalt skat.
Nedsættelse gælder  

 for beregningen af renter for tiden fra og med 1. juli 1976. Nedsættelsen  

 gælder for renteberegningen fra og med nævnte tidspunkt også ved  

 tilbagebetaling af skat fra tidligere indkomstår under kildeskatteordningen,  

 dog ikke for de to første kildeskatteår 1970 og 1971, hvor rentegodtgørelsen  

 fortsat er 1 pct.
 3. Om adgang til at kræve forhøjet rentegodtgørelse  

 for tiden 1. juli 1973 til 31. august 1974 ved nedsættelse af skattebeløb,  

 som ikke har været indbetalt rettidigt.
Den rentegodtgørelse, som ved nedsættelse af skattebeløb ydes for tiden 1.  

 juli 1973 til 31. august 1974, udgør efter de gældende regler 0,50 pct. pr.  

 måned.
Har de pågældende skattebeløb ikke været indbetalt rettidigt (herunder  

 tilfælde, hvor der er indrømmet henstand), skal der til gengæld betales  

 morarenter, som for samme tidsrum udgør 1 pct. pr. måned.
Skatteydere, der  

 for hele det nævnte tidsrum eller en del af dette har skullet betale renter  

 af skattebeløb, som senere nedsættes, vil derfor være kommet til reelt at  

 betale en renteforskel på 0,50 pct. pr. måned.
 Til afhjælpning af dette forhold er der ved ændringsloven af 28. april  

 1976 gennemført en undtagelsesbestemmelse om, at rentegodtgørelsen for  

 tidsrummet 1. juli 1973 til 31. august 1974 af nedsættelser af ikke rettidig  

 indbetalte skattebeløb skal beregnes med 1 pct. pr. måned, hvis den  

 skattepligtige overfor skattemyndighederne fremsætter anmodning herom.
 Hvor skattemyndighederne er bekendt med tilfælde af større betydning af  

 denne art, skal de dog selv tage sagen op med henblik på omberegning af  

 rentegodtgørelsen.
 II. Ændringerne i selskabsskatteloven.
 1. Nedsættelse af rentesatsen i § 30, stk. 3, 1.  

 punktum.
 Den hidtil gældende morarente ved for sen indbetaling af selskabsskatter  

 er nedsat fra 1 pct. til 0,63 pct. for hver påbegyndt måned fra forfaldsdagen  

 at regne.
 Den nedsatte rentesats finder anvendelse for beregningen af renter for  

 tiden fra og med 1. juli 1976, også selv om skatten er forfalden før denne  

 dato.
 2. Nedsættelse af rentesatsen i § 30, stk. 4.
 Den rentegodtgørelse, der ydes ved tilbagebetaling af for meget erlagt  

 selskabsskat, er ligeledes nedsat til 0,63 pct. pr. påbegyndt måned fra  

 indbetalingsdagen at regne af det for meget betalte skattebeløb.
 Den nedsatte rentesats finder anvendelse for beregningen af renter for  

 tiden fra og med 1. juli 1976.
 III. Ændringerne i afskrivningsloven.
 1. Nedsættelse af rentesatsen i afskrivningslovens §  

 29A.
 Med virkning for beregningen af renter for tiden fra og med 1. juli 1976  

 er rentesatsen efter afskrivningslovens § 29A, stk. 3, vedrørende  

 efterbetaling i anledning af den skattepligtiges genvundne afskrivninger på  

 skadelidte bygninger eller installationer i tilfælde, hvor der ikke sker  

 rettidig genopførelse eller genanskaffelse, nedsat fra 1 pct. til 0,63 pct.
 Ligger en del af efterbeskatningsperioden før 1. juli 1976, må den  

 hidtidige rente på 1 pct. benyttes for den forudliggende del af perioden.
 2. Nedsættelse af rentesatsen i afskrivningslovens §  

 29P.
Med virkning for beregningen af renter for tiden fra og med 1. juli 1976  

 er endvidere renten efter afskrivningslovens § 29P, stk. 8, ved  

 efterbeskatning i tilfælde, hvor de for forskudsafskrivninger efter  

 afskrivningslovens afsnit IV A gældende forudsætninger ikke opfyldes, nedsat  

 fra 1 pct. til 0,63 pct. pr. måned.
Ligger en del af efterbeskatningsperioden  

 før 1. juli 1976, må den hidtidige rente på 1 pct. benyttes for den  

 forudliggende del af perioden.
Nedsættelsen af rentesatsen i § 29P, stk. 8, har tillige virkning for  

 renteberegningen ved efterbeskatninger efter afskrivningslovens § 29R, der  

 henviser til § 29P.
Renteberegningsændringen gælder således på tilsvarende  

 måde, hvor de tidligere ansættelser reguleres for den skattepligtige, fordi  

 han dør eller går konkurs, inden samtlige af forskudsafskrivningerne efter  

 afskrivningslovens afsnit IV A omfattede aktiver er leveret eller fuldført,  

 eller hvis virksomheden likvideres uden konkursbehandling, ophører på anden  

 måde eller afhændes.
 IV. Ændringerne i kapitaltilførselsafgiftsloven.
Med virkning for beregningen af renter for tiden fra og med 1. juli 1976  

 er den i § 12, stk. 1, nævnte rente ved for sen indbetaling af afgift og den  

 i § 12, stk. 4, nævnte rente i forbindelse med henstand med afgiftens  

 betaling nedsat fra 1 pct. til 0,63 pct.
Nedsættelsen af henstandsrenten  

 efter § 12, stk. 4, gælder, uanset at denne rente fremdeles er  

 fradragsberettiget ved indkomstopgørelsen efter den ved lov nr. 646 af 19.  

 december 1975 foretagne ændring af ligningslovens § 17A.
 V. Ændringen i lov om totalisatorspil.
Den i § 10, stk. 1, i lov om totalisatorspil nævnte rente ved ikke  

 rettidig indbetaling af skyldig afgift er nedsat fra 1 pct. til 0,63 pct. pr.  

 påbegyndt måned.
Nedsættelsen har virkning for beregningen af renter for  

 tiden fra og med 1. juli 1976.
 VI. Ændringen i lov om beskatning til kommunerne af faste ejendomme.
Den i ovennævnte lovs § 27, stk. 2, nævnte morarente ved skatteydernes for  

 sene indbetaling af kommunale ejendomsskatter er nedsat fra 1 pct. til 0,63  

 pct.
Nedsættelsen har virkning for beregningen af renter for tiden fra og med  

 1. juli 1976.
 Nedsættelsen har tillige virkning for morarenter, vedrørende skatteydernes  

 for sene indbetaling af de amtskommunale ejendomsskatter, der efter lovens §  

 28 opkræves ved kommunernes foranstaltning.
 Den morarente,der ifølge denne bestemmelse skal svares af en kommune til  

 amtskommunen ved for sen indbetaling af de amtskommunale ejendomsskatter,  

 udgør derimod uændret 1, pct. månedlig.
 Nedsættelsen har også virkning for ejendomsskylden til staten, jfr.  

 henvisningsbestemmelsen i § 10, stk. 1, i lovbekendtgørelse nr. 183 af 30.  

 april 1970 om ejendomsskyld til staten.
 VII. Ændringen i lov om beskatningen af pensionsordninger m.v.
 Ændringen er af redaktionel karakter og tager alene sigte på en  

 tydeliggørelse af morarentereglerne i pensionsbeskatningslovens § 38, stk. 3.  

 Det er således blevet præciseret, at pligten til at svare morarenter påhviler  

 den tilbageholdelsespligtige, dvs. forsikringsselskabet m.v., og at der  

 gælder den samme rentesats som for indeholdelsespligtige efter  

 kildeskatteloven.
 VIII. Ændringen i ligningsloven.
 Den ændrede affattelse af bestemmelsen i ligningslovens § 14C, stk. 3, 3.  

 punktum, er alene af redaktionel karakter og tilsigter kun at tydeliggøre, at  

 det er den indeholdelsespligtige, dvs. det i henhold til  

 boligreguleringsloven oprettede institut, der skal svare morarenter, og at  

 der gælder samme rentesats som for indeholdelsespligtige efter  

 kildeskatteloven.
 Skattedepartementet, den 9. december  

 1976.
Hans P.
Gøtrik.
/ O.
Skau Wogensen.
