 Fortolkning af lokalaftale om pauser.
I 1990 blev der på en virksomhed indgået mundtlig særaftale mellem en  

 virksomheds ledelse og SID om pauser på forskudte tidspunkter i virksomhedens  

 pakkeafdeling.
Arbejdet i afdelingen blev normalt udført af medlemmer af SID,  

 men ved sygdom, afspadsering eller lignende blev et medlem af KAD flyttet fra  

 en anden af virksomhedens afdelinger til pakkeafdelingen som afløser.
I 1991  

 blev der indgået en lokalaftale på virksomheden generelt om placering af  

 pauser på bestemte tidspunkter.
KAD indklagede herefter virksomheden for  

 Arbejdsretten, idet virksomheden fortsat pålagde afløsere i pakkeafdelingen  

 at holde forskudte pauser efter 1990-aftalen.
Virksomheden blev frifundet,  

 idet KAD ikke under forhandlingerne om 1991-lokalaftalen havde rejst  

 spørgsmål om ændring af 1990-aftalen for KADs medlemmers vedkommende.
Der var  

 således ikke holdepunkter for at antage, at det med indgåelsen af  

 1991-lokalaftalen var hensigten, at 1990-aftalen ikke skulle gælde for  

 medlemmer af KAD under afløsning i pakkeafdelingen, og idet det i øvrigt ikke  

 var godtgjort, at der ved 1991-aftalen var sket en fravigelse af  

 Hovedaftalens princip om arbejdsgiverens ledelsesret.
 Sagens problem er, om den indklagede virksomhed, Royal Greenland, har  

 brudt en lokalaftale ved at pålægge medlemmer af Kvindeligt Arbejderforbund i  

 Danmark at holde pauser på andre tidspunkter end dem, der var fastlagt i  

 aftalen, når de afløser i virksomhedens posepakkeafdeling.
 PÅSTANDE.
 Klagerne Landsorganisationen i Danmark for Kvindeligt Arbejderforbund  

 i Danmark, har nedlagt følgende påstand: Den indklagede virksomhed har brudt  

 lokalaftale om placeringen af de daglige pauser.
 Den indklagede virksomhed betaler til Kvindeligt Arbejderforbund i  

 Danmark en efter Arbejdsrettens skøn fastsat bod.
 Indklagede, Dansk Arbejdsgiverforening for Dansk Industri for Royal  

 Greenland, Roslev, har påstået frifindelse.
 SAGSFREMSTILLING.
 I Fællesoverenskomsten 1991-1993 mellem Industriens Arbejdsgivere og  

 Kvindeligt Arbejderforbund i Danmark og Specialarbejderforbundet i Danmark  

 hedder det i § 8, stk. 4:
»Lokalaftaler om arbejdsforhold er, medmindre andet aftales mellem  

 parterne, sideløbende med overenskomsten.
Parterne i lokalaftalen kan dog  

 begære lokalforhandling af lokalaftalens indhold.
Såfremt enighed herom ikke  

 opnås lokalt, kan sagen videreføres til fagretlig behandling.
Såfremt der  

 ikke opnås enighed på organisationsmødet, kan sagen ikke videreføres, hvilket  

 medfører, at aftalen fortsætter uændret.« I § 12, stk. 3, nr. 4, hedder det:
»Tilsiges en arbejder til arbejde i spisepausen, og denne derved  

 udskydes ud over 1/2 time, betales der kr. 15,35 herfor.« Den 24. maj 1991 blev der indgået en lokalaftale om arbejdsforhold mellem  

 den indklagede virksomhed og de beskæftigede arbejdere organiseret i  

 Specialarbejderforbundet i Danmark og Kvindeligt Arbejderforbund i Danmark,  

 hvori det bl.a. hed:
»Pauser fordeles med max. 50 min. pr. dag, således at ingen pauser er  

 under 10 min.
D.v.s. at arbejdstiden skal være effektiv inden for det aftalte  

 timetal.
Pauserne skal placeres som angivet nedenfor.
Ifølge aftalens pkt. 10 kan aftalen kun ændres i overensstemmelse med  

 fællesoverenskomstens bestemmelser herom.
Bestemmelsen om pauser blev indsat  

 i aftalen efter ønske fra virksomheden.
Virksomheden er opdelt i fire divisioner, hvoraf en er ferskfiskdivisionen  

 med en posepakkeafdeling.
Afdelingens pakkemaskiner betjenes normalt af fire  

 medlemmer af Specialarbejderforbundet i Danmark, der ifølge en mundtlig  

 særaftale mellem Specialarbejderforbundet i Danmark og ledelsen holder pauser  

 på forskudte tidspunkter i forhold til pausetiderne for de øvrige ansatte.  

 Aftalen blev indgået i december 1990, efter at medlemmer af  

 Specialarbejderforbundet i Danmark havde foreslået, at posepakkemaskinerne  

 blev betjent af fire i stedet for som hidtil af tre mand, således at  

 maskinerne kunne køre kontinuerligt.
De forskudte pauser holdes således:
 »4 mand i posepakkeafdeling har nedennævnte pauser:
 Af oversigten fremgår, at pauserne ikke udskydes ud over 1/2 time.
Ved sygdom, afspadsering eller lignende flyttes et medlem af Kvindeligt  

 Arbejderforbund i Danmark til posepakkeafdelingen som afløser, således at den  

 pågældende overgår til den fraværendes arbejdstid og herunder holder de  

 forskudte pauser.
Da klager imidlertid ikke mener, at Kvindeligt  

 Arbejderforbund i Danmark's medlemmer har pligt til at holde de forskudte  

 pauser, blev spørgsmålet bragt op under en lokalforhandling den 20. februar  

 1992. Da der ikke her eller på fællesmøde den 15. september 1992 kunne opnås  

 enighed, blev sagen indbragt for Arbejdsretten.
 FORKLARINGER.
Edna Andersen har forklaret, at hun som tillidsrepræsentant deltog i  

 forhandlingen om lokalaftalen.
Der blev ikke herunder nævnt noget om  

 særaftalen om pauserne i posepakkeafdelingen.
Medlemmerne af Kvindeligt  

 Arbejderforbund i Danmark skal kun afløse i afdelingen, men undertiden  

 arbejder de der i længere tid ad gangen.
Der er ikke nødvendige tekniske  

 grunde til, at maskinerne kører kontinuerligt.
 Direktør Kaj Andersen har forklaret, at baggrunden for ledelsens ønske om  

 lokalaftalen var, at man ved at holde pauserne på samme tidspunkter i hele  

 virksomheden opnåede bedre fleksibilitet og kontinuitet i arbejdsgangen.  

 Under forhandlingerne om lokalaftalen blev særaftalen om forskudte pauser i  

 posepakkeafdelingen ikke drøftet.
Produktionschef Per Jensen har forklaret, at den særlige aftale om 4 i  

 stedet for 3 mand og forskudte pauser i posepakkeafdelingen fortsatte uændret  

 efter indgåelsen af lokalaftalen.
På grund af en del sygdom i afdelingen  

 afløste medlemmerne af Kvindeligt Arbejderforbund i Danmark periodevis ganske  

 ofte.
Nogle måneder efter lokalaftalen bragte Specialarbejderforbundet i  

 Danmark spørgsmålet om de forskudte pauser op, men efter et møde, hvorfra et  

 referat blev sendt ud også til Kvindeligt Arbejderforbund i Danmark, frafaldt  

 Specialarbejderforbundet i Danmark spørgsmålet.
 PARTERNES ARGUMENTER.
Klagerne har anført, at virksomhedens ledelse ved at indgå lokalaftalen  

 har begrænset sin ledelsesret i medfør af Hovedaftalens § 4. Ordene  

 »Pauserne skal placeres....« i lokalaftalen og bestemmelsen i pkt.  

 10 om opsigelse understreger, at ledelsen ikke kan pålægge medarbejderne at  

 holde pauser på andre tidspunkter.
De forskudte pauser blev ikke drøftet  

 under forhandlingerne om lokalaftalen, og hvis det for ledelsen har været en  

 forudsætning, at særaftalen skulle fortsætte uændret, har dette hverken været  

 tilkendegivet eller været kendeligt for det klagende forbund.
Dertil kommer,  

 at ledelsen ved ikke at have reageret ret hurtigt efter indgåelsen af  

 lokalaftalen må anses for at have anerkendt, at dennes bestemmelse om pauser  

 også gælder i posepakkeafdelingen.
 Indklagedes standpunkt kan ikke støttes på bestemmelsen i  

 fællesoverenskomstens § 12, stk. 3, nr. 4, der alene fastlægger, hvordan  

 udskudte pauser skal betales, men i øvrigt forudsætter, at der er  

 overenskomstmæssigt grundlag for at pålægge en medarbejder at holde forskudte  

 pauser.
Indklagede har anført, at det måtte stå klart også for Kvindeligt  

 Arbejderforbund i Danmark, at det var en forudsætning for ledelsen, at  

 særaftalen fra december 1990, der blev indgået efter forslag fra medlemmer af  

 Specialarbejderforbundet i Danmark, fortsatte uændret efter indgåelsen af  

 lokalaftalen, idet der såvel driftsmæssigt som økonomisk var behov herfor.  

 Lokalaftalens § 2 kan ikke anses som en ufravigelig aftale, og Kvindeligt  

 Arbejderforbund i Danmark's medlemmer, der også før lokalaftalen havde haft  

 forskudte pauser under afløsningerne i posepakkeafdelingen, bragte ikke  

 spørgsmålet op under drøftelserne om lokalaftalen, ligesom de uden  

 indvendinger fortsatte hermed efter dennes indgåelse.
Det er en følge af det  

 bærende princip om ledelsesretten, at ledelsen kan pålægge medarbejderne at  

 holde forskudte pauser, og det påhviler klagerne at godtgøre, at dette  

 princip er blevet fraveget ved lokalaftalen.
ARBEJDSRETTENS BEMÆRKNINGER Ved særaftalen af december 1990 blev arbejdspauserne i posepakkeafdelingen  

 af driftsmæssige grunde tilrettelagt således, at maskinerne, der normalt  

 betjenes af medlemmer af Specialarbejderforbundet i Danmark, kan køre  

 kontinuerligt.
Også før indgåelsen af lokalaftalen holdt det klagende  

 forbunds medlemmer pauser i overensstemmelse med særaftalen, når de afløste i  

 afdelingen, og under forhandlingerne om lokalaftalen rejste forbundet ikke  

 spørgsmålet om ændring af denne ordning for deres medlemmers vedkommende.
Der  

 er således ikke holdepunkter for at antage, at det med indgåelsen af  

 lokalaftalen var hensigten, at særaftalen om forskudte pauser ikke skulle  

 gælde for medlemmer af Kvindeligt Arbejderforbund i Danmark under afløsning i  

 afdelingen, og da klagerne i øvrigt ikke har godtgjort, at der ved  

 lokalaftalen er sket en fravigelse af Hovedaftalens princip om  

 arbejdsgiverens ledelsesret, tages indklagedes frifindelsespåstand til følge.
 T h i k e n d e s f o r r e t :
 Indklagede, Dansk Arbejdsgiverforening for Dansk Industri for Royal  

 Greenland, Roslev, frifindes.
 Klagerne, Landsorganisationen i Danmark for Kvindeligt Arbejderforbund i  

 Danmark, skal betale 2.000 kr. i sagsomkostninger til Arbejdsretten.
