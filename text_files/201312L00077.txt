Fremsat den 20. november 2013 af Pernille Skipper (EL), Rosa Lund (EL), Johanne Schmidt-Nielsen (EL) og Nikolaj Villumsen (EL) Forslag til Lov om ændring af lov om offentlighed i forvaltningen (Ophævelse af bestemmelser, som friholder kalenderføring, ministerbetjening og dokumenter udvekslet mellem ministre og folketingsmedlemmer fra at være omfattet af retten til aktindsigt) § 1 I lov nr. 606 af 12. juni 2013 om offentlighed i forvaltningen foretages følgende ændringer:
 1. § 22 ophæves.
 2. I § 23, stk. 1, nr. 1, indsættes efter »udenforstående,«: »og«.
 3. § 23, stk. 1, nr. 2, ophæves.
 Nr. 3 bliver herefter nr. 2.
 4. § 24 ophæves.
 5. § 27, nr. 2, ophæves.
 Nr. 3-5 bliver herefter nr. 2-4.
 6. I § 28, stk. 1, 1. pkt., ændres »§ 23, § 24, stk. 1, § 25 og § 27, nr. 1-4,« til: »§ 23, § 25 og § 27, nr. 1-3,«.
 7. I § 28, stk. 1, 2. pkt., og § 29, stk. 1, 1. pkt., ændres »§ 23, § 24, stk. 1, § 25 og § 27, nr. 1-3« til: »§ 23, § 25 og § 27, nr. 1 og 2«.
§ 2 Loven træder i kraft den 1. januar 2014.
Bemærkninger til lovforslaget Almindelige bemærkninger 1. Indledning I juni 2013 vedtog Folketinget en ny offentlighedslov.
Efter forslagsstillernes opfattelse er loven mangelfuld, hvis man lægger vægt på, at åbenhed og offentlighed er en del af demokratiets bærende fundament og en betingelse for et velfungerende demokratisk samfund.
Dette lovforslag er et forslag om at øge muligheden for åbenhed og indsigt i den politiske proces.
Konkret vil lovforslaget ophæve gældende bestemmelser om, at retten til aktindsigt ikke omfatter sager om førelse af kalender, såkaldt ministerbetjening og korrespondance mellem ministre og folketingsmedlemmer.
Disse bestemmelser blev indført, på trods af at et stort mindretal var imod, og på trods af at justitsministeren ikke kunne påpege et eneste tilfælde, hvor de tidligere regler gav problemer.
Hensigten med dette lovforslag er således at begrænse de magthavendes mulighed for at mørklægge sager og i stedet skabe mulighed for en åben og fri politisk debat og sikre borgernes mulighed for kontrol med forvaltning og politikere.
2. Lovforslagets baggrund og formål Med lovforslaget ønsker forslagsstillerne at sikre åbenhed og offentlighedens mulighed for aktindsigt i de magthavendes arbejde for derigennem at sikre indsigt i den demokratiske, politiske proces.
Det er helt essentielt for et demokratisk samfund, at befolkningen og pressen har mulighed for at kontrollere de valgte politikere, så magtmisbrug undgås og tilliden mellem befolkning og magthaver bevares.
I forbindelse med behandlingen af lovforslag nr.
L 144 i folketingsåret 2012-13 blev det klart, at der var flere problematiske elementer i forhold til at sikre åbenheden i det danske samfund og indsigt i den demokratiske proces.
Man vedtog § 22, § 24 og § 27, nr. 2, der undtager fra retten til aktindsigt i henholdsvis kalenderførelse, såkaldt ministerbetjening og korrespondance mellem ministre og folketingsmedlemmer, hvilket samlet set medfører en begrænsning og indsnævring af befolkningens mulighed for indsigt i den politiske proces.
Dette understreges, ved at det i forbindelse med udvalgsbehandlingen af lovforslaget blev klart, at flere store sager ikke ville være kommet frem i offentlighedens lys, såfremt den nu vedtagne offentlighedslov havde været gældende tidligere.
Med vedtagelsen af offentlighedsloven er der således blevet en større risiko for, at der begås fejl og embeds- og magtmisbrug, uden at det vil blive afsløret.
Med henblik på at understøtte den åbne, demokratiske og politiske proces ønsker forslagsstillerne at ophæve bestemmelserne om, at der ikke er aktindsigt i kalenderførelse, ministerbetjening og korrespondance mellem ministre og folketingsmedlemmer.
Forslagsstillerne anerkender, at der er behov for et fortroligt rum hos ministre og folketingsmedlemmer, men mener, at dette også vil være muligt, selv om § 22, § 24 og § 27, nr. 2, ophæves.
Det vil stadig være muligt at undtage dokumenter fra retten til aktindsigt med henvisning til, at de er en del af lovgivningsprocessen.
Ligeledes kan dokumenter udvekslet mellem folketingsmedlemmer og ministre i forbindelse med politiske forhandlinger undtages fra aktindsigt, indtil forhandlingerne er afsluttet.
3. Lovforslagets indhold 3.1 Gældende ret I lov nr. 606 af 12. juni 2013 om offentlighed i forvaltningen fremgår det af § 22, at retten til aktindsigt ikke omfatter sager om førelse af en kalender.
Formålet, som beskrevet i bemærkningerne til L 144, er at sikre, at kalenderen kan fungere som et praktisk planlægningsværktøj.
I § 24 kan ministerierne indbyrdes udveksle interne dokumenter og oplysninger i forbindelse med ministerbetjening, uden at dette er omfattet af aktindsigt.
Af bemærkningerne til § 24 fremgår det, at paragraffen har til hensigt at beskytte den interne og politiske beslutningsproces, når dokumenter og oplysninger udveksles mellem forskellige myndigheder i forbindelse med ministerbetjening.
Det er endvidere med paragraffen tiltænkt, at embedsmænd på en »fri og formløs måde« kan komme med forslag til ministeren, hvilket derigennem vil styrke den kreative proces med hensyn til at tænke i nye baner med henblik på at finde politiske løsninger.
I forlængelse af § 24 er der i § 27, nr. 2, indsat en bestemmelse, som ligeledes har til hensigt at »beskytte den politiske beslutningsproces« (jf. bemærkningerne i L 144 til § 27). Af bemærkningerne fremgår endvidere, at bestemmelsen ikke har til formål at svække den parlamentariske kontrol, som Folketinget udøver i forhold til regeringen.
Bestemmelsen skal medvirke til, at ministre i fortrolighed kan sende dokumenter til folketingsmedlemmer om mulige politiske initiativer  hvilket allerede er praksis i dag.
3.2 Den foreslåede ordning Det foreslås, at § 22 om, at retten til aktindsigt ikke omfatter sager om førelse af kalender, ophæves.
Hermed vil retten til aktindsigt også omfatte muligheden for eksempelvis at se, hvem der holder møder med hinanden i embedsværket osv.
Ligeledes foreslås det, at § 24, den såkaldte ministerbetjeningsparagraf, ophæves, idet bestemmelsen savner enhver begrundelse.
Med § 24 vil den til enhver tid siddende regering kunne undgå, at der kommer aktindsigt i dokumenter, der kan afdække embeds- og magtmisbrug.
Argumentationen bag § 24 er, at der er behov for et frirum i den politiske udviklingsproces, og at embedsmændene også skal have lov til at tænke kreativt.
Ingen ministre har imidlertid i forbindelse med behandlingen af L144 kunnet svare på, hvordan og hvor den åbenhed, der findes i den gældende offentlighedslov, er et problem, og hvor den kreative proces og de vilde tanker bliver forstyrret i dag.
Derfor ønsker forslagsstillerne, at bestemmelsen ophæves.
Forslagsstillerne vil desuden sikre, at § 27, nr. 2, ophæves.
Det skyldes, at den pågældende bestemmelse helt fundamentalt ændrer på magtbalancen mellem regering og Folketing, idet dokumenter, der udarbejdes og udveksles mellem ministre og folketingsmedlemmer i forbindelse med sager om lovgivning eller anden tilsvarende politisk proces, ifølge § 27, nr. 2, ikke skal være omfattet af retten til aktindsigt.
Ved ophævelse af § 27, nr. 2, vil det fortsat være muligt at undtage dokumenter fra retten til aktindsigt i forbindelse med politiske forhandlinger som en del af det lovforberedende arbejde, indtil forhandlingerne afsluttes og et eventuelt lovforslag fremsættes.
4. Økonomiske konsekvenser for det offentlige og for erhvervslivet Lovforslaget vurderes ikke at medføre økonomiske konsekvenser hverken for det offentlige eller for erhvervslivet.
5. Miljømæssige konsekvenser Forslaget vurderes ikke at have miljømæssige konsekvenser.
6. Forhold til EU-retten Forslaget vurderes ikke at have konsekvenser i relation til EU-retten.
Bemærkninger til lovforslagets enkelte bestemmelser Til § 1 Til nr. 1 Forslaget har til formål at sikre, at retten til aktindsigt også omfatter sager om førelse af en kalender, så der sikres mest mulig åbenhed.
Til nr. 2, 3 og 4 Formålet med forslagene er, at § 24 skal udgå af lovforslaget, idet paragraffen savner enhver begrundelse.
Med § 24 vil den til enhver tid siddende regering kunne undgå, at der kommer aktindsigt i dokumenter, der kan afdække embeds- og magtmisbrug.
Argumentationen bag § 24 er, at der er behov for et frirum i den politiske udviklingsproces, og at embedsmændene også skal have lov til at tænke kreativt.
Ingen ministre har imidlertid kunnet svare på, hvordan og hvor den åbenhed, vi har i dag, er et problem, og hvor den kreative proces og de vilde tanker bliver forstyrret.
Derfor ønsker forslagsstillerne, at paragraffen ophæves.
Til nr. 5, 6 og 7 Forslagsstillerne vil desuden sikre, at § 27, nr. 2, ophæves.
Det skyldes, at den pågældende bestemmelse helt fundamentalt ændrer på magtbalancen mellem regering og Folketing, idet dokumenter, der udarbejdes og udveksles mellem ministre og folketingsmedlemmer i forbindelse med sager om lovgivning eller anden tilsvarende politisk proces, ifølge § 27, nr. 2, ikke skal være omfattet af retten til aktindsigt.
Ved ophævelse af § 27, nr. 2, vil det fortsat være muligt at undtage dokumenter fra retten til aktindsigt i forbindelse med politiske forhandlinger som en del af det lovforberedende arbejde, indtil forhandlingerne afsluttes og et eventuelt lovforslag fremsættes.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
Forslag til lov om ændring af lov om offentlighed i forvaltningen (Ophævelse af bestemmelser, som friholder kalenderføring, ministerbetjening og dokumenter udvekslet mellem ministre og folketingsmedlemmer fra at være omfattet af retten til aktindsigt) (Lovforslag nr.
L 77) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
