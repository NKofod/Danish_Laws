Fremsat den 2. oktober 2013 af erhvervs- og vækstministeren (Henrik Sass Larsen) Forslag til Lov om ændring af årsregnskabsloven, selskabsloven og forskellige andre love (Årsrapporter på engelsk, regler om den kønsmæssige sammensætning af ledelsen og redegørelse for samfundsansvar) § 1 I årsregnskabsloven, jf. lovbekendtgørelse nr. 323 af 11. april 2011, som ændret senest ved § 3 i lov nr. 616 af 12. juni 2013, og § 10 i lov nr. 634 af 12. juni 2013, foretages følgende ændringer:
 1. § 99 a, stk. 7, affattes således:
»Stk. 7. En dattervirksomhed, som indgår i en koncern, kan undlade at medtage oplysningerne i sin egen ledelsesberetning, hvis modervirksomheden opfylder oplysningskravene efter stk. 1-3 for den samlede koncern.« 2. § 99 a, stk. 8, affattes således:
»Stk. 8. En virksomhed, der oplyser om samfundsansvar efter internationale retningslinjer eller standarder, kan undlade at give de oplysninger, som er anført i stk. 1-3.« 3. I § 99 a, indsættes efter stk. 8 som nyt stykke:
»Stk. 9. Erhvervsstyrelsen fastsætter regler om, under hvilke betingelser en virksomhed kan oplyse om samfundsansvar efter internationale retningslinjer eller standarder og undlade at give de oplysninger, som er anført i stk. 1-3.« 4. § 138, stk. 1-4, ophæves, og i stedet indsættes:
»Virksomheder omfattet af regnskabsklasse B, C og D skal uden ugrundet ophold efter godkendelsen af årsrapporten indsende denne til Erhvervsstyrelsen, jf. § 3, stk. 1, og § 7. Årsrapporten skal være modtaget i styrelsen senest 5 måneder efter regnskabsårets afslutning, idet fristen dog er 4 måneder for virksomheder omfattet af regnskabsklasse D.
Der kan ikke dispenseres fra disse frister, jf. dog §§ 140 og 141.
 Stk. 2. Den indsendte årsrapport skal i det mindste indeholde de bestanddele, der er obligatoriske for hver regnskabsklasse, samt eventuel revisionspåtegning eller anden erklæring fra en revisor, jf. § 135, stk. 1 og 5, og § 135 a, stk. 1. Ønsker virksomheden at få offentliggjort supplerende beretninger som nævnt i § 2, stk. 2, skal disse indsendes sammen med de obligatoriske bestanddele af årsrapporten, således at de obligatoriske bestanddele og de supplerende beretninger tilsammen fremstår som ét dokument betegnet »årsrapport«.
Stk. 3. Årsrapporter og andre dokumenter, som skal indsendes til styrelsen i henhold til denne lov, skal være affattet på dansk eller engelsk, jf. dog § 157.« Stk. 5 og 6 bliver herefter stk. 4 og 5.
 5. § 157, stk. 1, affattes således:
»Erhvervsstyrelsen kan fastsætte nærmere regler om, at visse dokumenter kan undtages fra kravet i § 138, stk. 3, om affattelse på dansk eller engelsk.
Styrelsen kan fastsætte betingelser om, at virksomheden skal indsende sådanne dokumenter i bekræftet oversættelse til dansk eller engelsk på et senere tidspunkt, hvis styrelsen skønner det nødvendigt.« § 2 I selskabsloven, jf. lovbekendtgørelse nr. 322 af 11. april 2011, som ændret senest ved § 1 i lov nr. 616 af 12. juni 2013 og § 5 i lov nr. 634 af 12. juni 2013, foretages følgende ændringer:
 1. § 33, stk. 1, affattes således:
»Der skal til enhver tid være indbetalt 25 pct. af selskabskapitalen, dog mindst 50.000 kr.
Indbetalingen skal ske i forhold til hver enkelt kapitalandel.
Fastsættes en overkurs, skal overkursen indbetales fuldt ud, uanset at en del af selskabskapitalen ikke indbetales.
Hvis hele eller en del af selskabskapitalen indbetales ved indskud af andre værdier end kontanter, jf. § 35, skal hele selskabskapitalen og en eventuel overkurs dog indbetales fuldt ud.« 2. § 33, stk. 1, affattes således:
»Der skal til enhver tid være indbetalt 25 pct. af selskabskapitalen, dog mindst 50.000 kr.
Indbetalingen skal ske i forhold til hver enkelt kapitalandel.
Fastsættes en overkurs, skal overkursen i aktieselskaber indbetales fuldt ud, uanset at en del af selskabskapitalen ikke indbetales.
I anpartsselskaber skal en eventuel overkurs ikke indbetales fuldt ud, men kan være delvis indbetalt med samme andel som selskabskapitalen.
Hvis hele eller en del af selskabskapitalen indbetales ved indskud af andre værdier end kontanter, jf. § 35, skal hele selskabskapitalen og en eventuel overkurs dog indbetales fuldt ud.« 3. § 40, stk. 2, affattes således:
»Stk. 2. Kapitalselskabet kan ikke registreres, medmindre mindst 25 pct. af den samlede kapital, dog mindst 50.000 kr., jf. § 4, stk. 2, er indbetalt, jf. § 33, stk. 1, 1. pkt.
Er der fastsat overkurs, skal denne være indbetalt i henhold til § 33, stk. 1. Ved registrering eller anmeldelse efter stk. 1 skal der indsendes bevis for, at kapitalen er indbetalt til selskabet senest på registrerings- eller anmeldelsestidspunktet.« 4. § 53, stk. 1, 3. pkt., affattes således:
»Meddelelsen skal indeholde de oplysninger om den nye kapitalejer eller panthaver, som er nævnt i § 52. Ved overdragelse af kapitalandele gælder der ingen noteringspligt, jf. dog stk. 4.« 5. § 100, stk. 6, affattes således:
»Stk. 6. Dokumenter udarbejdet til generalforsamlingens interne brug i forbindelse med eller efter generalforsamlingen skal udarbejdes på dansk, jf. dog stk. 7 og 8.« 6. Efter § 100 indsættes:
»§ 100 a.
Generalforsamlingen kan med simpelt flertal beslutte, at årsrapporten udarbejdes og aflægges på engelsk.
Generalforsamlingens beslutning herom skal optages i vedtægterne.
Optagelsen af generalforsamlingens beslutning i vedtægterne kræver ikke særskilt vedtagelse.« 7. I § 139 a indsættes efter stk. 2 som nyt stykke:
»Stk. 3. For moderselskaber, der udarbejder koncernregnskab, skal beregningen i stk. 2 foretages på koncernniveau.« Stk. 3-6 bliver herefter stk. 4-7.
 8. § 272, stk. 1, affattes således:
 »De centrale ledelsesorganer i de bestående kapitalselskaber, der deltager i fusionen, opretter og underskriver i forening en fusionsplan, der skal indeholde oplysning og bestemmelser om:
1) kapitalselskabernes selskabsform, navne og eventuelle binavne, herunder om et ophørende kapitalselskabs navn eller binavn skal indgå som binavn for det fortsættende kapitalselskab, 2) kapitalselskabernes hjemsted, 3) vederlaget for kapitalandelene i det ophørende kapitalselskab, 4) fordelingen af vederlaget, herunder kapitalandele i det fortsættende kapitalselskab, til kapitalejerne i de ophørende kapitalselskaber og kriteriet for denne tildeling, 5) den grænseoverskridende fusions sandsynlige følger for beskæftigelsen i de deltagende kapitalselskaber, 6) tidspunktet, fra hvilket de kapitalandele, der ydes som vederlag, giver ret til udbytte, og angivelse af eventuelle særlige forhold, der er knyttet til denne ret, 7) notering af eventuelle kapitalandele, der ydes som vederlag, samt eventuel udlevering af ejerbeviser, 8) tidspunktet, fra hvilket de ophørende kapitalselskabers rettigheder og forpligtelser regnskabsmæssigt skal anses for overgået, 9) de rettigheder i det fortsættende kapitalselskab, der tillægges eventuelle indehavere af kapitalandele med særlige rettigheder og eventuelle indehavere af andre værdipapirer end kapitalandele, eller de foranstaltninger, der foreslås til fordel for disse personer, 10) de særlige fordele, der indrømmes de vurderingsmænd, der udtaler sig om fusionsplanen, jf. § 276, og medlemmerne af kapitalselskabernes ledelse, 11) vedtægterne for det fortsættende kapitalselskab i den affattelse, som de vil have efter fusionens gennemførelse, 12) oplysning om de procedurer, hvorefter der i henhold til §§ 311-317 er fastsat nærmere regler om medarbejdernes inddragelse i fastlæggelsen af deres rettigheder med hensyn til medbestemmelse i det fortsættende kapitalselskab, hvis det er hensigtsmæssigt, 13) vurderingen af de aktiver og forpligtelser, der er overført til det fortsættende selskab, og 14) datoerne for de fusionerende kapitalselskabers regnskaber, som har været anvendt som grundlag for betingelserne for den grænseoverskridende fusion.« 9. I § 290, 2, pkt., ændres »§ 272, stk. 1, nr. 1, 4 og 6-12« til: »§ 272, stk. 1, nr. 1, 2, 5 og 8-14«.
 10. I § 310, 2, pkt., ændres »§ 292, stk. 1, nr. 1, 2, 5 og 7-13« til: »§ 292, stk. 1, nr. 1-3, 6 og 9-15«.
§ 3 I lov om visse erhvervsdrivende virksomheder, jf. lovbekendtgørelse nr. 559 af 19. maj 2010, som ændret senest ved § 7 i lov nr. 634 af 12. juni 2013, foretages følgende ændring:
 1. I § 18 a indsættes efter stk. 2 som nyt stykke:
»Stk. 3. For modervirksomheder, der udarbejder koncernregnskab, skal beregningen i stk. 2 foretages på koncernniveau.« Stk. 3-5 bliver herefter stk. 4-6.
§ 4 I lov om finansiel virksomhed, jf. lovbekendtgørelse nr. 948 af 2. juli 2013, som ændret senest ved § 3 i lov nr. 378 af 17. april 2013, foretages følgende ændringer:
 1. I § 79 a, stk. 1, udgår »Dansk Skibskredit A/S,«.
 2. I § 79 a, stk. 1, nr. 2, ændres »stk. 2-4« til: »stk. 2-5«.
 3. I § 79 a indsættes efter stk. 1 som nyt stykke:
»Stk. 2. For moderselskaber, der udarbejder koncernregnskab, skal opgørelsen af balancesummen i stk. 1 foretages på koncernniveau.« Stk. 2-5 bliver herefter til stk. 3-6.
 4. I § 84, stk. 1, ændres »§§ 101« til: »§§ 100 a, 101«.
 5. I § 88, stk. 1, ændres »§§ 101« til: »§§ 100 a, 101«.
 6. I § 114, stk. 1, ændres »§ 100« til: »§§ 100 og 100 a«.
§ 5 I lov om betalingstjenester og elektroniske penge, jf. lovbekendtgørelse nr. 365 af 26. april 2011, som ændret senest ved § 4 i lov nr. 378 af 17. april 2013, foretages følgende ændringer:
 1. I § 19 a, stk. 1, nr. 2, ændres »stk. 2-4« til: »stk. 2-5«.
 2. I § 19 a indsættes efter stk. 1 som nyt stykke:
»Stk. 2. For moderselskaber, der udarbejder koncernregnskab, skal opgørelsen af balancesummen i stk. 1 foretages på koncernniveau.« Stk. 2-5 bliver herefter stk. 3-6.
§ 6 I lov om værdipapirhandel m.v., jf. lovbekendtgørelse nr. 982 af 6. august 2013, foretages følgende ændringer:
 1. I § 12 f, stk. 1, nr. 2, ændres »stk. 2-4« til: »stk. 2-5«.
 2. I § 12 f indsættes efter stk. 1 som nyt stykke:
»Stk. 2. For moderselskaber, der udarbejder koncernregnskab, skal opgørelsen af balancesummen i stk. 1 foretages på koncernniveau.« Stk. 2-5 bliver herefter stk. 3-6.
§ 7 I lov nr. 616 af 12. juni 2013 om ændring af selskabsloven, lov om visse erhvervsdrivende virksomheder, årsregnskabsloven og Det Centrale Virksomhedsregister, foretages følgende ændring:
 1. § 1, nr. 16, 29 og 142, ophæves.
§ 8 Stk. 1. Loven træder i kraft den 1. januar 2014, jf. dog stk. 2.
 Stk. 2. Erhvervs- og vækstministeren fastsætter tidspunktet for ikrafttræden af § 2, nr. 2.
§ 9 Stk. 1. Loven gælder ikke for Færøerne og Grønland, jf. dog stk. 2 og 3.
 Stk. 2. Lovens §§ 4-6 kan ved kongelig anordning helt eller delvist sættes i kraft for Færøerne med de ændringer, som de færøske forhold tilsiger.
 Stk. 3. Loven kan ved kongelig anordning helt eller delvist sættes i kraft for Grønland med de ændringer, som de grønlandske forhold tilsiger.
Bemærkninger til lovforslaget 1. Lovforslagets baggrund og formål Regeringen har i 2012 nedsat Virksomhedsforum for enklere regler, der skal sikre en fornyelse af lovgivningen på erhvervsområdet i tæt dialog med erhvervslivet.
Virksomhedsforum for enklere regler skal se på hvilke områder, virksomhederne oplever de største byrder, og komme med forslag til forenklinger.
Det er en hovedprioritet for regeringen at skabe vækst.
Dette forudsætter, at der er gode rammebetingelser for de danske virksomheder.
Virksomhedsforum for enklere regler har stillet forslag om, at det skal være muligt for danske virksomheder at aflægge årsrapport udelukkende på engelsk.
Regeringen har besluttet at gennemføre dette forslag.
Forslaget har således til formål at lette de administrative byrder ved regnskabsaflæggelsen.
En del danske virksomheder har i dag en omfattende handel med udlandet, og deres udenlandske samarbejdspartnere stiller ofte krav om en årsrapport på engelsk.
Der er også en stor gruppe af dattervirksomheder af udenlandske koncerner, hvor koncernsproget er engelsk, og som alene udarbejder årsrapport på dansk, fordi årsregnskabsloven i dag stiller krav herom.
Der er derfor en bred gruppe af virksomheder, for hvem det vil være en administrativ lettelse at aflægge årsrapport alene på engelsk.
 Muligheden for at aflægge årsrapport udelukkende på engelsk kan desuden være med til at gøre Danmark til et mere attraktivt investeringsland.
Der er allerede i dag mulighed for i selskabsloven, at generalforsamlingen med simpelt flertal kan vedtage, at generalforsamlingen kan foregå på engelsk.
Det er desuden muligt at beslutte, at dokumenter til brug under og efter generalforsamlingen kan udarbejdes udelukkende på engelsk.
Selskabsloven indeholder desuden hjemmel til, at møder i det øverste ledelsesorgan under visse betingelser kan foregå udelukkende på engelsk.
Både ejere og ledelsesmedlemmer skal således allerede i dag ofte acceptere, at beslutningsprocesserne i virksomhederne gennemføres på engelsk.
Dette har ikke givet anledning til problemer.
Regnskabsrådet, der er et rådgivende organ for Erhvervsstyrelsen på regnskabsområdet, og som består af en bred kreds af interessenter, har drøftet muligheden for at vælge at udarbejde årsrapporter udelukkende på engelsk.
Et flertal af medlemmerne af Regnskabsrådet støtter forslaget og mener, at årsrapporten fremadrettet skal kunne aflægges udelukkende på engelsk.
Det er også Regnskabsrådets vurdering, at selvom danske virksomheder, der i dag udarbejder både en dansk og engelsk version af deres årsrapport, får de nye muligheder, er det ikke givet, at de fremadrettet vil aflægge årsrapport udelukkende på engelsk.
En række virksomheder, som i dag anvender både dansk og engelsk, vil formentlig fortsat vælge at udarbejde en dansk udgave af årsrapporten, fordi de har danske interessenter, som de ønsker at give oplysninger om virksomhedens finansielle udvikling.
Man kan desuden forestille sig, at nogle virksomheder vil vælge at aflægge årsrapporten udelukkende på engelsk men offentliggøre dele af årsrapporten på dansk.
Forslaget har endvidere til formål at præcisere, at de nye selskabsretlige regler om den kønsmæssige sammensætning af ledelsen, der er indført ved lov nr. 1383 af 23. december 2012, også omfatter modervirksomheder, der ikke selv er store, men som er modervirksomhed for store koncerner.
Herved bringes den selskabsretlige regulering på linje med den eksisterende regnskabsmæssige regulering på området.
Lov nr. 1383 af 23. december 2012 indførte krav om, at de største virksomheder i Danmark skal opstille måltal for andelen af det underrepræsenterede køn i det øverste ledelsesorgan (oftest bestyrelsen) samt udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Det fremgår ikke tilstrækkeligt klart af den gældende lovtekst, at små modervirksomheder for store koncerner omfattes af de nye regler, hvorfor der foretages en præcisering i selskabsloven og lov om visse erhvervsdrivende virksomheder samt en række love på det finansielle område.
 Tilsvarende præcisering i lov om erhvervsdrivende fonde foretages sideløbende med denne ændring.
Efter de gældende regler for store virksomheders oplysning om samfundsansvar i årsrapporten, kan virksomheder undlade at give disse oplysninger, hvis de er tilsluttet FNs Global Compact og opfylder pligten til at afgive en årlig fremskridtsrapport til FN.
Virksomheder, der i stedet vælger at følge den internationalt anerkendte standard for ikke-finansiel rapportering fastsat af GRI, kan derimod ikke undtages fra at give oplysningerne.
Dette er uhensigtsmæssigt og en unødvendig administrativ byrde for virksomhederne. Ændringen af årsregnskabslovens § 99 a betyder, at Erhvervsstyrelsen gives bemyndigelse til at fastsætte nærmere regler for, hvilke alternative internationale rapporteringsformer, virksomhederne kan anvende og derved undtages fra kravet i § 99 a.
Derved sikres en mere fleksibel adgang til at anerkende relevante internationale standarder for rapportering om samfundsansvar.
Anerkendelsesværdige internationale standarder for rapportering om samfundsansvar er således under stadig udvikling i regi af internationale organisationer og NGOer.
Det gælder fx FNs Global Compact, de FN-støttede principper for ansvarlige investeringer (PRI) og det globale rapporteringsinitiativ (GRI) m.fl.
For at tilpasse reglerne for undtagelse til § 99 a til denne udvikling, indføres der med forslaget mulighed for, at danske virksomheder kan vælge mellem flere internationalt anerkendte retningslinjer eller standarder for rapportering.
Erhvervsstyrelsen fastsætter nærmere regler for, hvilke internationale retningslinjer, der kan benyttes og under hvilke betingelser.
Formålet med ændringen af § 99 a om redegørelse for samfundsansvar er desuden at lette de administrative byrder ved at undgå, at virksomheder, der ønsker at benytte internationalt anerkendte rapporteringsformer for samfundsansvar, også skal afrapportere efter § 99 a.
Regeringen ønsker generelt at støtte danske virksomheders anvendelse af internationale og bredt anerkendte standarder for rapportering om samfundsansvar.
Et fortsat krav om afrapportering efter § 99 a vil kunne skabe en administrativ barriere for anvendelsen af disse alternative rapporteringsformer.
2. Lovforslagets indhold 2.1 Årsrapporter på engelsk 2.1.1 Gældende ret Det er i dag et krav, at danske virksomheder, omfattet af årsregnskabsloven, skal aflægge deres årsrapport på dansk, jf. årsregnskabslovens § 138, stk. 4. Visse dokumenter kan undtages fra kravet om at udarbejdelsen skal være på dansk, men årsrapporten for danske virksomheder er ikke et af de dokumenter, der kan undtages, jf. regler fastsat i henhold til årsregnskabslovens § 157.
 For virksomheder, der har værdipapirer optaget til handel eller notering på et reguleret marked (børsnoterede virksomheder), gælder der dog særlige sprogkrav alt efter, hvor virksomheden har værdipapirer optaget til handel eller notering på et reguleret marked, jf. årsregnskabsloven § 157, stk. 2. Hjemlen i årsregnskabsloven § 157, stk. 2, er udnyttet i indsendelsesbekendtgørelsen, hvor sprogkravene for børsnoterede virksomheder fremgår af § 3, stk. 4-8. Bestemmelserne i bekendtgørelsen omhandler blandt andet, at virksomheder, der alene har værdipapirer optaget til handel på et reguleret marked i et eller flere andre EU/EØS-lande, men ikke i Danmark, allerede i dag har mulighed for at aflægge årsrapport udelukkende på engelsk, jf. § 3, stk. 7.
 Hvis en dansk virksomhed i dag ønsker at aflægge årsrapport på engelsk, vil der således ligeledes skulle udarbejdes en dansk version som følge af kravet om, at årsrapporten skal være på dansk.
Det er i dag et krav efter selskabsloven, at dokumenter udarbejdet til generalforsamlingens brug i forbindelse med eller efter generalforsamlingen udarbejdes på dansk, jf. § 100, stk. 6. § 100, stk. 7 og 8 indeholder imidlertid en række undtagelser hertil.
Generalforsamlingen kan således blandt andet beslutte (med simpelt flertal), at de i stk. 6, nævnte dokumenter udarbejdes på svensk, norsk eller engelsk.
 I forhold til virksomhedernes bogføring, indeholder bogføringsloven ingen krav til sproget for bogføringen.
2.1.2 Lovforslagets indhold Med lovforslaget ændres årsregnskabsloven, så alle danske virksomheder får mulighed for at aflægge årsrapport udelukkende på engelsk.
Dette vil også gøre sig gældende for børsnoterede virksomheder, der er optaget til notering eller handel på et reguleret marked i Danmark.
Det vil derfor være muligt for virksomhederne at opnå administrative lettelser ved udelukkende at aflægge årsrapporten på engelsk.
Det er en betingelse for at anvende muligheden for at aflægge årsrapport udelukkende på engelsk, at generalforsamlingen træffer beslutning herom, samt at der optages en bestemmelse i vedtægterne herom.
Som følge heraf foretages der med nærværende forslag også en ændring af selskabsloven.
For så vidt angår kapitalselskaber, vil en beslutning om at aflægge årsrapporten på engelsk skulle vedtages på generalforsamlingen med et simpelt flertal.
Generalforsamlingens beslutning skal optages i selskabets vedtægter.
For de finansielle virksomheder, der ikke er kapitalselskaber, og som er reguleret i lov om finansiel virksomhed, dvs. sparekasser, andelskasser, gensidige forsikringsselskaber og tværgående pensionskasser, foreslås det tilsvarende, at en beslutning om at aflægge årsrapporten på engelsk skal vedtages på generalforsamlingen eller i repræsentantskabet.
Virksomheder med begrænset ansvar, der er omfattet af lov om visse erhvervsdrivende virksomheder, vil ikke have pligt til at optage en bestemmelse i vedtægterne om, at årsrapporten aflægges på engelsk.
Lov om visse erhvervsdrivende virksomheder regulerer ikke på samme måde som selskabsloven de nærmere forhold vedrørende generalforsamling m.v., hvorfor det ikke vil være formålstjenstligt at indføre de tilsvarende regler om en bestemmelse i vedtægterne for virksomheder med begrænset ansvar.
 For erhvervsdrivende fonde er det foreslået i forslaget til den nye lov om erhvervsdrivende fonde  som fremsættes parallelt med dette lovforslag  at Erhvervsstyrelsen kan fastsætte regler om, at fondes årsrapporter kan udarbejdes og indsendes på engelsk samt betingelserne herfor.
 For sprogkrav vedrørende regnskaber for filialers hovedvirksomheder henvises til den gældende bestemmelse i årsregnskabslovens § 143. Disse vil som hidtil skulle offentliggøre hovedvirksomhedens årsrapport på det sprog, den er udarbejdet i, herunder også på andre sprog end dansk og engelsk.
2.2. Den kønsmæssige sammensætning af ledelsen 2.2.1 Gældende ret Lov nr. 1383 af 23. december 2012 om den kønsmæssige sammensætning af ledelsen indførte nye regler om den kønsmæssige sammensætning af ledelsen i de største danske virksomheder.
Loven medfører, at der skal opstilles et måltal for andelen af det underrepræsenterede køn i det øverste ledelsesorgan samt udarbejdes en politik for at øge andelen af det underrepræsenterede køn i virksomhedens øvrige ledelsesniveauer.
Virksomhederne skal årligt afrapportere om opfyldelsen af det fastsatte måltal samt for sine politikker, jf. årsregnskabslovens § 99 b.
2.2.2 Lovforslagets indhold Det fremgår ikke klart af lovteksten, at modervirksomheder, der ikke selv er store, men som er modervirksomhed for store koncerner, er omfattet af de nye krav.
Der foretages derfor en præcisering af § 139 a i selskabsloven, § 18 a i lov om visse erhvervsdrivende virksomheder, § 79 a, i lov om finansiel virksomhed, § 19 a, i lov om betalingstjenester og elektroniske penge og § 12 f, i lov om værdipapirhandel.
Der indsættes et nyt stykke i de nævnte bestemmelser, således at det præciseres, at beregningen af de nævnte grænseværdier for, hvornår en virksomhed er omfattet af reglerne, skal foretages på koncernniveau, hvis modervirksomheden udarbejder koncernregnskab.
Hvis koncernen overskrider grænseværdierne, omfattes modervirksomheden af forpligtelsen til at udarbejde måltal og politikker.
Der er alene tale om en præcisering, da det ved udarbejdelse af lov nr. 1383 af 23. december 2012 var tilsigtet, at de nye regler også skulle omfatte de små og mellemstore modervirksomheder, som kontrollerer store koncerner.
Herved omfattes den samme gruppe af virksomheder, der siden 2009 har været forpligtede til at redegøre for deres arbejde med samfundsansvar, jf. årsregnskabslovens § 99 a.
2.3 Redegørelse for samfundsansvar 2.3.1 Gældende ret Årsregnskabslovens § 99 a indeholder et krav om, at store virksomheder skal redegøre for deres arbejde med samfundsansvar.
Oplysningskravet indebærer, at de omfattede virksomheder skal redegøre for deres politikker og praksis for samfundsansvar.
Har virksomheden ikke politikker for samfundsansvar, skal virksomheden oplyse dette.
Redegørelsen skal placeres i ledelsesberetningen i virksomhedens årsrapport.
Alternativt kan virksomheden vælge at placere redegørelsen i en supplerende beretning til årsrapporten eller på virksomhedens hjemmeside, hvortil der henvises i ledelsesberetningen.
Virksomheder, der har tilsluttet sig FNs Global Compact eller FNs principper for ansvarlige investeringer, kan fritages for at udarbejde en redegørelse efter § 99 a, hvis virksomheden udarbejder en fremskridtsrapport som led i sin tilslutning.
Virksomheden skal i sin ledelsesberetning i årsrapporten oplyse, at den anvender denne undtagelse, og angive, hvor rapporten er offentliggjort.
Virksomheder, der rapporterer efter andre internationalt anerkendte standarder for ikke-finansiel rapportering som fx Global Reporting Initiative (GRI), kan derimod ikke fritages for at udarbejde en redegørelse efter § 99 a.
Dette er uhensigtsmæssigt og en unødvendig administrativ byrde for virksomhederne.
2.3.2 Lovforslagets indhold De gældende regler for undtagelse fra årsregnskabslovens krav (§ 99 a) til redegørelsen for samfundsansvar nævner kun fremskridtsrapporter til FNs Global Compact og PRI som alternative redegørelser.
Internationale standarder for rapportering om samfundsansvar (herunder de nævnte) er imidlertid under stadig udvikling, og der kan komme nye anerkendelsesværdige rapporteringsformer på tale i fremtiden, som tilsvarende kan begrunde en undtagelse fra § 99 a.
Mange tusinde internationale virksomheder anvender fx den standard for ikke-finansiel rapportering, som er fastsat af GRI.
Der kan således tilsvarende argumenteres for undtagelse, hvis en virksomhed rapporterer i henhold til fx GRI.
Rapportering efter GRI er under stadig udvikling og rummer mulighed for at rapportere på flere niveauer.
Uanset om virksomheden rapporterer på det mest basale niveau (Core) eller på et mere avanceret niveau (Advanced) vil en sådan rapportering kunne sammenlignes med både en FN Global Compact fremskridtsrapport og en rapportering i henhold til PRI.
Rapportering efter GRI bør derfor anerkendes på lige fod med disse rapporteringsformer.
Der indsættes derfor en bestemmelse, der bemyndiger Erhvervsstyrelsen til at fastsætte nærmere regler for, hvilke internationale retningslinjer og standarder, der anses for at opfylde oplysningskravene i § 99 a, således at en virksomhed kan undlade at udarbejde en redegørelse efter § 99 a.
Hjemlen vil blive udmøntet i en bekendtgørelse, således at undtagelsen i første omgang vil omfatte de anerkendte internationale rapporteringsstandarder fra FN Global Compact, PRI og som noget nyt GRI.
3. Økonomiske og administrative konsekvenser for det offentlige Forslaget vil medføre visse mindre udgifter til ændringer af Erhvervsstyrelsens digitale system til modtagelse af årsrapporter, Regnskab 2.0, så det bliver muligt for virksomhederne at indberette deres årsrapport på engelsk.
Disse udgifter afholdes inden for eksisterende økonomiske rammer.
4. Økonomiske og administrative konsekvenser for erhvervslivet Der vil være administrative lettelser forbundet med forslaget om at give mulighed for at aflægge årsrapport udelukkende på engelsk.
 De virksomheder, som ønsker at udarbejde årsrapport på engelsk, kan undlade også at skulle udarbejde en dansk version, hvilket der hidtil har været krav om.
Efter drøftelse med Erhvervsstyrelsens Team Effektiv Regulering er det estimeret, at der vil være tale om en administrativ lettelse på mindre end 10.000 timer pr. år.
Da omfanget af virksomheder, der vil benytte muligheden for at aflægge årsrapport udelukkende på engelsk, ikke kendes på forhånd, vil de administrative lettelser først kunne vurderes nærmere i løbet af 2014, når det kan opgøres hvor mange virksomheder, der har benyttet sig af muligheden for at indberette årsrapporter udelukkende på engelsk.
Der vil ikke være administrative konsekvenser forbundet med ændringerne i selskabsloven, lov om visse erhvervsdrivende virksomheder m.fl., da den måling der blev foretaget ved udarbejdelsen af L 17 (2012/2013) omfatter samtlige ca. 1.100 virksomheder og dermed også små modervirksomheder for store koncerner.
Der henvises således til den måling fra Team Effektiv Regulering, der fremgår af L 17 (2012/2013).
 Ændringen af årsregnskabslovens § 99 a medfører en mere fleksibel adgang til at give undtagelser til § 99 a, og ændringen vil således i sin udmøntning lette de administrative byrder for de virksomheder, der ønsker at benytte andre anerkendelsesværdige rapporteringsformer eller standarder.
5. Administrative konsekvenser for borgerne Det kan være svært for nogle borgere at læse en årsrapport på engelsk. Årsrapporter er imidlertid generelt komplicerede at læse, også selvom de udfærdiges på dansk.
Bestemmelsen, der foreslås indført, er i overensstemmelse med bestemmelserne i selskabsloven om koncernsprog og muligheden for brug af engelsk.
Det vurderes derfor, at der for nogle regnskabsbrugere vil være en mindre byrde forbundet med at læse en årsrapport på engelsk.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
 8. Hørte myndigheder og organisationer m.v.
 Udkast til lovforslag har været sendt i høring hos:
Advokatrådet, Arbejderbevægelsens Erhvervsråd, Akademikernes Centralorganisation, Arbejdsmarkedets Tillægs Pension (ATP), Bryggeriforeningen, Børsmæglerforeningen, Centralorganisationens Fællesudvalg, CEPOS, Copenhagen Business School, Danish Venture Capital and Private Equity Association, Danmarks Nationalbank, Danmarks Rederiforening, Danmarks Skibskredit A/S, Dansk Autoriseret Markedsplads A/S, Danske Regioner, Dansk Aktionærforening, Dansk Arbejdsgiverforening, Dansk Byggeri, Dansk Ejendomsmæglerforening, Dansk Erhverv, DI, Dansk Investor Relations Forening - DIRF, Dansk Kvindesamfund, Dansk Standard, Den Danske Finansanalytikerforening, Den Danske Fondsmæglerforening, Dansk Iværksætterforening, Dansk Landbrugsrådgivning  Videncenteret for Landbrug, Dansk Management Råd, Danske Advokater, Danske Forsikringsfunktionærers Landsforening, Danske Maritime, Datatilsynet, De Samvirkende Købmændsforeninger (DSK), Den Danske Aktuarforening, Det Kooperative Fællesforbund, Det Nationale Netværk af Virksomhedsledere, Det Økonomiske Råds Sekretariat, Den Danske Dommerforening, Domstolsstyrelsen, Finansforbundet, Finansrådet, Finanssektorens Arbejdsgiverforening, First North, Forbrugerrådet, Foreningen af J.
A.
K.
Pengeinstitutter, FSR  Danske Revisorer, Foreningen Danske Revisorer, Forsikring & Pension, Funktionærernes og Tjenestemændenes Fællesråd, Garantifonden for indskydere og investorer, Grønlands Selvstyre, GXG Markets A/S, Handelshøjskolen i Aarhus, HK, Håndværksrådet, Ingeniørforeningen i Danmark, Investeringsforeningsrådet, IT-branchen, Komiteen for god Selskabsledelse, Kommunale Tjenestemænd og Overenskomstansatte, Kommunekredit, Kommunernes Landsforening (KL), Kommunernes Revision, Koordinationen for Kvinde- og Kønsforskning, Kristelig Arbejdsgiverforening, Kristelig Fagbevægelse, KVINFO, Kvinderådet, Kuratorforeningen, Københavns Universitet, Landbrug og Fødevarer, Landbrugets Rådgivningscenter, Landscentret, Landsorganisationen i Danmark, Ledernes Hovedorganisation, Liberale Erhvervs Råd, Ligebehandlingsnævnet, Lokale Pengeinstitutter, Lønmodtagernes Dyrtidsfond, Netværk for forskning om mænd og maskulinitet, NASDAQ OMX Copenhagen A/S, Realkreditforeningen, Realkreditrådet, Regionale Bankers Forening, Regnskabsrådet, Revifora  foreningen for revision, økonomi og ledelse, Revisortilsynet, Rigsrevisionen, Revisorkommissionen, Roskilde Universitetscenter, Rådet for Bæredygtig Erhvervsudvikling, Sammenslutningen Danske Andelskasser, Sammenslutningen af Landbrugets Arbejdsgiverforeninger, Statsadvokaturen for Særlig Økonomisk og International Kriminalitet, Syddansk Universitet, Telekommunikationsindustrien i Danmark, Værdipapircentralen, Aalborg Universitet, Aarhus Universitet.
Bemærkninger til lovforslagets enkelte bestemmelser Til § 1 Til nr. 1 Årsregnskabslovens § 99 a, stk. 7, nr. 2, og stk. 8 giver mulighed for at undlade at udarbejde en redegørelse for samfundsansvar efter stk. 1-3 for henholdsvis dattervirksomheder og virksomheder, hvis de har udarbejdet en fremskridtsrapport i forbindelse med virksomhedens tilslutning til FNs Global Compact eller FNs principper for ansvarlige investeringer. Ændringen af årsregnskabslovens § 99 a betyder, at Erhvervsstyrelsen gives bemyndigelse til at fastsætte nærmere regler for, hvilke alternative internationale rapporteringsformer virksomhederne kan anvende og derved undtages fra kravet i årsregnskabslovens § 99 a.
Derved sikres en mere fleksibel adgang til at anerkende relevante internationale standarder for rapportering om samfundsansvar.
Som følge af ændringen i lovforslagets § 1, nr. 2, affattes § 99 a, stk. 7 på ny, så bestemmelsen nu alene omfatter indholdet af stk. 7, nr. 1, mens stk. 7, nr. 2  samt stk. 8  flyttes til en ny bekendtgørelse.
Se bemærkningerne til lovforslagets § 1, nr. 2 og 3.
Til nr. 2 Det foreslås, at § 99 a, stk. 8 ophæves og erstattes af et nyt stk. 8, hvoraf det fremgår, at virksomheder kan undtages fra at rapportere efter § 99 a, hvis de oplyser om samfundsansvar efter internationale retningslinjer eller standarder.
Til nr. 3 Det foreslås endvidere, at der indsættes et nyt stk. 9, hvoraf det fremgår, at Erhvervsstyrelsen kan fastsætte nærmere regler om, hvilke internationale retningslinjer og standarder, der kan give undtagelse og under hvilke betingelser.
De nærmere regler for undtagelse fra § 99 a fastsættes ved en bekendtgørelse, således at undtagelsen i første omgang som hidtil vil omfatte de anerkendte internationale rapporteringsstandarder fra FN Global Compact, PRI og som noget nyt GRI.
 Det vil fortsat være en betingelse for at være undtaget fra § 99 a, stk. 3, at de alternative rapporteringsformer omfatter menneskerettigheder og klima.
 Erhvervsstyrelsen vil udarbejde bekendtgørelsen umiddelbart efter vedtagelsen af nærværende lovforslag.
Til nr. 4 Det foreslås, at årsregnskabslovens § 138, stk. 1-4, ophæves og erstattes af tre nye bestemmelser.
De nye bestemmelser vil således fremgå som stk. 1-3 og de gældende bestemmelser i stk. 5 og 6 videreføres uændret som stk. 4 og 5.
Det foreslås, at nogle bestemmelser i § 138 ophæves.
Det drejer sig om stk. 1, 3. pkt., om muligheden for at forlænge indsendelsesfristen for virksomheder i regnskabsklasse B og C, der frivilligt indsender årsrapport elektronisk.
Bestemmelsen er ikke længere aktuel, da der er indført obligatorisk digital indberetning for alle virksomheder, som har pligt til at indberette årsrapport til Erhvervsstyrelsen.
Det foreslås, at den gældende bestemmelse i stk. 3 ligeledes udgår, da grønne regnskaber ikke længere skal indsendes til Erhvervsstyrelsen men til Miljøstyrelsen i henhold til miljølovgivningen.
Som en konsekvens heraf vil henvisningen i stk. 2 til stk. 3 også udgå.
Grønne regnskaber vil dog fortsat kunne indgå i årsrapporten som en supplerende beretning, jf. årsregnskabslovens § 2, stk. 2.
 Som en konsekvens af ophævelsen af stk. 1, 3. pkt., og stk. 3, foretages der nogle redaktionelle ændringer i de øvrige bestemmelser i stk. 1 og 2.
Efter den gældende bestemmelse i § 138, stk. 4, skal virksomheder omfattet af årsregnskabsloven udarbejde årsrapport på dansk.
Kravet omfatter også andre dokumenter, som fx delårsrapporter og undtagelseserklæringer, som skal indsendes og offentliggøres hos Erhvervsstyrelsen.
 Bestemmelsen gælder dog ikke for børsnoterede virksomheder, jf. henvisningen til lovens § 157. Med hjemmel i § 157, stk. 2, er der således fastsat særlige sprogkrav for børsnoterede virksomheder i § 3, stk. 4-8, i bekendtgørelse nr. 837 af 14. august 2012 om indsendelse til og offentliggørelse af årsrapporter m.v. i Erhvervsstyrelsen samt kommunikation i forbindelse hermed (indsendelsesbekendtgørelsen). Sprogkravene for de børsnoterede virksomheder afhænger således af, i hvilket eller hvilke lande virksomheden har værdipapirer optaget til notering eller handel på et reguleret marked.
Det foreslås i stk. 3, at de omfattede virksomheder får mulighed for at udarbejde årsrapport på enten dansk eller engelsk.
Der vil fortsat være mulighed at udarbejde årsrapport både på dansk og engelsk (tosproget), men med forslaget åbnes der som nævnt op for, at årsrapporten kan udarbejdes udelukkende på engelsk.
Det er dog en forudsætning for, at kapitalselskaber kan aflægge årsrapport udelukkende på engelsk, at det er særskilt vedtaget på en generalforsamling.
Vedtages et forslag om at aflægge årsrapporten på engelsk, skal vedtægterne ændres tilsvarende.
Se bemærkningerne til lovforslagets § 2, nr. 6. Det er således selskabets ejere, som beslutter, om selskabets årsrapport alene skal aflægges på engelsk.
 For erhvervsdrivende fonde fremgår det af forslaget til den nye lov om erhvervsdrivende fonde, som behandles parallelt med dette lovforslag, at Erhvervsstyrelsen kan fastsætte regler om, at fondes årsrapporter kan udarbejdes og indsendes på engelsk samt betingelserne herfor.
Virksomheder med begrænset ansvar, som er omfattet af lov om visse erhvervsdrivende virksomheder, herunder selskaber med begrænset ansvar (S.
M.
B.
A. ), foreninger med begrænset ansvar (F.
M.
B.
A. ) og andelsselskaber med begrænset ansvar (A.
M.
B.
A. ), er ikke omfattet af pligten til at vedtage på generalforsamlingen, at årsrapporten aflægges på engelsk og optage en bestemmelse herom i vedtægterne.
Det skyldes, at lov om visse erhvervsdrivende virksomheder er en registreringslov, der ikke stiller de samme lovkrav til afholdelse af generalforsamling m.v., som selskabsloven gør i relation til kapitalselskaber.
Det findes som følge heraf ikke formålstjenstligt at indføre de foreslåede regler i lov om visse erhvervsdrivende virksomheder.
Virksomheder med begrænset ansvar, som er omfattet af lov om visse erhvervsdrivende virksomheder, vil således godt kunne aflægge årsrapport udelukkende på engelsk, men der er ikke krav om vedtagelse på generalforsamling og optagelse af en bestemmelse herom i vedtægterne.
På generalforsamlingen vil ejerne imidlertid altid kunne forkaste årsrapporten og ikke godkende denne, såfremt disse ikke ønsker, at årsrapporten aflægges udelukkende på engelsk.
Den foreslåede bestemmelse finder tilsvarende anvendelse på delårsrapporter og undtagelseserklæringer, som indsendes til Erhvervsstyrelsen i henhold til årsregnskabsloven.
Delårsrapporter kan udarbejdes på engelsk, når der på generalforsamlingen er truffet beslutning om, at årsrapporten skal udarbejdes udelukkende på engelsk.
Hvis en virksomhed ønsker at udarbejde årsrapport på et andet sprog end dansk eller engelsk, kan dette gøres som et supplement til den danske eller engelske udgave af årsrapporten.
Såfremt virksomheden gør brug af denne mulighed, kan der ikke foretages digital indberetning via Erhvervsstyrelsens indberetningssystem Regnskab Basis, men alene, som det også gælder i dag, via Regnskab Special.
Ovenstående vil ligeledes blive indarbejdet i indsendelsesbekendtgørelsen.
Eksempelvis gælder kravet om dansk affattelse i dag ikke for udenlandske modervirksomheders koncernregnskaber, som indsendes til Erhvervsstyrelsen i henhold til årsregnskabslovens § 112. Indsendelsesbekendtgørelsen ændres, så dette krav udvides til at omfatte engelsk, således at kravet om dansk eller engelsk affattelse ikke gælder for udenlandske modervirksomheders koncernregnskaber.
For så vidt angår børsnoterede virksomheder omfattet af årsregnskabsloven, vil indsendelsesbekendtgørelsen ligeledes blive ændret således, at virksomheder, der har værdipapirer optaget til handel på et reguleret marked her i landet, kan udarbejde årsrapport på dansk eller engelsk.
Indsendelsesbekendtgørelsen giver allerede i dag mulighed for, at virksomheder, der alene har værdipapirer optaget til handel på et reguleret marked i et andet EU/EØS-land, udelukkende udarbejder årsrapporten på engelsk.
Den påtænkte ændring er i overensstemmelse med artikel 20 i gennemsigtighedsdirektivet (Europa-Parlamentets og Rådets direktiv 2004/109/EF af 15. december 2004).
 Finanstilsynet har oplyst, at de vil foretage en tilsvarende konsekvensændring i bekendtgørelsen om udstederes oplysningsforpligtelser  bekendtgørelse nr. 657 af 22. juni 2012, så bekendtgørelsen ikke hindrer, at virksomheder, der har værdipapirer optaget til handel på et reguleret marked her i landet, kan udarbejde årsrapport og delårsrapporter på dansk eller engelsk.
Til nr. 5 Efter den gældende bestemmelse i § 157, stk. 1, kan Erhvervsstyrelsen bestemme, at visse dokumenter kan indsendes til Erhvervsstyrelsen på andre sprog end dansk.
Bestemmelsen er ikke i sproglig forstand en bemyndigelsesbestemmelse, men har i praksis været anvendt som en bemyndigelsesbestemmelse til at fastsætte regler i indsendelsesbekendtgørelsen om undtagelse af udenlandske virksomheders dokumenter fra kravet om affattelse på dansk.
Det fremgår endvidere, at styrelsen konkret kan undtage fra kravet om affattelse på dansk efter et skøn over, hvorvidt offentliggørelsen kan opfylde sit formål.
Styrelsen kan betinge sig, at virksomheden indsender bekræftet oversættelse af dokumenter på et senere tidspunkt, hvis styrelsen skønner det nødvendigt.
 Der er primært tale om regnskabsmateriale, som indsendes til Erhvervsstyrelsen til offentliggørelse i overensstemmelse med lovens §§ 5, 112, 143 og 144. § 157 har til formål at sikre, at regnskabsmateriale, som er udarbejdet af udenlandske virksomheder, skal kunne indsendes til styrelsen på det originale sprog.
 Der er fastsat nærmere regler om fravigelse af sprogkrav for visse dokumenter i indsendelsesbekendtgørelsen, jf. bekendtgørelse nr. 837 af 14. august 2012, § 3, stk. 1-3.
Det foreslås, at § 157, stk. 1, ændres således, at det tilføjes, at dokumenterne også kan indsendes på engelsk, og at der dermed kan undtages fra kravet om affattelse på dansk eller engelsk.
Forslaget er en konsekvens af den foreslåede ændring af § 138, se lovforslagets § 1, nr. 4. Endvidere foreslås det, at muligheden for, at Erhvervsstyrelsen konkret kan undtage fra sprogkravet, udgår af bestemmelsen, da muligheden ikke anvendes i praksis.
 Med henblik på at fastslå, at § 157, stk. 1, er en bemyndigelsesbestemmelse til at fastsætte nærmere regler om fravigelse af sprogkrav, foretages der desuden en sproglig præcisering af bestemmelsen.
 Styrelsens mulighed for at betinge sig, at virksomheden efterfølgende skal indsende sådanne dokumenter i bekræftet oversættelse til dansk, udvides til også at gælde engelsk.
 Bestemmelsen i § 157, stk. 1, vil ikke give mulighed for, at danske kapitalselskaber kan udarbejde deres årsrapporter på andre sprog end dansk eller engelsk.
Ovenstående vil ligeledes blive indarbejdet i indsendelsesbekendtgørelsen.
Der henvises i den forbindelse til bemærkningerne til lovforslagets § 1, nr. 4.
Til § 2 Til nr. 1 Selskabslovens § 33, stk. 1, blev ændret ved lov nr. 616 af 12. juni 2013. Ændringen indebærer to lempelser, som endnu ikke er trådt i kraft.
Med henblik på at kunne sætte de to ændringer i kraft på forskellige tidspunkt, foreslås der i nærværende lovforslag nogle lovtekniske ændringer, der således giver mulighed for at sætte lempelserne i kraft på forskellige tidspunkter.
Lovforslagets § 7 ophæver § 1, nr. 16, i lov nr. 616 af 12. juni 2013. Dette sker som nævnt for at foretage lovtekniske rettelser til selskabslovens § 33, stk. 1 Selskabslovens § 33, stk. 1, er af lovtekniske årsager affattet i sin helhed for at sikre, at der ikke opstår tvivl om, hvad der gælder med hensyn til indbetaling af en eventuel overkurs.
 Lovforslagets § 2, nr. 1, affatter § 33, stk. 1, således som denne bestemmelse foreslås vedtaget med ikrafttræden pr. 1. januar 2014, jf. lovforslagets § 8, stk. 1.
Selskabsloven medførte, at der blev indført mulighed for delvis indbetaling, hvis et selskab blev stiftet ved indskud af kontanter.
Det blev ligeledes muligt at anvende reglerne om delvis indbetaling ved kontante kapitalforhøjelser.
Efter den gældende § 33, stk. 1, 1. pkt., er det tilstrækkeligt, at der indbetales 25 pct. af selskabskapitalen, dog mindst 80.000 kr.
En eventuel overkurs skal under alle omstændigheder indbetales fuldt ud, jf. 2. pkt.
 Det foreslås, at 1. pkt. konsekvensrettes som følge af, at selskabslovens § 4, stk. 2, blev ændret ved lov nr. 616 af 12. juni 2013, hvor kapitalkravet til anpartsselskaber blev nedsat fra 80.000 kr. til 50.000 kr.
 Dette indebærer, at 25 pct.-reglen først slår fuldt igennem for anpartsselskaber, der har en selskabskapital på mindst 200.000 kr.
 I aktieselskaber skal selskabskapitalen være på mindst 500.000 kr., jf. selskabslovens § 4, stk. 2. For aktieselskaber indebærer forslaget derfor, at der altid skal indbetales mindst 25 pct. af selskabskapitalen.
 Hvis selskabet stiftes med en overkurs, skal der mindst indbetales 25 pct. af selskabskapitalen samt hele overkursen.
 Bestemmelsen om, at en delvis indbetaling af selskabskapitalen skal ske i forhold til hver enkelt kapitalandel var ved en fejl udgået af § 33, stk. 1, i lov nr. 616 af 12. juni 2013.
 Det foreslås derfor, at der som 2. pkt. genindsættes en bestemmelse om, at indbetalingen skal ske i forhold til hver enkelt kapitalandel, idet det ikke har været tilsigtet, at bestemmelsen skulle udgå.
Et selskab kan i vedtægterne træffe bestemmelse om, at en større del af selskabskapitalen eller hele selskabskapitalen skal være indbetalt.
Den procentdel af kapitalen, der kræves indbetalt, skal være ens for alle kapitalejere, hvad enten der er tale om et aktieselskab eller et anpartsselskab, med mindre det i vedtægterne er bestemt, at nogle klasser kan have en anden indbetalingsgrad end andre klasser.
Dog kan ingen klasser have en indbetalingsgrad på under 25 pct.
En kapitaltegner kan indbetale yderligere kapital end den af kapitalselskabet krævede, når den pågældende måtte ønske det, jf. selskabslovens § 34, stk. 2. Det er dog væsentligt at bemærke, at en indbetalt selskabskapital ikke kan tilbageføres uden iagttagelse af reglerne om kapitalafgang i selskabslovens kapitel 11, uanset om det beløb, der er indbetalt, overstiger lovens krav om 25 pct. af selskabskapitalen, dog mindst 50.000 kr.
Konstaterer et kapitalselskabs ledelse, at en fordring angående udestående kapital på en kapitalejer er uerholdelig  eventuelt i forbindelse med, at den udestående kapital er indkaldt - gælder det her som i andre situationer, at ledelsen er omfattet af de for selskabslovens generelt gældende ansvarsregler, jf. selskabslovens kapitel 22 om erstatning, tvungen overdragelse m.v.
Ledelsen må søge fordringen inddrevet med de almindelige retsmidler, der gælder for simple fordringer, herunder udlæg og inkasso, medmindre det fremgår af de relevante selskabsretlige dokumenter, at kravet kan tvangsfuldbyrdes efter retsplejelovens § 478, stk. 1, nr. 5.
 Et kapitalselskab, der vil have mulighed for at tvangsfuldbyrde sit krav på udestående kapital, må derfor, i lighed med andre kreditorer, udtrykkeligt bestemme i tegningsdokumentet, at dette kan tjene som grundlag for fuldbyrdelse, jf. retsplejelovens § 478, stk. 1, nr. 5.
Selskabet kan afskrive fordringen i overensstemmelse med de gældende regler i skattelovgivningen.
Fordringen indregnes og måles i øvrigt efter de almindelige regler i årsregnskabsloven.
Kapitaltegneren har ingen forpligtelse til at meddele selskabet eventuelle økonomiske vanskeligheder før det tidspunkt, hvor selskabet vælger at indkalde resten af kapitalen.
Om nødvendigt må selskabskapitalen nedsættes tilsvarende, hvis kapitalen ikke indbetales efter påkrav herom.
En sådan disposition kan bringe et kapitalselskab under kapitalkravet på 500.000 kr. hhv. 50.000 kr., jf. § 4, og i så fald har selskabet valget mellem enten at foretage en samtidig kapitalforhøjelse eller gennemføre en omdannelse til anpartsselskab.
Tilsvarende kan det komme på tale at nedsætte selskabskapitalen, hvis kapitalselskabet ønsker at nedskrive fordringer på kapitalejerne.
Også i dette tilfælde kan den situation opstå, at et kapitalselskab kommer under en aktiekapital på 500.000 kr. hhv. 50.000 kr. og derfor må tage stilling til, om man ønsker at gennemføre en samtidig kapitalforhøjelse eller en omdannelse til anpartsselskab.
Det fremgår af det foreslåede 2. pkt., at den indbetalte andel måles i forhold til hver enkelt kapitalandel  dvs. hver enkelt aktie eller anpart.
Det er således ikke muligt at opfylde kravet i 1. pkt. om indbetaling af 25 pct. af selskabskapitalen ved større indbetalinger fra en del af kapitalandelene.
Adgangen til at lade tegnet selskabskapital udestå gælder i henhold til det foreslåede 4. pkt., kun selskabskapital, der tegnes kontant.
Anvendes apportindskud, dvs. indskud i andre værdier end kontanter, skal hele selskabskapitalen indbetales, og indbetalingen skal ske forud for registrering, jf. selskabslovens §§ 35-38, ligesom det er tilfældet efter gældende ret.
Kravet om indbetaling af hele kapitalen er begrundet i, at det ikke vil være hensigtsmæssigt at have udestående kapital, når der er foretaget apportindskud, på grund af den løbende værdiforringelse af apportindskuddet.
Kravet gælder også ved efterfølgende kapitalforhøjelser og medvirker til at skabe lighed mellem indskydere af værdier og indskydere af kontanter.
Der er som nævnt tale om en fejlrettelse og en ændring begrundet i lovtekniske årsager, som gør det muligt at sætte den vedtagne lempelse, jf. lovforslagets § 2, nr. 2, i kraft på forskellige tidspunkter.
Forslaget indebærer således ingen ændringer i retstilstanden.
Til nr. 2 Selskabslovens § 33, stk. 1, blev ændret ved lov nr. 616 af 12. juni 2013. Ændringen indebærer to lempelser, som endnu ikke er trådt i kraft.
Med henblik på at kunne sætte de to ændringer i kraft på forskellige tidspunkt, foreslås der i nærværende lovforslag nogle lovtekniske ændringer, der således giver mulighed for at sætte lempelserne i kraft på forskellige tidspunkter.
 Selskabslovens § 33, stk. 1, er af lovtekniske årsager affattet i sin helhed for at sikre, at der ikke opstår tvivl om, hvad der gælder med hensyn til indbetaling af en eventuel overkurs.
 Selskabslovens § 33, stk. 1, som affattet ved lovforslagets § 2, nr. 2, svarer til bestemmelsen i lovforslagets § 2, nr. 1, med tilføjelse af den foreslåede bestemmelse om, at en overkurs i et anpartsselskab ikke skal indbetales fuldt ud, men kan være delvist indbetalt med samme andel som selskabskapitalen, og vil således erstatte selskabslovens § 33, stk. 1, som affattet i lovforslagets § 2, nr. 1, når lovforslagets § 2, nr. 2, sættes i kraft efter erhvervs- og vækstministerens nærmere bestemmelse, jf. lovforslagets § 8, stk. 2.
 Den foreslåede bestemmelse i § 33, stk. 1, 1., 2. og 4. pkt., svarer til den foreslåede bestemmelse i § 33, stk. 1, i lovforslagets § 2, nr. 1. Der henvises derfor til bemærkningerne hertil.
 Til forskel fra lovforslagets § 2, nr. 1, foreslås det i lovforslagets § 2, nr. 2, at lempe kravet om indbetaling af en eventuel overkurs for anpartsselskaber.
 Kravet om, at en eventuel overkurs skal indbetales fuldt ud, opretholdes for aktieselskaber, men lempes for anpartsselskaber således, at en eventuel overkurs i et anpartsselskab kan indbetales delvist med samme andel som selskabskapitalen.
Som led i evalueringen af selskabsloven blev det konstateret, at anvendelsen af reglerne om delvis indbetaling har været yderst begrænset, uanset at denne mulighed er et godt redskab eksempelvis i forbindelse med generationsskifter o.l.
Det blev påpeget, at den begrænsede anvendelse af disse regler bl.a. skyldes, at der er krav om, at en eventuel overkurs skal indbetales fuldt ud, uanset at kun 25 pct. af selskabskapitalen indbetales.
Hvis et selskab stiftes med en selskabskapital på 1.000.000 kr. til kurs 1000, udgør den nominelle selskabskapital 1.000.000 kr. og overkursen 9.000.000 kr.
Indbetalingen vil derfor være 25 pct. af selskabskapitalen, dvs. 250.000 kr., samt den fulde overkurs svarende til 9.000.000 kr.
 Kravet om indbetalingen af overkursen har for aktieselskaber baggrund i 2. selskabsdirektiv. 2. selskabsdirektiv gælder imidlertid kun for aktieselskaber, og det foreslås som følge heraf for, at reglerne om delvis indbetaling ændres for anpartsselskaber.
Det foreslås således, at der indsættes et nyt 4. pkt., således at der fremover ikke skal være krav om, at en eventuel overkurs i et anpartsselskab skal være indbetalt fuldt ud.
I det skitserede eksempel med en selskabskapital på 1.000.000 kr. til kurs 1000 vil der med den foreslåede ændring fremover skulle indbetales 2.500.000 kr.
Det foreslås, at den del af selskabskapitalen, der indbetales, og den del af en eventuel overkurs, der indbetales, skal være identisk.
Der er dog ikke noget til hinder for, at overkursen fortsat også i anpartsselskaber indbetales fuldt ud, uanset at selskabskapitalen kun er delvist indbetalt.
Som tidligere nævnt blev denne ændring foretaget ved lov nr. 616 af 12. juni 2013, men af lovtekniske årsager ophæves bestemmelsen og affattes på ny med henblik på at få forskellige ikrafttrædelsestidspunkter for lempelsen af kapitalkravet og delvis indbetaling af overkurs for anpartsselskaber, som det var tiltænkt ved lovændringen 616 af 12. juni 2013.
Det vil fortsat alene være muligt at anvende reglerne om delvis indbetaling, hvis der er tale om stiftelser eller kapitalforhøjelser, der sker alene ved indskud af kontanter.
Hvis der er tale om en stiftelse eller kapitalforhøjelse, der sker ved indskud af andre værdier end kontanter eller ved en kombination af kontanter og andre værdier, vil der forsat være krav om indbetaling af hele selskabskapitalen og overkursen.
Det følger af de nuværende bestemmelser, at hele selskabskapitalen og hele overkursen skal indbetales ved stiftelsen og i forbindelse med kapitalforhøjelser, når kapitalindskuddet er en kombination af kontanter og andre værdier.
Denne regel har ikke afsmittende effekt i forhold til eksempelvis en stiftelse, der sker ved indskud af kontanter, og hvor der efterfølgende sker en kapitalforhøjelse i andre værdier end kontanter.
I sådanne tilfælde medfører kapitalforhøjelsen ved indskud af andre værdier end kontanter således ikke, at den udestående kapital fra den kontante stiftelse skal indbetales, medmindre ledelsen kalder den udestående kapital efter de sædvanlige regler herom.
Til nr. 3 Selskabslovens § 40, stk. 2, fastslår, at et kapitalselskab ikke kan registreres, medmindre mindst 25 pct. af den samlede kapital, dog mindst 80.000 kr., jf. § 4, stk. 2, er indbetalt i overensstemmelse med § 33. Det fremgår endvidere af bestemmelsen, at hvis der er fastsat en overkurs, skal den være indbetalt fuldt ud, jf. § 33, stk. 1, 2. pkt.
Registrering af kapitalselskabet er en gyldighedsbetingelse for stiftelse af selskabet som en juridisk person med begrænset økonomisk hæftelse og har i øvrigt betydning for stifternes frigørelse fra ansvar.
Pligten til at sikre, at registrering finder sted, påhviler kapitalselskabets centrale ledelsesorgan.
Registrering af kapitalselskabets stiftelse kan ikke ske, medmindre at kravet om indbetaling af selskabskapital og eventuel overkurs, herunder muligheden for delvis indbetaling, er opfyldt.
Disse krav skal sikre, at selskabskapitalen er til stede i forbindelsen med stiftelsen.
 Med lov nr. 616 af 12. juni 2013 om ændring af selskabsloven, lov om visse erhvervsdrivende virksomheder, årsregnskabsloven og lov om Det Centrale Virksomhedsregister, blev det vedtaget at nedsætte kapitalkravet i anpartsselskaber fra 80.000 kr. til 50.000 kr.
I nærværende lovforslags § 2, nr. 1 og 2, foreslås en ændring af § 33, stk. 1, der gør det muligt at sætte det nedsatte kapitalkrav for anpartsselskaber samt muligheden for delvis indbetaling af en eventuel overkurs i anpartsselskaber i kraft på forskellige tidspunkter.
Erhvervs- og vækstministeren kan således gennemføre muligheden for delvis indbetaling af en eventuel overkurs i anpartsselskaber ved bekendtgørelse, se lovforslagets § 8, stk. 2. Det nedsatte kapitalkrav for anpartsselskaber træder i kraft den 1. januar 2014 ligesom resten af indholdet i nærværende lovforslag.
 Det foreslås at ændre § 40, stk. 2, som en konsekvens af den vedtagne ændring af § 4, stk. 2, jf. lov nr. 616 af 12. juni 2013, idet bestemmelsen i § 40, stk. 2, henviser til kapitalkravet på mindst 80.000 kr. og således rettelig skal henvise til et kapitalkrav på mindst 50.000 kr.
 Samtidig foreslås det, at § 40, stk. 2, 2. pkt., alene henviser til § 33, stk. 1, således at både bestemmelsen om fuld indbetaling af overkurs samt bemyndigelse til at fastsætte bestemmelse om delvis indbetaling af en eventuel overkurs i anpartsselskaber ved bekendtgørelse bliver omfattet.
 Kravene til indbetaling af selskabskapital og eventuel overkurs helt eller eventuelt delvist indebærer, at der i forbindelse med stiftelsen af et kapitalselskab i praksis vil blive stillet krav om, at det ved registreringen af stiftelsen skal dokumenteres, at mindst 25 pct. af selskabskapitalen med tillæg af en eventuel overkurs, jf. § 40, stk. 2, 2. pkt., og mindst 50.000 kr. er indbetalt.
I praksis anerkendes dokumentation i form af bankbilag underskrevet af banken, klientudtog eller erklæringer fra en advokat om, at kapitalen er indbetalt på en klientkonto, eller fra en revisor om, at der foreligger en kontant kassebeholdning i kapitalselskabet under stiftelse.
Kopi af en check eller udskrift fra en netbank vil fortsat ikke udgøre tilstrækkelig dokumentation.
 Skal selskabskapitalen indbetales helt eller delvist i andre værdier end kontanter, skal hele selskabskapitalen være indbetalt fuldt ud, jf. lovforslagets § 2, nr. 1 og 2.
Når der er tale om stiftelse i andre værdier end kontanter, må det af hensyn til såvel til de øvrige kapitalejere som til kapitalselskabets kreditorer sikres, at den vurdering, der ligger til grund for accepten af indskuddet, er så aktuel som mulig.
For så vidt angår beslutningen om at stifte selskabet, er der i gældende ret klare grænser for, hvor gammel vurderingsberetningen må være, når der træffes beslutning.
Efter den gældende bestemmelse i lovens § 36, stk. 2, må vurderingsberetningen således ikke være foretaget mere end 4 uger før underskrivelsen af stiftelsesdokumentet.
Der er tale om en redaktionel ændring.
Forslaget indebærer således ikke materielle ændringer.
Til nr. 4 Ved lov nr. 616 af 12. juni 2013 blev der vedtaget en række ændringer i selskabsloven. § 53, stk. 1, 3. pkt., blev blandt andet affattet på ny.
Der var med ændringen alene tilsigtet en redaktionel ændring af bestemmelsen.
Rettelig var det dog § 53, stk. 1, 4. pkt., der skulle have været affattet på ny, hvilket medfører, at den gennemførte ændring vil medføre en utilsigtet ændring i retstilstanden.
Af lovtekniske årsager ophæves den foreslåede bestemmelse i § 1, nr. 29, i lov nr. 616 af 12. juni 2013, jf. lovforslagets § 7. Det foreslås herefter, at § 53, stk. 1, 3. pkt. affattes på ny, således at bestemmelserne får det indhold, der var tilsigtet.
Det bemærkes i den forbindelse, at § 53, stk. 4, som der henvises til i § 53, stk. 1, 3. pkt., ikke ved fremsættelsen af nærværende lovforslag er trådt i kraft endnu.
Bestemmelsen træder i kraft på samme tidspunkt som dette lovforslag, dvs. den 1. januar 2014, jf. lovforslagets § 8, stk. 1.
 De hidtil gældende bemærkninger til § 53, stk. 1, vil fortsat være gældende, jf. specielle bemærkninger til § 53, stk. 1: Folketingstidende A, 2008-9, side 5420 med ovenstående tilføjelser.
Til nr. 5 Efter den gældende bestemmelse i selskabslovens § 100, stk. 6, skal dokumenter, der er udarbejdet til generalforsamlingens brug i forbindelse med eller efter generalforsamlingen udarbejdes på dansk, jf. dog stk. 7 og 8. Det fremgår af stk. 7 og 8, at generalforsamlingen kan træffe beslutning om, at der kan anvendes andre sprog ved udarbejdelsen af dokumenter til brug for generalforsamlingen.
Beslutning herom vil kræve enten simpelt flertal, jf. stk. 7 eller 9/10 flertal, jf. stk. 8.
Det foreslås, at det i § 100, stk. 6, præciseres, at der er tale om dokumenter, som er udarbejdet til generalforsamlingens interne brug.
Det vil sige, at blandt andet årsrapporter ikke er omfattet af bestemmelsen, da årsrapporter efter godkendelsen på generalforsamlingen indsendes til Erhvervsstyrelsen med henblik på offentliggørelse.
Til nr. 6 Der foreslås at indsætte en § 100 a, så generalforsamlingen i et kapitalselskab med simpelt flertal kan træffe beslutning om, at årsrapporten skal aflægges på engelsk.
Der skal desuden optages en bestemmelse i selskabets vedtægter om generalforsamlingens beslutning.
Det første år, virksomheden vælger at aflægge årsrapport udelukkende på engelsk, skal dette senest besluttes på den ordinære generalforsamling, hvor årsrapporten efterfølgende godkendes.
Virksomheden behøver således ikke afvente, at vedtægterne ændres, før virksomheden første gang aflægger årsrapport på engelsk.
Når årsrapporten første gang skal aflægges på engelsk, kan dette ske ved, at der optages et punkt på dagsordenen om sprog i årsrapporten, der skal behandles, inden punktet om årsrapportens godkendelse kan behandles.
I tilfælde af, at generalforsamlingen forkaster forslaget om fremover at aflægge årsrapport udelukkende på engelsk, må den ordinære generalforsamling afbrydes.
Herefter må der udarbejdes en årsrapport på dansk.
Generalforsamlingen kan herefter genoptages og godkende den årsrapport, der er udarbejdet på dansk.
Den fortsatte generalforsamling skal indkaldes efter de normale indkaldelsesfrister, ligesom den nye årsrapport inden generalforsamlingen skal gøres tilgængelig for kapitalejerne efter de almindelige regler herom.
 Generalforsamlingen kan til hver en tid beslutte, at årsrapporten atter kun skal aflægges på dansk.
Det er ikke et krav, at generalforsamlingen samtidig vedtager, at alle dokumenter til brug på eller efter generalforsamlingen udarbejdes udelukkende på engelsk.
Generalforsamlingen kan således godt træffe beslutning om, at det alene er årsrapporten, der aflægges på engelsk, mens de resterende dokumenter til brug under eller efter generalforsamlingen fortsat udarbejdes på dansk.
Overgangen til aflæggelse af årsrapport på engelsk skal ske senest i forbindelse med godkendelse af årsrapporten.
En beslutning om, at årsrapporten udarbejdes på engelsk, vil også omfatte delårsrapporter.
Der kan således ikke aflægges delårsrapport på engelsk, før generalforsamlingen har vedtaget, at årsrapporten skal aflægges udelukkende på engelsk.
Det vil imidlertid ikke være et krav, at der er aflagt en hel årsrapport udelukkende på engelsk, inden engelsk kan anvendes i en delårsrapport, men generalforsamlingen vil skulle have truffet beslutning herom.
 Der er ikke noget til hinder for, at det allerede i forbindelse med stiftelsen besluttes, at årsrapporten for selskabet aflægges udelukkende på engelsk.
 Det er en naturlig følge af generalforsamlingens beslutning om, at årsrapporten skal aflægges på engelsk, at udkastet til årsrapporten, der forelægges ledelsen til godkendelse ligeledes er på engelsk, og et medlem af virksomhedens øverste ledelsesorgan vil således ikke kunne kræve, at årsrapporten oversættes til dansk i forbindelse med det øverste ledelsesorgans godkendelse af årsrapporten, der er udarbejdet udelukkende på engelsk.
Til nr. 7 Lov nr. 1383 af 23. december 2012 indførte regler om den kønsmæssige sammensætning af ledelsen og for afrapportering herom.
Forpligtelserne blev indsat ved nye bestemmelser i selskabsloven, lov om visse erhvervsdrivende virksomheder, lov om erhvervsdrivende fonde, årsregnskabsloven, lov om finansiel virksomhed, lov om betalingstjenester og elektroniske penge, lov om investeringsforeninger m.v., og lov om værdipapirhandel.
Reglerne medfører, at de største virksomheder i Danmark pr. 1. april 2013 er forpligtede til at opstille et måltal for andelen af det underrepræsenterede køn i det øverste ledelsesorgan.
For en definition af det øverste ledelsesorgan henvises til selskabslovens § 5, nr. 5. Virksomhederne skal endvidere udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Det centrale ledelsesorgan, jf. selskabslovens § 5, nr. 4, har ansvaret for denne politik.
 Virksomhederne skal årligt  i sin årsrapport  afrapportere om måltal samt opfyldelsen heraf og for sin politik.
Der henvises i det hele til de gældende lovbemærkninger, jf.
Folketingstidende A, 2012-2013, L 17.
Ved udarbejdelsen af reglerne var det tiltænkt, at de nye regler skulle omfatte de samme virksomheder, der siden 2009 har været forpligtede til at aflægge en redegørelse for samfundsansvar efter årsregnskabslovens § 99 a, som udgør ca. 1.100 virksomheder.
Det fremgår ikke klart af den gældende lovtekst, at modervirksomheder  der isoleret set er små  for store koncerner omfattes af de nye regler, hvorfor der foretages en præcisering i selskabsloven og lov om visse erhvervsdrivende virksomheder samt en række love på det finansielle område.
Med henblik på at præcisere, at små moderselskaber for store koncerner er omfattet af reglerne om den kønsmæssige sammensætning, foreslås det at indsætte et nyt stk. 3 i selskabslovens § 139 a, hvorefter moderselskaber, der udarbejder koncernregnskab, skal anvende beregningsreglerne i § 139 a, stk. 2, på koncernniveau.
Moderselskaber, der selvstændigt set er små, men som er modervirksomhed for en stor koncern, omfattes således af forpligtelsen til at opstille et måltal for andelen af det underrepræsenterede køn i det øverste ledelsesorgan og udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Endvidere omfattes de af forpligtelsen til årligt at afrapportere om måltal og politikker i sin årsrapport, jf. § 99 b, i årsregnskabsloven, hvorefter der i ledelsesberetningen skal redegøres for det fastsatte måltal for det øverste ledelsesorgan samt for opfyldelsen heraf.
Endvidere skal der redegøres for de politikker, som ledelsen har vedtaget for at øge andelen af det underrepræsenterede køn i virksomhedens øvrige ledelse.
Til nr. 8 Selskabslovens § 272, stk. 1, fastslår hvilke oplysninger, der skal angives i en fusionsplan i forbindelse med en grænseoverskridende fusion.
 Bestemmelsen i § 272, stk. 1, nr. 13, omhandler både vurderingen af aktiver og forpligtelser, der overføres til det fortsættende kapitalselskab samt oplysning om datoerne for de fusionerende kapitalselskabers regnskaber, som har været anvendt som grundlag for betingelserne for den grænseoverskridende fusion.
 Tilsvarende bestemmelse findes i lovens § 292, stk. 1, nr. 14 og 15, for grænseoverskridende spaltning og er således opdelt.
 Det findes derfor hensigtsmæssigt, at bestemmelsen i § 272, stk. 1, nr. 13, og § 292, stk. 1, nr. 14 og 15, fremstår på samme måde, hvorfor det foreslås, at § 272, stk. 1, nr. 13, ændres til et nyt nr. 13 og 14.
Af lovtekniske årsager ophæves bestemmelsen i § 1, nr. 142 i lov nr. 616 af 12. juni 2013, og bestemmelsen foreslås affattet på ny.
Der er alene tale om en redaktionel ændring.
Forslaget indebærer således ikke materielle ændringer.
 De hidtil gældende bemærkninger til § 272, stk. 1: Folketingstidende A, 2008-09, side 5588 f. og Folketingstidende A, 2012-13, L 152, side 82, vil fortsat være gældende med ovenstående tilføjelser.
Til nr. 9 Selskabslovens § 290 fastslår hvilke bestemmelser, der finder anvendelse ved en lodret grænseoverskridende fusion mellem et moderselskab og dets helejede datterselskab, hvilket bl.a. drejer sig om lovens § 272, stk. 1, nr. 1, 4 og 6-12 og stk. 2.
Med lov nr. 616 af 12. juni 2013 blev § 272, stk. 1, ændret i overensstemmelse med de tilsvarende krav til en fusionsplan ved en national fusion.
Bestemmelsen anfører, hvilke oplysninger en fusionsplan ved en grænseoverskridende fusion skal indeholde.
 Ved en fejl blev selskabslovens § 290, 2. pkt., der angiver de bestemmelser, der finder anvendelse på en lodret grænseoverskridende fusion, ikke rettet i overensstemmelse med ændringen af § 272, stk. 1.
Den foreslåede ændring af § 290, 2. pkt., er således en konsekvens af, at § 272, stk. 1, er blevet ændret, hvorfor den angivne nummerering ikke længere er korrekt.
Der er alene tale om en redaktionel ændring.
Forslaget indebærer således ikke materielle ændringer.
 De hidtil gældende bemærkninger til § 290, jf. specielle bemærkninger til § 290: Folketingstidende A, 2008-09, side 5599 og Folketingstidende A, 2010-11, L 55, side 28 f, vil fortsat være gældende.
Til nr. 10 Selskabslovens § 310 fastslår hvilke bestemmelser, der finder anvendelse ved en lodret grænseoverskridende spaltning.
Med lov nr. 616 af 12. juni 2013 blev selskabslovens § 292, stk. 1, ændret i overensstemmelse med de tilsvarende krav til en spaltningsplan ved en national spaltning.
Bestemmelsen anfører, hvilke oplysninger en spaltningsplan ved en grænseoverskridende spaltning skal indeholde.
 Ved en fejl blev selskabslovens § 310, 2. pkt., der angiver de bestemmelser, der finder anvendelse på en lodret grænseoverskridende spaltning ikke rettet i overensstemmelse med ændringen af § 292, stk. 1.
Den foreslåede ændring af § 310, 2. pkt., er således en konsekvens af, at § 292, stk. 1, er blevet ændret, hvorfor den angivne nummerering ikke længere er korrekt.
Der er alene tale om en redaktionel ændring.
Forslaget indebærer således ikke materielle ændringer.
 De hidtil gældende bemærkninger til § 310, jf. specielle bemærkninger til § 310: Folketingstidende A, 2008-09, side 5611 f. , vil fortsat være gældende.
Til § 3 Til nr. 1 Lov nr. 1383 af 23. december 2012 indførte regler om den kønsmæssige sammensætning af ledelsen og for afrapportering herom.
Forpligtelserne blev indsat ved nye bestemmelser i selskabsloven, lov om visse erhvervsdrivende virksomheder, lov om erhvervsdrivende fonde, årsregnskabsloven, lov om finansiel virksomhed, lov om betalingstjenester og elektroniske penge, lov om investeringsforeninger m.v., og lov om værdipapirhandel.
Der henvises i det hele til lovbemærkningerne, jf.
Folketingstidende A, 2012-13, L 17.
Det fremgår ikke tilstrækkeligt klart i den gældende lovtekst, at modervirksomheder  der selvstændigt set er små  for store koncerner omfattes af reglerne om måltal og politikker.
Med henblik på at præcisere, at dette er tilfældet, foreslås det at indsætte et nyt stk. 3 i § 18 a, i lov om visse erhvervsdrivende virksomheder, hvorefter modervirksomheder, der udarbejder koncernregnskab, skal anvende beregningsreglerne i § 18 a, stk. 2, på koncernniveau.
Modervirksomheder, der isoleret set er små, men som er modervirksomhed for en stor koncern, omfattes således af forpligtelsen til at opstille et måltal for andelen af det underrepræsenterede køn i det øverste ledelsesorgan og udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Endvidere omfattes de af forpligtelsen til årligt at afrapportere om måltal og politikker i sin årsrapport, jf. årsregnskabslovens § 99 b, hvorefter der i ledelsesberetningen skal redegøres for det fastsatte måltal for det øverste ledelsesorgan samt for opfyldelsen heraf.
Endvidere skal der redegøres for de politikker, som ledelsen har vedtaget for at øge andelen af det underrepræsenterede køn i virksomhedens øvrige ledelse.
 Der henvises i øvrigt til bemærkningerne til lovforslagets § 2, nr. 7.
Til § 4 Til nr. 1 Dansk Skibskredit A/S udgår af opremsningen af hvilke virksomheder, der er omfattet af bestemmelsen.
Dansk Skibskredit A/S vil dog stadig være omfattet af bestemmelsen, da det fremgår af § 7 i bekendtgørelse nr. 1513 om et skibsfinansieringsinstitut, at §§ 64-80, og dermed reglen i § 79 a om den kønsmæssige sammensætning af ledelsen i lov om finansiel virksomhed finder tilsvarende anvendelse på Dansk Skibskredit A/S.
Til nr. 2 Det foreslåede nr. 3 indeholder et krav om, at opgørelsen af balancesummen i stk. 1 skal foretages på koncernniveau.
Dette nye krav skal der tages højde for i forhold til at udarbejdelse af en politik for at øge andelen af det underrepræsenterede køn i virksomhedens øvrige ledelseslag.
Der er således tale om en konsekvensændring som følge af, at der indsættes et nyt stk. 2 i bestemmelsen.
Til nr. 3 Forslaget præciserer kravet i § 79 a, stk. 1, i lov om finansiel virksomhed, således som den blev indsat ved lov nr. 1383 af 23. december 2012 om indførelse af måltal og politikker for den kønsmæssige sammensætning i bl.a. bestyrelser i finansielle virksomheder m.v.
Loven trådte i kraft den 1. april 2013. Efter § 79 a, stk. 1, i lov om finansiel virksomhed skal finansielle virksomheder, som har værdipapirer optaget til handel på et reguleret marked i et EU/EØS-land, eller som har en balancesum på 500 mio. kr. eller derover i to på hinanden følgende regnskabsår, opstille måltal for andelen af det underrepræsenterede køn i bestyrelsen, og skal udarbejde en politik for at øge andelen af det underrepræsenterede køn i virksomhedens øvrige ledelsesniveauer.
I finansielle virksomheder omfattet af lov om finansiel virksomhed er det øverste ledelsesorgan altid en bestyrelse.
Der henvises i det hele til lovbemærkningerne, jf.
Folketingstidende A, 2012-13, L 17.
Det fremgår ikke klart af den gældende lovtekst, at moderselskaber  der selvstændigt set er små  for store koncerner omfattes af reglerne om måltal og politikker.
Med henblik på at præcisere, at dette er tilfældet, foreslås det at indsætte et nyt stk. 2 i § 79 a, i lov om finansiel virksomhed, hvorefter moderselskaber, der udarbejder koncernregnskab, skal anvende beregningsreglerne i § 79 a, stk. 1, på koncernniveau.
Modervirksomheder, der isoleret set er små, men som er modervirksomhed for en stor koncern, omfattes således af forpligtelsen til at opstille et måltal for andelen af det underrepræsenterede køn i det øverste ledelsesorgan og udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Til nr. 4 Forslaget indebærer, at den foreslåede nye § 100 a i selskabsloven, jf. lovforslagets § 2, nr. 6, finder tilsvarende anvendelse på sparekasser, dvs. at sparekassers repræsentantskaber med simpelt flertal kan beslutte, at årsrapporten udarbejdes og aflægges på engelsk, og at beslutning herom skal indføjes i vedtægterne, jf. bemærkningerne til § 2, nr. 6.
Til nr. 5 Forslaget indebærer, at den foreslåede nye § 100 a i selskabsloven, jf. lovforslagets § 2, nr. 6, finder tilsvarende anvendelse på andelskasser, dvs. at andelskassers generalforsamling med simpelt flertal kan beslutte, at årsrapporten udarbejdes og aflægges på engelsk, og at beslutning herom skal indføjes i vedtægterne, jf. bemærkningerne til § 2, nr. 6.
Til nr. 6 Forslaget indebærer, at den foreslåede nye § 100 a i selskabsloven, jf. lovforslagets § 2, nr. 6, finder tilsvarende anvendelse på gensidige forsikringsselskaber, dvs. at gensidige forsikringsselskabers generalforsamling med simpelt flertal kan beslutte, at årsrapporten udarbejdes og aflægges på engelsk, og at beslutning herom skal indføjes i vedtægterne, jf. bemærkningerne til § 2, nr. 6. I henhold til § 116, stk. 1, i lov om finansiel virksomhed vil ændringen også omfatte tværgående pensionskasser.
Til § 5 Til nr. 1 Lovforslagets § 5, nr. 2 indeholder et krav om, at opgørelsen af balancesummen i stk. 1 skal foretages på koncernniveau.
Dette nye krav skal der tages højde for i forhold til at udarbejdelse af en politik for at øge andelen af det underrepræsenterede køn i virksomhedens øvrige ledelseslag.
Der er således tale om en konsekvensændring som følge af, at der indsættes et nyt stk. 2 i bestemmelsen.
Til nr. 2 Forslaget præciserer § 19 a, stk. 1, i lov om betalingstjenester og elektroniske penge, således som den blev indsat ved lov nr. 1383 af 23. december 2012 om indførelse af måltal og politikker for den kønsmæssige sammensætning i bl.a. bestyrelser i finansielle virksomheder m.v.
Loven trådte i kraft den 1. april 2013. Efter § 19 a, stk. 1, i lov om betalingstjenester og elektroniske penge skal betalingsinstitutter, som har værdipapirer optaget til handel på et reguleret marked i et EU/EØS-land, eller som har en balancesum på 500 mio. kr. eller derover i to på hinanden følgende regnskabsår, opstille måltal for andelen af det underrepræsenterede køn i bestyrelsen, og skal udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Det fremgår ikke klart af den gældende lovtekst, at modervirksomheder  der selvstændigt set er små  for store koncerner omfattes af reglerne om måltal og politikker.
Med henblik på at præcisere, at dette er tilfældet, foreslås det at indsætte et nyt stk. 2 i § 19 a, i lov om betalingstjenester og elektroniske penge, hvorefter moderselskaber, der udarbejder koncernregnskab, skal anvende beregningsreglerne i § 19 a, stk. 1, på koncernniveau.
Moderselskaber der isoleret set er små, men som er modervirksomhed for en stor koncern, omfattes således af forpligtelsen til at opstille et måltal for andelen af det underrepræsenterede køn i det øverste ledelsesorgan og udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Til § 6 Til nr. 1 Lovforslagets § 6, nr. 2 indeholder et krav om, at opgørelsen af balancesummen i stk. 1 skal foretages på koncernniveau.
Dette nye krav skal der tages højde for i forhold til at udarbejdelse af en politik for at øge andelen af det underrepræsenterede køn i virksomhedens øvrige ledelseslag.
Der er således tale om en konsekvensændring som følge af, at der indsættes nyt stk. 2 i bestemmelsen.
Til nr. 2 Forslaget supplerer § 12 f, stk. 1, i lov om værdipapirhandel, således som den blev indsat ved lov nr. 1383 af 23. december 2012 om indførelse af måltal og politikker for den kønsmæssige sammensætning i bl.a. bestyrelser i finansielle virksomheder m.v.
Loven trådte i kraft den 1. april 2013. Efter § 12 f, stk. 1 i lov om værdipapirhandel skal operatører af regulerede markeder, clearingcentraler og værdipapircentraler, som har værdipapirer optaget til handel på et reguleret marked i et EU/EØS-land, eller som har en balancesum på 500 mio. kr. eller derover i to på hinanden følgende regnskabsår, opstille måltal for andelen af det underrepræsenterede køn i bestyrelsen, og skal udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Det fremgår ikke klart af den gældende lovtekst, at modervirksomheder  der selvstændigt set er små  for store koncerner omfattes af reglerne om måltal og politikker.
Med henblik på at præcisere, at dette er tilfældet, foreslås det at indsætte et nyt stk. 2 i § 12 f, i lov om værdipapirhandel, hvorefter modervirksomheder, der udarbejder koncernregnskab, skal anvende beregningsreglerne i § 12 f, stk. 1, på koncernniveau.
Modervirksomheder, der isoleret set er små, men som er modervirksomhed for en stor koncern, omfattes således af forpligtelsen til at opstille et måltal for andelen af det underrepræsenterede køn i det øverste ledelsesorgan og udarbejde en politik for at øge andelen af det underrepræsenterede køn i virksomhedens øvrige ledelsesniveauer.
Til § 7 Til nr. 1 Af lovtekniske årsager ophæves de nævnte bestemmelser, der blev ændret ved lov nr. 616 af 12. juni 2013. Bestemmelserne affattes på ny i lovforslagets § 2, nr. 1, 2, 4 og 8.
Til § 8 Til nr. 1 Det foreslås i stk. 1, at loven træder i kraft den 1. januar 2014.
Virksomhederne vil herefter kunne anvende muligheden for at aflægge årsrapport udelukkende på engelsk ved den førstkommende ordinære generalforsamling efter lovens ikrafttræden.
Det er således ikke balancedatoen, der er afgørende, men alene at generalforsamlingens afholdelse foregår efter lovens ikrafttræden.
 Det foreslås i stk. 2, at erhvervs- og vækstministeren fastsætter tidspunktet for ikrafttræden af lovforslagets § 2, nr. 2. Som følge heraf vil den forslåede affattelse af § 33, stk. 1, jf. lovforslagets § 2, nr. 1, træde i kraft den 1. januar 2014.
 Der vil blive udarbejdet en bekendtgørelse, der sætter muligheden for anpartsselskaber til at foretage delvis indbetaling af overkurs i kraft.
 Der henvises i det hele til bemærkningerne til lovforslagets § 2, nr. 2.
Til § 9 Den foreslåede § 8 angiver lovforslagets territoriale gyldighedsområde, der som udgangspunkt ikke omfatter Grønland og Færøerne.
 Det foreslås i stk. 2, at lovens §§ 4-6 ved kongelig anordning helt eller delvist kan sættes i kraft for Færøerne med de ændringer, som de færøske forhold tilsiger.
 Loven kan efter det foreslåede stk. 3 sættes helt eller delvist i kraft på Grønland ved kongelig anordning med de ændringer, som de grønlandske forhold tilsiger.
