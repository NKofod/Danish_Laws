Nr BSF 119 Forslag til folketingsbeslutning om frit valg af børnepasning Fremsat af Erik Larsen (V) Else Winther Andersen (V) Flemming Oppfeldt (V)  

 Lars Løkke Rasmussen (V) den 28. marts 1996 Folketinget opfordrer regeringen til at fremsætte lovforslag om frit valg af børnepasning til børn i alderen 1/2 til ca. 5 år, dvs.
 indtil børnehaveklassen.
Den enkelte kommune skal forpligtes til at udbetale 85 pct. af sin  

 nettoudgift (eksklusiv forældrebetaling) ved en børnehaveplads til de  

 forældre, der passer deres børn selv eller bruger privat pasning.
Beløbet  

 skal være skattefrit.
For børn i alderen 1/2 til 2 år kan kommunen i stedet  

 beslutte at yde 85 pct. af sin nettoudgift ved en vuggestue eller  

 dagplejeplads.
Bemærkninger til forslaget  Beslutningsforslagets formål er at  

 opnå en større grad af ligestilling mellem privat og offentlig pasning.  

 Forældrene skal frit kunne vælge mellem forskellige pasningsformer.
Derfor  

 skal det også til enhver tid være muligt for forældre at vælge at flytte  

 deres børn fra privat til offentlig pasning eller omvendt.
 Beslutningsforslaget vil opfylde et behov hos en stor gruppe forældre og  

 børn, der kunne være interesseret i en anden form for pasning af børn end  

 den, som det offentlige i dag kan tilbyde.
 Det fremgår af Finansministeriets Budgetredegørelse 1995, at en stor  

 gruppe forældre med børn i offentligt dagtilbud (34 pct.) er interesseret i  

 alternative, billige tilbud, som kræver egen eller pårørendes  

 tilstedeværelse.
BUPL har også undersøgt interessen hos forældrene for frit valg.
Af  

 undersøgelsen »Børnefamiliernes holdninger til familiepolitik« fra  

 oktober 1994 fremgår det, at 49 pct. af forældrene ønsker frit valg af  

 børnepasning.
Forslagsstillerne ønsker at sikre en mangfoldighed af pasningstilbud og  

 konkurrence mellem forskellige typer pasningstilbud.
Dermed kan man forbedre  

 servicen for borgerne.
 Forslagsstillerne forestiller sig, at forældrene i praksis vil kunne vælge  

 mellem f.eks. følgende realistiske muligheder:
- kommunal vuggestue, børnehave og dagpleje - at passe børnene selv - at gå sammen med andre forældre i en frivillig børnepasningsordning i  

 lokalområdet - at ansætte en »ung i huset« - en egentlig privat børnehave.
Frit valg af børnepasning efter den foreslåede model vil på mange måder  

 svare til den ordning, der i dag gælder på friskoleområdet.
Når der er  

 mulighed for frit valg på skoleområdet, er der ingen argumenter for at hindre  

 det frie valg på børnepasningsområdet.
Det offentlige har påtaget sig  

 ansvaret for at finansiere størstedelen af udgifterne ved børnepasning, og  

 man bestræber sig på alle måder på at give forældrene en pasningsgaranti for  

 deres børn.
Med det udgangspunkt foreslår forslagsstillerne, at det  

 offentlige åbner for en mere fleksibel anvendelse af de ressourcer, der under  

 alle omstændigheder må forudsættes afsat til børnepasning.
Selv om det  

 offentlige har påtaget sig at finansiere størstedelen af børnepasningen, er  

 det ikke rimeligt, at det offentlige også skal bestemme, hvordan pasningen  

 skal indrettes.
De 85 pct. af nettoudgiften til en børnehaveplads svarer i gennemsnit til  

 ca. 26.350 kr. om året.
De 85 pct. af nettoudgiften til en vuggestueplads  

 svarer i gennemsnit til ca. 52.700 kr. om året.
Beløbet skal beregnes i  

 forhold til den enkelte kommunes faktiske udgifter til henholdsvis en  

 børnehaveplads og vuggestueplads, således at beløbet kan variere fra kommune  

 til kommune.
Man skal maksimalt kunne modtage tilskud for tre børn.
Ønsker man at modtage beløbet og samtidig stå til rådighed for  

 arbejdsmarkedet (som bistandsmodtager eller dagpengemodtager), skal barnet  

 passes af andre.
Udbetaling af penge til børnepasning skal ikke i sig selv  

 tilskynde forældrene til at forlade arbejdsmarkedet.
Modtagere af  

 børnepasningsorlov skal ikke kunne modtage tilskuddet.
Den foreslåede ordning vil derfor i nogen grad »tage presset« af  

 de offentlige tilbud.
Det vil have den gavnlige bivirkning, at der bliver  

 mere plads til de børn, der fortsat passes i offenltigt regi, og medvirke til  

 nedbringelse af ventelisterne.
Samtidig vil ordningen gøre det muligt for kommunerne at udbygge  

 børnepasningen uden nødvendigvis at binde sig til større nybyggeri af  

 offentlige institutioner.
Selv om der generelt er stort behov for  

 børnepasning i dag - og også vil være det i de kommende år - vil børnetallet  

 sandsynligvis falde i enkelte kommuner.
Disse kommuner vil få større  

 fleksibilitet.
Forslagsstillerne vurderer, at merudgifterne til børnepasning i medfør af  

 dette forslag til en vis grad vil blive modsvaret af, at en del forældre vil  

 vælge denne ordning frem for børnepasningsorlov.
Samtidig vil det være muligt  

 at undgå en del offenltige merudgifter til f.eks. byggeri af nye  

 institutioner.
Beslutningsforslagets finansiering må ikke - efter  

 forslagsstillernes opfattelse - forringe vilkårene for de forældre, som  

 ønsker at gøre brug af de offentlige pasningstilbud.
