Nr BTL 254 Betænkning over Forslag til lov om ændring af lov om ændring af lov om  

 arbejdsformidling og arbejdsløshedsforsikring m.v. (Overgangsordning)   

 Nr L 254 1991-92, 1. samling Afgivet af Arbejdsmarkedsudvalget Afgivet: 19920429 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse uændret .
 Et mindretal inden for flertallet (Socialdemokratiets medlemmer af  

 udvalget) kan støtte lovforslaget som fremsat af ministeren under  

 forudsætning af, at ministeren nu efterlever 17. maj-aftalen og fremsætter et  

 lovforslag om en forsikrings-/fondsordning, som, hvis det viser sig teknisk  

 og politisk muligt, kan træde i kraft senest den 1. januar 1993. Hermed vil  

 de 2 x 60 mio. kr., som er afsat til en fond eller forsikringsordning, kunne  

 blive brugt til opbygning af en sådan ordning, som kan sikre de risikofyldte  

 arbejdsområder for de økonomiske konsekvenser af arbejdsgiverbetalte dage  

 (G-dage).
 Et mindretal (Socialistisk Folkepartis medlem af udvalget) vil ved  

 3. behandling hverken stemme for eller imod lovforslaget og beklager, at der  

 ikke har kunnet findes en ordning på problemet med arbejdsgiverbetaling af  

 ledighedsdage.
Som følge heraf må der så ske en forlængelse af den tidligere lov.
Dette  

 har SF intet imod, da andet jo er uladsiggørligt i øjeblikket.
 Det her foreslåede indebærer imidlertid, at arbejdsgiverne kan disponere  

 over de 30 mio. kr., der var afsat til en anden løsning.
 Det havde efter SF's mening været på sin plads, at arbejdsgiverne selv  

 måtte betale for deres vægring mod at finde en løsning.
 Derfor kan SF ikke medvirke til gennemførelse af lovforslaget.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, idet mindretallet  

 finder det uforståeligt, at forligspartierne ikke som aftalt har sørget for  

 at få den nuværende overgangsordning erstattet af en forsikrings- eller  

 fondsordning fra 1. juli 1992.
 De 30 mio. kr., som staten har afsat i 1992 til delvis dækning af  

 arbejdsgivernes udgifter ved første ledighedsdag, kommer nu ikke  

 arbejdsgiverne til gode, hvilket Fremskridtspartiet stærkt beklager.
 Fremskridtspartiet finder, at forligspartierne forlængst burde have  

 gennemført den aftalte lovgivning på dette område, og kan ikke medvirke ved  

 en lovgivning, hvor der er usikkerhed om arbejdsgivernes økonomiske  

 situation.
