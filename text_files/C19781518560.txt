(Til fremstillere og importører af  

 farmaceutiske specialiteter samt til apoteker) Denne vejledning angår farmaceutiske specialiteter, der er registreret  

 (markedsføringstilladt) i Danmark såvel som i et andet EF-medlemsland og  

 importeres til Danmark fra dette andet EF-medlemsland af en anden importør  

 end den af den oprindelige registreringsindehaver (specialitetsfremstiller)  

 autoriserede.
 Problemer, der rejser sig omkring en sådan »parallelimport«, er  

 behandlet bl.a. i en af De europæiske Fællesskabers domstol den 20. maj 1976  

 truffet præjudiciel afgørelse vedrørende fortolkningen af EØF-traktaten, især  

 dennes artikel 36.
Denne afgørelse gav anledning til, at sundhedsstyrelsen den 28. januar  

 1977 udsendte en meddelelse om, hvorledes problemerne omkring  

 »parallelimport« agtedes løst her i landet.
Meddelelsen angik i det  

 væsentligste forhold vedrørende registreringsproceduren.
 Da indenrigsministeriet imidlertid nu, henholdsvis i august 1977 og i  

 marts 1978, har truffet to afgørelser vedrørende parallelimport, der på et  

 enkelt punkt (navnespørgsmålet) nødvendiggør ændring af sundhedsstyrelsens  

 meddelelse og på et andet punkt mere detaljeret udbygger meddelelsen, har  

 sundhedsstyrelsen fundet det rigtigst at udsende nærværende ajourførte  

 vejledning og samtidig udbygge den på visse punkter.
En parallelimporteret farmaceutisk specialitet, der ønskes markedsført her  

 i Danmark af en anden end den, der som den oprindelige  

 specialitetsfremstillers repræsentant har opnået specialitetsregistrering, og  

 som ved emballering, etikettering eller på anden måde afviger fra den  

 allerede registrerede, skal søges registreret i overensstemmelse med reglerne  

 i lægemiddellovens kapitel 4. Dette indebærer i princippet, at den ny  

 registreringsansøger skal tilvejebringe og sammen med ansøgningen til  

 sundhedsstyrelsen indsende de oplysninger og den dokumentation, som er nævnt  

 i lægemiddellovens §§ 14 og 15. I konsekvens af den citerede dom vil det  

 imidlertid ikke blive krævet, at ansøgeren præsterer sådanne oplysninger og  

 dokumentation, som det er umuligt for ham at tilvejebringe, og som  

 sundhedsstyrelsen allerede måtte være i besiddelse af eller kan skaffe sig,  

 eventuelt via et samarbejde med sundhedsmyndighederne i det pågældende andet  

 EF-medlemsland.
Man skal herved især henlede opmærksomheden på følgende:
 Der skal tilvejebringes dokumentation for, at det udgangsmateriale (den  

 specialitet), parallelimportøren ønsker at benytte, er identisk med  

 materialet i den allerede registrerede specialitet på det tilsvarende stadium  

 i dennes fremstillingsproces.
 Der skal tilvejebringes nærmere beskrivelse af den del af  

 fremstillingsprocessen (emballeringen, etiketteringen m.v.) som er afvigende  

 fra det, der foregår med hensyn til den allerede registrerede specialitet,  

 uanset om den pågældende proces foregår her i landet eller i et andet land.
 Den del af fremstillingsprocessen, der eventuelt foregår her i landet må  

 iøvrigt kun foregå i en virksomhed, der har tilladelse hertil i henhold til  

 lægemiddellovens § 8.
 Der skal endvidere tilvejebringes tilfredsstillende oplysninger om,  

 hvorledes det sikres, at produktet kan tilbagetrækkes fra alle handelsled i  

 tilfælde af indtrufne fejl under fremstillingen eller af anden årsag, jfr.  

 lægemiddellovens § 19.
 For ansøgning om optagelse af en parallelimporteret specialitet i  

 specialitetsregistret betales afgift som nævnt i bekendtgørelse nr. 96 af 17.  

 marts 1978 om afgifter for lægemidler og lægemiddelvirksomheder § 1.
 Specialiteten vil - når registreringsbetingelserne er opfyldt - blive  

 registreret under det af ansøgeren valgte navn, såfremt sundhedsstyrelsen kan  

 godkende dette.
Om de krav, sundhedsstyrelsen kan stille i denne forbindelse, har  

 indenrigsministeriet udtalt, at der ikke generelt kan stilles krav om et nyt  

 navn til parallelimporterede specialiteter, men at spørgsmålet om benævnelse  

 af sådanne må løses konkret i forbindelse med registreringen.
Der må heri  

 indgå en bedømmelse af, om de sikkerhedsmæssige hensyn er så tungtvejende, at  

 der bør stilles krav om nyt navn, og om et sådant krav i det enkelte tilfælde  

 er det mindst restriktive, når den fri bevægelighed af varen indenfor EF skal  

 sikres.
Ministeriet har i denne forbindelse i en sag, der drejede sig om  

 parallelimport af et præparat indkøbt i et andet EF-medlemsland i præparatets  

 originalemballage (vakuumpakkede blikæsker) udtalt, at de sikkerhedsmæssige  

 hensyn i dette tilfælde ikke i tilstrækkelig grad kunne begrunde et krav om,  

 at præparatet skulle markedsføres under et andet navn end det oprindelige  

 præparat.
Den anden af de forannævnte to sager, der har været forelagt  

 indenrigsministeriet, drejede sig om nogle tabletpræparater, der skulle  

 indkøbes i store pakninger i et andet EF-medlemsland, hvor også produktionen  

 fandt sted, og derefter ompakkes og etiketteres i et tredie medlemsland til  

 salg i Danmark.
Ministeriet forudsatte, at det var utvivlsomt, at de  

 parallelimporterede præparater, som det drejede sig om, var identiske med de  

 præparater, som allerede er registreret her i landet, og at processerne med  

 hensyn til pakning og etikettering var tilstrækkelig oplyst overfor  

 sundshedsstyrelsen, og at der skulle kunne opnås tilstrækkelige garantier for  

 identificering i tilfælde af fejl m.v., og man mente under disse  

 forudsætninger heller ikke, at der i disse tilfælde var tilstrækkelige  

 holdepunkter for at kræve nyt navn for de således parallelimporterede  

 specialiteter.
 Sundhedsstyrelsens administration af lægemiddellovens navneregler vil  

 blive tilrettelagt i overensstemmelse med disse afgørelser, idet det  

 bemærkes, at ministeriet udtrykkeligt har udtalt, at afgørelserne er truffet,  

 uden at der er taget hensyn til varemærkelovgivningen eller anden lovgivning,  

 der ikke henhører under indenrigsministeriet.
 Forbrugerpakningerne til den nyregistrerede specialitet skal opfylde de  

 almindelige krav, der stilles hertil, for tiden sundhedsstyrelsens regler af  

 16. december 1977 om forbrugerpakning til farmaceutiske specialiteter,  

 herunder svangerskabsforebyggende midler, der ikke er undtaget fra  

 lægemiddelloven.
 Med hensyn til anmeldelse til sundhedsstyrelsen af den nyregistrerede  

 specialitets pris (lægemiddellovens § 22, stk. 1), optagelse i  

 specialitetstaksten m.v. henvises ligeledes til de almindelige regler herom,  

 for tiden sundhedsstyrelsens cirkulære af 3. marts 1976 vedrørende  

 prisanmeldelser og offentliggørelser i forbindelse med markedsføring af  

 registrerede farmaceutiske specialiteter og sundhedsstyrelsens meddelelse af  

 7. september 1976 vedrørende rettelser og tilføjelser til  

 specialitetstaksten, der tidligere er udsendt til fremstillere og importører  

 af farmaceutiske specialiteter.
 For en registreret parallelimporteret specialitet betales en årlig afgift  

 i henhold til den foran nævnte bekendtgørelses § 2.
 En parallelimporteret specialitet, der er optaget i specialitetsregistret,  

 vil, når den markedsføres, blive optaget i specialitetstaksten på sædvanlig  

 måde ved angivelse af navn, registreringsindehaver, D.sp.nr.,  

 dispenseringsform, pakningsstørrelse, varenummer, tilskudsmærkning, pris,  

 udleveringsregel, deklaration m.v.
Som det fremgår af foranstående, vil et særnavn kunne være navnet på to  

 eller flere registrerede specialiteter, nemlig det originale og det eller de  

 parallelimporterede.
Såfremt en ordination lyder på et sådant navn, vil  

 ordinationen lovligt kunne ekspederes enten med den originale specialitet  

 eller med den parallelimporterede. Ønsker receptudstederen at sikre sig, at  

 en bestemt af disse muligheder vælges, må han foruden specialitetens navn  

 tillige anføre registreringsindehaverens firmanavn eller -mærke.
Lyder  

 ordinationen alene på et særnavn, som er navnet på to eller flere registrede  

 specialiteter, foreligger der således flere muligheder for lovlig ekspedition  

 af recepten, og apoteket bør i sådanne tilfælde anføre på recepten firmanavn  

 eller -mærke eller nummer (V.nr. eller D.sp.nr.) på den specialitet, der er  

 udleveret.
Ved ekspeditionen bør apoteket vælge den for kunden økonomisk mest  

 fordelagtige mulighed.
Såfremt ordinationen derimod er specificeret ved  

 tilføjelse af registreringsindehaverens firmanavn eller -mærke, skal den  

 således angivne specialitet udleveres.
 Denne vejledning træder i stedet for sundhedsstyrelsens meddelelse af 28.  

 januar 1977 om administrationen af lægemiddellovens regler i relation til den  

 såkaldte »parallelimport« af lægemidler.
 P.D.V.
