 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1.  Københavns universitets udbygning gennemføres på  

 de arealer, som universitetet allerede råder over, samt på arealer, der  

 erhverves inden for et område, som begrænses af Jagtvejen, Tagensvej,  

 Haraldsgade og Vermundsgade.
Derudover erhverves der andetsteds i  

 hovedstadsområdet arealer, der er tilstrækkelig store til også at sikre  

 universitetets udbygning på lang sigt.
 Stk. 2.  Der oprettes snarest et universitetscenter ved  

 Roskilde.
 Stk. 3.  Af den ved lov nr. 209 af 31. maj 1968 om  

 universiteternes udbygning fastlagte bevillingsramme på 1250 mill. kr. kan  

 anvendes et beløb på indtil 25 mill. kr. til forberedende arbejder i  

 forbindelse med Roskildecentrets etablering i tiden indtil 1. april 1973.
 Stk. 4.  De økonomiske rammer for Roskildecentrets  

 opbygning fastlægges ved lov.
 § 2.  Der oprettes et universitetscenter i Ålborg, som  

 kan påbegynde uddannelserne senest i 1974-75. Med henblik herpå nedsættes der  

 af undervisningsministeren en planlægningsgruppe, som skal udarbejde forslag  

 til en koordinering og udbygning af videregående uddannelser i Ålborg.
 § 3.  Der oprettes senere et universitetscenter i  

 Ribe-Esbjerg området.
 § 4.  Undervisningsministeren bemyndiges til at  

 iværksætte eller, for så vidt angår ikke statsejede institutioner, tillade,  

 at der iværksættes ekspropriation til bygninger og anlæg for højere  

 uddannelsesinstitutioner efter reglerne i lov om fremgangsmåden ved  

 ekspropriation vedrørende fast ejendom.
 Givet på Amalienborg, den 4. juni 1970.
 Under Vor Kongelige Hånd og Segl.
 FREDERIK R.
 /Helge Larsen.
