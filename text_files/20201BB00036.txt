Fremsat den 20. oktober 2020 af Sikandar Siddique (UFG), Uffe Elbæk (UFG) og Susanne Zimmer (UFG) Forslag til folketingsbeslutning om ret til at bære religiøse symboler i forsvaret, beredskabet og politiet Folketinget pålægger regeringen at tage de nødvendige initiativer, med henblik på at det bliver muligt for de ansatte i forsvaret, beredskabet og politiet at bære religiøse symboler.
Bemærkninger til forslaget I det danske politi, beredskab og forsvar er det ikke tilladt at bære religiøse symboler, såsom tørklæde, turban eller kalot.
Dette vil Frie Grønne have ændret, så ansatte i det danske politi, beredskab og forsvar har friheden til at bære religiøse symboler, såfremt de måtte ønske det.
Det skal sikres, at alle har lige adgang og lige mulighed for at arbejde i politiet, beredskabet og forsvaret.
Der er imidlertid eksempler på, at folk med religiøse symboler ikke kan blive en del af de vigtige samfundsinstitutioner, fordi de ikke må have deres religiøse symboler på i arbejdet.
 For mange mennesker er religiøse symboler, såsom tørklæde, turban eller kalot, en fast del af påklædningen i offentligheden, hvilket vi som samfund bør respektere.
 Det danske samfund er og skal være et mangfoldigt og multikulturelt samfund, hvilket politiet, beredskabet og forsvaret også bør afspejle.
 Ved at tillade religiøse symboler i politiet, beredskabet og forsvaret viser vi, at forskellighed er en helt almindelig og accepteret del af samfundet.
I mange andre lande er det desuden tilladt at bære religiøse symboler i vigtige samfundsorganisationer som politi, beredskab og forsvar, såsom i Norge, Sverige og USA.
Det er lande, som vi gerne sammenligner os med, og det er på tide, at Danmark kommer på omgangshøjde med dem.
Skriftlig fremsættelse Sikandar Siddique (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ret til at bære religiøse symboler i forsvaret, beredskabet og politiet.
(Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
