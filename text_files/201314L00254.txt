Betænkning afgivet af Miljøudvalget den 5. december 2013 Betænkning over Forslag til lov om ændring af lov om miljøbidrag, godtgørelse og skrotningsbidrag i forbindelse med ophugning og skrotning af biler (Forhøjelse af miljøbidrag og ophævelse af reglerne om betaling af skrotningsbidrag) [af miljøministeren (Ida Auken)]:
1. Udvalgsarbejdet Lovforslaget blev fremsat den 3. oktober 2013 og var til 1. behandling den 31. oktober 2013. Lovforslaget blev efter 1. behandling henvist til behandling i Miljøudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 27. juni 2013 dette udkast til udvalget, jf. folketingsåret 2012-13, MIU alm. del  bilag 351. Den 3. oktober 2013 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra De Danske Bilimportører.
Miljøministeren har over for udvalget kommenteret denne.
Deputationer Endvidere har De Danske Bilimportører mundtligt over for udvalget redegjort for sin holdning til lovforslaget.
Spørgsmål Udvalget har stillet 12 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF, EL, LA, KF, IA og Uffe Elbæk (UFG)) indstiller forslaget til vedtagelse.
 Et mindretal i udvalget (V og DF) indstiller forslaget til forkastelse.
Venstres og Dansk Folkepartis medlemmer af udvalget er enige i, at ordningen fortsat skal være selvfinansierende med samme tekniske beregningsmodel som i dag, hvor økonomien set over år skal være i balance og neutral.
Vi ønsker ikke at gøre det dyrere at være dansker eller bilejer.
Vi ønsker derfor ikke at hæve miljøbidraget.
Det aktuelle underskud kan afvikles ved i en periode at sænke skrotningspræmien, indtil underskuddet er væk.
For Det Konservative Folkepartis medlemmer af udvalget har det været afgørende, at den velfungerende ordning med miljømæssig korrekt skrotning af biler fortsætter som en selvfinansierende ordning.
Det er ikke muligt med den struktur, der er i ordningen i dag.
Samtidigt er det os magtpåliggende, at der ikke i fremtiden opbygges et stort overskud, når underskuddet er nedbragt.
KF lægger derfor afgørende vægt på ministerens tilkendegivelse i svar på spørgsmål 13, om at hun vil indkalde partierne til en drøftelse, når der igen er balance i ordningen.
På den baggrund kan Det Konservative Folkeparti støtte lovforslaget.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Per Husted (S) Lone Loklindt (RV) fmd.
Lotte Rod (RV) Karina Lorentzen Dehnhardt (SF) Steen Gade (SF) Per Clausen (EL) Lars Dohn (EL) Sara Olsvig (IA) Uffe Elbæk (UFG) Erling Bonnesen (V) Anne-Mette Winther Christiansen (V) Henrik Høegh (V) Esben Lunde Larsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 31 Bilagsnr.
Titel Oversigt over spørgsmål og svar vedrørende L 31 Bilag 2 Et af udvalgets spørgsmål og ministerens svar herpå Udvalgets spørgsmål og ministerens svar herpå er optrykt efter ønske fra KF.
Spørgsmål nr. 13 Er ministeren indstillet på at invitere partierne bag miljøbidrag og skrotningsgodtgørelse til en drøftelse af eventuelle ændringer, hvis ordningen begynder at generere et overskud? Svar Ja, det er jeg naturligvis indstillet på, idet jeg deler ønsket om at sikre en ordning, hvor der er balance mellem indtægter og udgifter, og hvor der derfor løbende og afhængig af udviklingen i antallet af skrotbiler, skal ske en tilpasning af satserne på ordningen, så der ikke genereres overskud.
Jeg kan i den forbindelse oplyse, at såfremt de foreslåede ændringer af hhv. miljøbidrag og skrotningsgodtgørelse vedtages af Folketinget med ikrafttrædelse af det foreslåede miljøbidrag pr. 1. april 2014, så forventes det, at ordningen herfra løbende vil generere et overskud.
Dette overskud forventes dog først endeligt at have afviklet det eksisterende underskud ved udgangen af 2017, hvor der forventes at være balance på ordningen.
Dette fremgår også af mit svar på spørgsmål 6 og høringsnotatet.
Jeg forstår derfor spørgsmålet sådan, at partierne ønsker at blive inviteret til en drøftelse, når underskuddet på ordningen er ved at være afviklet, hvilket jeg selvfølgelig er indstillet på.
