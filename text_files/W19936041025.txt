 Nægtet aktindsigt til klager, der ikke var part.
(Kirsten Levinsen, Kjelde Mors og Ebbe Christensen) K har i skrivelse af 12. januar 1993 klaget over, at Finanstilsynet ved  

 skrivelse af 7. januar 1993 (j.nr. 6462-0007, F 2222) afslog at give ham  

 nogle nærmere angivne oplysninger.
 Sagens omstændigheder:
I november 1991 fremsatte B AG et indløsningstilbud på aktier i C AG.  

 Klageren, der ejede aktier i C AG, og som var kunde i (banken) A A/S, modtog  

 ved en fejl fra bankens side ikke tilbuddet.
I forbindelse med et senere  

 indløsningstilbud blev klageren i juni 1992 opmærksom på, at han ikke havde  

 modtaget tilbuddet af november 1991. Efter brevveksling med klageren  

 godtgjorde banken klageren det tab, han havde lidt ved ikke at have modtaget  

 indløsningstilbuddet af november 1991. Om årsagen til fejlen oplyste banken i  

 en skrivelse til klageren af 29. juni 1992:
»Vi skrev ikke til Dem i November 1991 p.g.a. en teknisk fejl.
Deres  

 navn burde have stået nederst på vores emissionsliste, men den sidste linie  

 kom ikke med på listen.« Klager henvendte sig derefter til banken for at få oplyst, hvor mange  

 andre aktieejere, der ligesom klageren ikke havde modtaget tilbuddet af  

 november 1991. Klager anførte i den forbindelse, at banken »også bør  

 underrette de af bankens øvrige kunder, som heller ikke fik mulighed for at  

 benytte indløsningstilbuddet af november 91« og holde disse skadesløse.  

 Klager henviser til, at banken i en telefonsamtale har karakteriseret fejlen  

 som en »systemfejl«, hvilket klager opfatter som en fejl i et  

 edb-system, og at det er usandsynligt, at det kun skulle være ham, der ikke  

 var blevet informeret.
 I skrivelse af 7. september 1992 svarede A:
 »I vort brev af 29.6. gjorde vi Dem opmærksom på karakteren af den  

 beklagelige fejl, der gjorde, at De som den eneste af vore kunder med  

 beholdninger i C ikke modtog indløsningstilbuddet i november 1991.
Vi er selvsagt ikke berettiget til at udlevere fortrolige kundeoplysninger  

 til andre kunder: men såfremt Finanstilsynet måtte have interesse i sagen vil  

 dokumentation for ovennævnte naturligvis blive forelagt.« Klager henvendte sig derefter til Finanstilsynet og bad tilsynet om at få  

 dokumenteret, »at alle ejere af C-aktier nu har modtaget  

 indløsningstilbuddet af november 91 fra B.« Klager bad Finanstilsynet om  

 at gennemgå bankens dokumentation herfor og at give ham en tilbagemelding om  

 resultatet.
 Finanstilsynet svarede den 9. december 1992, at spørgsmålet om, hvorvidt A  

 handler i overensstemmelse med redelig forretningsskik og god  

 pengeinstitutpraksis, jf. bank- og sparekasselovens § 1, stk. 6, alene er et  

 spørgsmål mellem tilsynet og banken, og at klagerens oplysninger vil indgå i  

 vurderingen heraf.
I skrivelser af 11. og 20. december 1992 bad klageren påny Finanstilsynet  

 om at bekræfte, »at de aktieejere som - eventuelt - heller ikke modtog  

 indløsningstilbud fra A, vil blive holdt skadesløse af A.« I den påklagede skrivelse af 7. januar 1993 svarede Finanstilsynet:
»Finanstilsynet skal i den anledning henvise til Finanstilsynets  

 skrivelse af 9. december 1992, hvori tilsynet meddeler, at hvorvidt A A/S  

 handler i overensstemmelse med redelig forretningsskik og god  

 pengeinstitutpraksis alene er et spørgsmål mellem tilsynet og banken.
Man  

 skal iøvrigt oplyse, at bank- og sparekasselovens § 50b, stk. 5, begrænser  

 partsbegrebet i forvaltningslovens § 9 til de institutioner, med hvilken  

 Finanstilsynet fører tilsyn (i denne sag A A/S). De er således ikke part i  

 sagen, og tilsynet er herefter ikke berettiget til at give Dem de ønskede  

 oplysninger.« Over for Erhvervsankenævnet har klageren i klageskrivelsen af 12. januar  

 1993 navnlig henvist til, at A i den ovenfor gengivne skrivelse af 7.  

 september 1992 har indvilliget i at lade Finanstilsynet gennemgå bankens  

 dokumentation.
Det må følge heraf, at klager bliver gjort bekendt med  

 resultatet af undersøgelsen.
 Finanstilsynet har i en redegørelse for sagen af 1. april 1993 fastholdt  

 den trufne afgørelse og bl.a. udtalt:
 »Hvorvidt et pengeinstitut handler i overensstemmelse med redelig  

 forretningsskik og god pengeinstitutpraksis, jf. bank- og sparekasselovens §  

 1, stk. 6, er alene et spørgsmål mellem tilsynet og pengeinstituttet.
 Oplysninger om enkeltsager vil kunne indgå i tilsynets samlede vurdering  

 af, om et pengeinstitut handler i overensstemmelse med bank- og  

 sparekasselovens § 1, stk. 6. Afgørelse af den enkelte sag henhører  

 imidlertid under Pengeinstitutankenævnet eller domstolene.
For så vidt angår bank- og sparekasselovens § 50 b, stk. 5, skal man  

 anføre, at det fremgår af bank- og sparekasselovens § 50 b, stk. 5, at kun de  

 institutter, med hvilke der føres tilsyn, betragtes som part i sager  

 vedrørende disse.
Herved begrænses det generelle partsbegreb i henhold til  

 forvaltningslovens § 9.
 Da K herefter ikke er at betragte som part i den pågældende sag, er  

 Finanstilsynet således ikke berettiget til at videregive de af førstnævnte  

 ønskede oplysninger.
Det er Finanstilsynets opfattelse, at det ikke er muligt for et  

 pengeinstitut at løse tilsynet fra den lovbestemte tavshedspligt.
Tilsynet  

 skal i denne anledning gøre opmærksom på, at reglerne om tavshedspligt i  

 bank- og sparekasseloven er fastsat af hensyn til såvel pengeinstitutterne  

 som disses kunder.
Dette er meddelt K i tilsynets skrivelse af 18. februar  

 1993.« I et supplerende indlæg af 8. april 1993 har klageren præciseret, at han  

 ikke ønsker at få oplyst antallet af de aktieejere, som banken glemte at  

 kontakte, og at han ikke ønsker at få oplyst, hvornår banken har holdt disse  

 aktieejere skadesløse, men kun at få bekræftet, at alle aktieejere er blevet  

 holdt skadesløse.
Det er klagers opfattelse, at de anførte to præciseringer  

 »tilgodeser alle de hensyn til diskretion, som Finanstilsynet har i  

 forhold til pengeinstituttet og pengeinstituttets kunder.« Klager  

 tilføjer, at Finanstilsynet ved sit »hemmelighedskræmmeri« kun  

 opnår at mistænkeliggøre A, idet tilsynets tavshed rejser tvivl om, hvorvidt  

 banken har holdt alle kunder skadesløse.
 Ankenævnet udtaler:
Det fremgår af sagen, at klageren har modtaget erstatning fra A for det  

 tab, han har lidt ved ikke at have modtaget indløsningstilbuddet af november  

 1991. Sagen er således afsluttet for klagerens eget vedkommende og vedrører  

 kun det forhold, at klageren ønsker undersøgt og oplyst, om andre har været i  

 samme situation som han.
A har herom over for klager oplyst, at dette ikke er  

 tilfældet.
 De oplysninger, som A måtte have givet Finanstilsynet om dette spørgsmål,  

 er omfattet af tilsynets tavshedspligt efter bank- og sparekasseloven  

 (lovbekendtgørelse nr. 57 af 2. februar 1993) § 50 b.
Lov om offentlighed i forvaltningen medfører ikke nogen begrænsning i  

 Finanstilsynets tavshedspligt jf. denne lovs § 14. Med hensyn til forholdet  

 til forvaltningsloven bemærkes, at klageren ikke er part i Finanstilsynets  

 sag, jf. bank- og sparekasselovens § 50 b, stk. 5. Efter denne bestemmelse er  

 alene vedkommende pengeinstitut part i Finanstilsynets sager om tilsyn med  

 pengeinstitutter.
Klager har derfor ikke aktindsigt i de pågældende  

 oplysninger efter reglerne i forvaltningslovens kap. 4. Heller ikke denne lov  

 medfører således nogen begrænsning i Finanstilsynets tavshedspligt.
Klager har gjort gældende, at der foreligger et samtykke fra A til, at han  

 får de omhandlede oplysninger.
Som det fremgår af den ovenfor citerede  

 skrivelse fra A, vil banken forelægge den fornødne dokumentation for  

 Finanstilsynet, hvis tilsynet måtte ønske det.
Banken ses ikke i denne  

 skrivelse eller på anden måde at have givet noget samtykke til, at klager  

 gøres bekendt med resultatet af en eventuel undersøgelse.
Ankenævnet er  

 iøvrigt enig med Finanstilsynet i, at et sådant samtykke, hvis det forelå,  

 ikke ville være afgørende for så vidt angår oplysninger, der vedrører bankens  

 kunder.
 Da de oplysninger, som klageren ønsker at få, efter det ovenfor anførte er  

 omfattet af Finanstilsynets tavshedspligt, kan ankenævnet tiltræde, at  

 Finanstilsynet har afslået at give klageren oplysningerne.
 Ankenævnet stadfæster derfor den påklagede afgørelse.
