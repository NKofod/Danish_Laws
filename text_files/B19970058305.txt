 I medfør af § 3 og § 4, stk. 2, i lov nr. 393 af 10. juni 1997 om  

 graveadgang og ekspropriation m.v. til telekommunikationsformål fastsættes:
Formål § 1.  Denne bekendtgørelse har til formål at fastlægge  

 nedlægningsdybder for telekabler og at fastsætte nærmere regler for  

 begrænsning af erstatningen ved beskadigelse af telekabler tilhørende en  

 udbyder af offentlige telenet.
Telekabler på privat ejendom § 2.  Ved anbringelse af telekabler på privat ejendom  

 fastsættes nedlægningsdybden efter reglerne i denne bekendtgørelse, medmindre  

 anden nedlægningsdybde er aftalt med den berørte arealejer.
 Stk. 2.  De nedlægningsdybder, der er fastsat i denne  

 bekendtgørelse, angiver afstanden fra færdigt terræn til overkanten af  

 telekablet.
 § 3.  Telekabler i abonnentledningsnettet, hvorved  

 forstås telekabler mellem centraler og slutbrugere, skal lægges i mindst 0,45  

 m dybde.
 Stk. 2.  I landbrugsjord skal telekabler som nævnt i  

 stk. 1 dog lægges i mindst 1,10 m dybde.
 § 4.  Øvrige telekabler skal lægges i mindst 1,10 m  

 dybde.
 Stk. 2.  I byzone kan nedlægningsdybden for kabler som  

 nævnt i stk. 1 dog begrænses til 0,60 m dybde.
 § 5.  De minimums-nedlægningsdybder, der er nævnt i §§  

 2-4, kan fraviges i tilfælde, hvor nedlægning af telekabler vanskeliggøres  

 som følge af konkrete forhold, såsom andre genstande i jorden (kloakrør,  

 fjernvarmerør m.v.) eller utilstrækkelig jordbundstykkelse (f.eks. på broer  

 eller klippegrund), eller hvor der anvendes uudnyttet kapacitet i  

 eksisterende rørledninger eller lignende.
Telekabler i offentlig vej, private fællesveje, ved jernbaner og i  

 søterritoriet § 6.  Nedlægningsdybden for telekabler i og ved  

 offentlig vej samt i arealer pålagt byggelinier til sikring af offentlig vej  

 fastsættes af den relevante vejbestyrelse, jf. reglerne herom i lov om  

 offentlige veje.
Nedlægningsdybden for telekabler i og ved private fællesveje  

 fastsættes af den relevante vejmyndighed, jf. reglerne herom i lov om private  

 fællesveje.
 Stk. 2.  Nedlægningsdybden for telekabler ved en  

 jernbane fastsættes efter tilladelse fra det relevante jernbaneselskab, jf.  

 reglerne i lov om Banestyrelsen og lov om DSB.
 Stk. 3.  Nedlægningsdybden for telekabler i  

 søterritoriet fastsættes efter tilladelse fra Kystinspektoratet, jf.  

 bekendtgørelse om Kystinspektoratets beføjelser.
Beredskabsforhold § 7.  Hvis der i regler udstedt i medfør af anden  

 lovgivning er fastsat bestemmelser af beredskabsmæssig karakter om større  

 nedlægningsdybde end dem, der er fastsat i denne bekendtgørelse, går disse  

 særlige bestemmelser forud for reglerne i denne bekendtgørelse.
Erstatningsbegrænsning § 8.  Beskadiges et af udbydere af offentlige telenet  

 ejet telekabel, erstatter skadevolder efter lovens § 4, stk. 1, udbyderens  

 udgifter til udbedring af skaden i overensstemmelse med dansk rets  

 almindelige erstatningsregler.
 Stk. 2.  Erstatningen efter stk. 1 kan maksimalt udgøre  

 10.000 kr., når skadevolder er en privat arealejer eller en person, der  

 handler på dennes vegne og ansvar, og skaden sker på den pågældende  

 arealejers arealer.
 Stk. 3.  Stk. 2 gælder ikke, hvor en beskadigelse af et  

 telekabel må antages at være forvoldt med forsæt eller grov uagtsomhed, jf.  

 lovens § 4, stk. 3.
 Stk. 4.  Har skadevolderen en forsikring, der dækker  

 skaden helt eller delvis, gælder den i stk. 2 angivne begrænsning af  

 erstatningskravet kun, for så vidt angår den del af kravet, som ikke dækkes  

 af forsikringen, jf. lovens § 4, stk. 4.
 Stk. 5.  Stk. 2 gælder ikke, hvor der mellem ejeren af  

 telekablet og den berørte arealejer er indgået en særlig aftale vedrørende  

 bearbejdningen af jorden og erstatningsudmåling ved beskadigelse af de  

 nedlagte telekabler.
Ikrafttræden § 9.  Bekendtgørelsen træder i kraft den 19. juli  

 1997.
