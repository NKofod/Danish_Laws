 De gældende fradrag for mødediæter, udbetalt til funktionærer i  

 fagforbund, forudsatte, at der var tale om deltagelse i møder af  

 fagforeningsrelateret art.
A klagede for indkomståret 1986 over, at de stedlige skattemyndigheder  

 ikke fuldt ud havde godkendt hans fradrag for diæter.
Klageren havde ved  

 indkomstopgørelsen foretaget fradrag for modtagne diæter med i alt 20.775  

 kr., men myndighederne havde alene godkendt et skønsmæssigt fradrag på 7.500  

 kr.
Det var oplyst, at diæterne dels var udbetalt i forbindelse med faglige  

 møder, dels var udbetalt vedrørende de dage, hvor klageren var kørt til B  

 forbunds kursusejendom i X.
Klageren var medlem af byggeudvalget som  

 tilsynsførende og kontaktled mellem forbundet og arkitekt- og  

 bygningshåndværkere tilsluttet opbygningen af kursusejendommen.
Endelig var  

 det oplyst, at diæterne var udbetalt efter satserne gældende for  

 fagforeningsfunktionærer med 150 kr. for hele mødedage og 75 kr. for halve  

 mødedage.
De stedlige skattemyndigheder havde ved ansættelsen henset til, at  

 fradragsretten for udbetalte mødediæter til fagforbundenes funktionærer var  

 betinget af mødernes fagforeningsrelaterede indhold, hvorfor der alene var  

 godkendt det ovenfor omtalte skønsmæssige fradrag.
Myndighederne havde  

 anført, at de ikke fandt de omtalte byggemøder som fagforeningsrelaterede.
 Klagerens revisor påstod fradrag for diæter godkendt som selvangivet, og  

 gjorde bl.a. gældende, at det var anført i ligningsvejledningen  

 »deltagelse i møder m.v.«, og at uklare regler ikke skulle komme  

 skatteyder til skade.
Landsskatteretten fandt med tiltræden fra Told- og Skattestyrelsen, at der  

 alene kunne godkendes fradrag for diæter modtaget i forbindelse med direkte  

 fagforeningsrelaterede møder.
Da Landsskatteretten endvidere ikke fandt  

 grundlag for at ændre det af de stedlige skattemyndigheder foretagne skøn,  

 blev ansættelsen stadfæstet.
