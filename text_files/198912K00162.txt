Nr LSF 162 Forslag til Lov om ændring af lov om DSB Fremsat af trafikministeren (Knud Østergaard) den 17. januar 1990 Vedtaget ved tredjebehandling den 8. marts 1990 Lov nr. 169 af 14/03/1990 § 1 I lov om DSB, jf. lovbekendtgørelse nr. 297 af 9. maj 1989, foretages  

 følgende ændringer:
 1. § 3, stk. 2, 2. pkt., affattes således:
»Reglementerne, tarifferne og prislisterne skal kunne købes gennem  

 stationerne.« 2. § 42 affattes således:
» § 42. Betalingen for de af loven omfattede befordringer m.v.  

 fastsættes af DSB.
De nærmere regler fastsættes i befordringsreglementerne og  

 tarifferne.
 Stk. 2. Forhøjelse af DSB's gennemsnitlige priser ud over den  

 gennemsnitlige forventede omkostningsstigning i DSB skal godkendes af  

 Folketingets Finansudvalg.
 Stk. 3. DSB anfører i Anmærkninger II til forslag til finanslov den  

 forventede gennemsnitlige omkostningsstigning i finansåret, inden for hvilken  

 gennemsnitsprisændringer kan ske uden forelæggelse for Folketingets  

 Finansudvalg, samt øvrige forudsætninger for det kommende finansårs  

 prisændringer.
Stk. 4. I forslag til tillægsbevillingslov skal der gøres rede for  

 væsentlige ændringer i DSB's priser i årets løb.« § 2 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov om DSB, jf. lovbekendtgørelse nr. 297 af 9. maj 1989, foretages  

 følgende ændringer:
 1. § 3, stk. 2, 2. pkt. affattes således:
 »Reglementerne, tarifferne og prislisterne skal kunne købes genem  

 stationerne«.
 2. § 42 affattes således:
» § 42. Betalingen for de af loven omfattede befordringer m.v.  

 fastsættes af DSB.
De nærmere regler fastsættes i befordringsreglementerne og  

 tarifferne.
 Stk. 2. Forhøjelse af DSBs gennemsnitlige priser ud over den  

 gennemsnitlige forventede omkostningsstigning i DSB skal godkendes af  

 Folketinges Finansudvalg.
 Stk. 3. DSB anfører i Anmærkninger II til forslag til finanslov den  

 forventede gennemsnitlige omkostningsstigning i finansåret, inden for hvilken  

 gennemsnitsprisændringer kan ske uden forelæggelse for Folketingets  

 Finansudvalg, samt øvrige forudsætninger for det kommende finansårs  

 prisændringer.
Stk. 4. I forslag til tillægsbevillingslov skal der gøres rede for  

 væsentlige ændringer i DSBs priser i årets løb.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Den politiske aftale af 16. januar 1990 om rammer for DSB 1990-93 bryder  

 med en række hidtidige principper og forskrifter for DSB.
Generelt pålægges DSB ved aftalen øgede forpligtelser til  

 forretningsmæssig drift.
De øgede forretningsmæssige forpligtelser følges på  

 en række områder af udvidede eller nye beføjelser til DSBs ledelse med  

 henblik på, at den kan agere forretningsmæssigt i et omfang, der modsvarer de  

 øgede forpligtelser.
 Af den politiske aftale fremgår, at det i den forbindelse er nødvendigt at  

 foretage ændringer i lov om DSB, og regeringen forpligtes til snarest at  

 fremsætte lovforslag i overensstemmelse hermed.
 I lov om DSB, jf. lovbekendtgørelse nr. 297 af 9. maj 1989, medfører den  

 politiske aftale konsekvensændringer i lovens bestemmelser om  

 prisfastsættelse (§ 42).
 Hovedformålet med det nye prisfastsættelsessystem er at give DSB mulighed  

 for i stigende udstrækning at tilpasse priserne til de øjeblikkelige  

 markedsvilkår, således at DSB under skiftende markedsvilkår og en generelt  

 skærpet konkurrencesituation kan sikres fornødne tilpasningsmuligheder med  

 henblik på opnåelse af det bedst mulige driftsresultat inden for de vilkår,  

 virksomheden er underlagt.
 Det bemærkes, at prisfastsættelsen for rejser i hovedstadsområdet ikke  

 berøres af dette lovforslag, idet priserne i området i henhold til lov nr.  

 274 af 3. maj 1989 om hovedstadsområdets kollektive persontrafik fastsættes  

 af HT's bestyrelse.
Bemærkninger til lovforslagets enkelte bestemmelser Til § 1 Til punkt 1 Den hidtidige bestemmelse i § 42, stk. 4, om offentligørelse af  

 takstforhøjelser erstattes af en ny bestemmelse i § 3 om, at prislister skal  

 kunne købes på stationerne.
Herved sikres fornøden offentlighed om DSBs  

 priser.
 Da kortvarige eller forsøgsvise rabatter næppe vil have effekt uden  

 offentliggørelse, behøver sådanne dog ikke at fremgå af de nævnte prislister.
Til punkt 2 Inden for begrænsningen i forslagets § 42, stk. 2, gives DSB fuld  

 kompetence til at fastlægge befordringspriser inkl. gebyrer og rabatter.
Ud over begrænsningen i forslagets § 42, stk. 2, gælder, at DSB til visse  

 grupper af medborgere af sociale grunde yder en rabat, der efter forhandling  

 med DSB fastlægges og godtgøres DSB af de myndigheder, under hvis fagområde  

 de pågældende grupper hører.
Med denne nyordning, der er indført den 1.  

 januar 1990, sikres i fornødent omfang, at den nye og mere kommercielle  

 DSB-prispolitik ikke medfører utilsigtede sociale bivirkninger.
Med bestemmelsen i forslagets § 42, stk. 1, gives DSB mulighed for inden  

 for begrænsningen i stk. 2 at gennemføre en øget prisdifferentiering f.eks.  

 på visse strækninger, visse tider på dagen, ugen eller året eller i  

 afhængighed af gruppestørrelser, reserveringsbetingelser, servicekrav og  

 ekstra service.
Dette er i overensstemmelse med vilkårene for DSBs  

 samarbejdspartnere og konkurrenter.
Beføjelsen til prisdifferentiering skal ses i sammenhæng med skærpede  

 resultatkrav til DSB, herunder særlige resultatkrav til delsektorer.
Disse  

 resultatkrav forhindrer, at DSB gennem dumpingpriser vil kunne gennemføre en  

 urimelig konkurrence.
 Bestemmelsen i forslagets § 42, stk. 2, sætter en øvre grænse for de  

 prisforhøjelser, som DSB kan gennemføre uden godkendelse i Finansudvalget.
 For at sikre fornøden politisk indsigt i og kontrol med den af DSB førte  

 prispolitik, skal DSB i henhold til stk. 3 varsle hovedlinierne i det  

 kommende års prispolitik i finanslovforslaget og efterfølgende, jf. stk. 4,  

 redegøre for den faktisk realiserede prispolitik i årets forslag til  

 tillægsbevillingslov.
I henhold til den indgåede politiske aftale vil der desuden ved  

 afslutningen af hvert finansår af DSB og Finansministeriet blive udarbejdet  

 en status for aftalens forudsætninger og mål samt bl.a. udmøntning af  

 takstpolitik.
Også denne status fremlægges for Finansudvalget.
