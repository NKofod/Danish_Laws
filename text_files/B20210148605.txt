Bekendtgørelse om ændring af bekendtgørelse om udrykningskørsel § 1 I bekendtgørelse nr. 154 af 25. februar 2009 om udrykningskørsel, som ændret ved bekendtgørelse nr. 900 af 25. juli 2014, foretages følgende ændringer:
 1. Bekendtgørelsens titel affattes således:
 »Bekendtgørelse om udrykningskørsel m.v.«.
 2. I § 4, stk. 2, og § 5, stk. 2 og 4, ændres »Rigspolitichefen« til: »Færdselsstyrelsen«.
 3. § 7, stk. 3, 1. pkt., affattes således:
»Uanset bestemmelserne i stk. 1 og 2 kan anvendelse af udrykningslygte og udrykningshorn undlades ved udrykningskørsel med motorkøretøj tilhørende politiet, såfremt sådan undladelse skønnes nødvendig af hensyn til formålet med udrykningskørslen, herunder som følge af polititaktiske overvejelser m.v., og såfremt omstændighederne i øvrigt, herunder færdselssikkerhedsmæssige forhold, ikke taler væsentligt imod.« 4. Efter kapitel 5 indsættes:
»Kapitel 5 a Særlige regler for politiets kørsel i forbindelse med patruljering under påtrængende politimæssige opgaver eller lignende § 9 a.
Politipersonale kan i forbindelse med kørsel i eller på motorkøretøj tilhørende politiet, når kørslen ikke udgør udrykningskørsel efter § 1, undlade at følge de i stk. 2 nævnte regler i færdselsloven, såfremt undladelsen skønnes nødvendig med henblik på effektiv varetagelse af påtrængende politimæssige opgaver eller lignende, herunder med henblik på forebyggende patruljering, opretholdelse af den offentlige orden m.v., og såfremt færdselssikkerhedsmæssige forhold eller omstændighederne i øvrigt ikke taler væsentligt imod.
Stk. 2. Politipersonale kan i forbindelse med kørsel efter stk. 1 undlade at følge reglerne i færdselslovens 1) § 4, stk. 1, om at efterkomme de anvisninger for færdslen, som gives ved færdselstavler, afmærkning på kørebane eller cykelsti, signalanlæg, m.v., 2) § 14 om anvendelse af vejens forskellige baner, § 15, stk. 1 og 2, om placeringen på vejen og § 16, stk. 1, om svingning og 3) § 52, stk. 2, om motorcyklisters anvendelse af fortov eller gangsti.
 Stk. 3. Politipersonale kan i forbindelse med kørsel på cykel, der ikke udgør udrykningskørsel efter § 1, undlade at følge reglerne i færdselslovens kapitel 7 om særlige regler for cykler, såfremt betingelserne i stk. 1 er opfyldt.
Stk. 4. I forbindelse med kørsel efter stk. 1 og 3 skal føreren udvise ganske særlig forsigtighed.« 5. I § 10 ændres »§§ 7-9« til: »§§ 7-9 a«.
§ 2 Bekendtgørelsen træder i kraft den 1. juli 2021.
