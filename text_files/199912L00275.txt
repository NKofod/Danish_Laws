Fremsat den 12. april 2000 af  

 miljø- og energiminister (Svend Auken) Forslag til Lov om ændring af lov om  

 elforsyning (Udligning af miljøvenlig  

 elektricitet m.v.) § 1 I lov nr. 375 af 2. juni 1999 om elforsyning, som ændret ved lov nr.  

 1110 af 29. december 1999 foretages følgende ændringer:
 1. Efter § 8 indsættes:
» Stk. 2. Miljø- og energiministeren kan  

 træffe afgørelse eller fastsætte regler om de i stk. 1  

 nævnte forhold herunder om, at aftagepligten kun vedrører  

 nærmere angivne dele af den i § 8, stk. 1, nævnte  

 elektricitet.
 Stk. 3. Miljø- og energiministeren kan  

 fastsætte regler om, at elforbrugere, der helt eller delvist selv  

 producerer den elektricitet, som de forbruger, under nærmere angivne  

 betingelser kun har pligt til at aftage miljøvenlig elektricitet, som  

 nævnt i § 8, stk. 1, i forhold til det elforbrug, som aftages gennem  

 det kollektive elforsyningsnet.
 Stk. 4. Det kan ved fastsættelse af regler efter  

 stk. 3 bestemmes, at reglerne kun gælder for nærmere angivne  

 anlæg eller brændsler, ligesom det kan bestemmes, at reglerne kun  

 gælder for anlæg, som var i drift på datoen for dette  

 lovforslags fremsættelse.
Stk. 5. Producenter, hvis aftagepligt for  

 miljøvenlig elektricitet beregnes efter regler fastsat efter stk. 3,  

 kan ikke opnå den efter § 58 fastsatte afregningspris for elektricitet,  

 som producenten ønsker at afhænde.« 2. I § 24 indsættes som stk. 3:
» 3. I § 59 indsættes som stk. 4 og 5:
» Stk. 5: Miljø- og energiministeren kan efter forelæggelse for  

 det i § 3 nævnte udvalg fastsætte særlige betingelser for  

 afholdelse af licitation som nævnt i stk. 4, herunder særlige  

 afregningsregler for anlæg som udbydes.« § 2 Tidspunktet for lovens ikrafttræden fastsættes af  

 miljø- og energiministeren.
Ministeren kan fastsætte, at dele af  

 loven træder i kraft før andre dele af loven.
Bemærkninger til  

 lovforslaget Almindelige bemærkninger 1. Lovforslagets baggrund Den 22. marts 2000 indgik regeringen og et bredt flertal  

 af Folketingets partier en energipolitisk aftale om reformopfølgning,  

 som bl.a indebærer, at den vedvarende elproduktion mellem landsdelene  

 skal udlignes, og at egenproducenterne af elektricitet under visse  

 betingelser skal have mulighed for at aftage miljøvenlig elektricitet  

 i forhold til deres netto-energiforbrug.
Det fremlagte lovforslag indeholder  

 bestemmelser, der sikrer gennemførelsen heraf.
Aftalen indeholder endvidere bestemmelser  

 vedrørende gennemførelsen af biomasseudbygningen, herunder at  

 der skal skabes mulighed for at gennemføre licitationer i forbindelse  

 med opførelsen af anlæggene.
En hjemmel til at anvende  

 licitation ved opførelse af anlæg til produktion af  

 VE-elektricitet og til at fastsætte særlige afregningsregler for  

 anlæg som opføres efter licitation, er ligeledes indeholdt i  

 lovforslaget.
Det foreliggende lovforslag indeholder herudover hjemmel  

 for miljø- og energiministeren til at sikre, at den fulde kapacitet i  

 elforsyningsnettet udnyttes.
Behovet for en sådan bestemmelse er blevet  

 klarlagt i forbindelse med udarbejdelse af bekendtgørelser til  

 implementering af elreformen.
Vedtagelsen af en sådan bestemmelse har  

 ikke været inddraget i forhandlinger med de politiske partier, og er  

 derfor ikke omfattet af forliget af 22. marts 2000.
2. Lovforslagets indhold a)	Udligning af aftagepligten til den miljøvenlige  

 elektricitet I henhold til § 8 i den gældende  

 elforsyningslov skal enhver elforbruger her i landet aftage en  

 forholdsmæssig andel af den miljøvenlige elektricitet, som  

 netvirksomhederne og de systemansvarlige virksomheder har pligt til at  

 aftage.
Forbrugerne skal endvidere betale en forholdsmæssig andel af  

 udgifterne til de i lovens § 9 angivne offentlige forpligtelser.
Principperne  

 for disse forpligtelser er videreført fra den tidligere  

 elforsyningslov og betyder, som det klart fremgår af  

 bemærkningerne til § 8 i den gældende elforsyningslov, at den  

 miljøvenlige elektricitet og udgifterne til de offentlige  

 forpligtelser opgøres og fordeles særskilt indenfor landets to  

 sammenhængende elforsyningssystemer. § 8 i elforsyningsloven er  

 imidlertid endnu ikke trådt i kraft.
Indtil § 8 kan træde i  

 kraft, er de tilsvarende regler fra den tidligere elforsyningslov derfor  

 opretholdt.
I det jysk/fynske område er der installeret en  

 væsentlig større andel vedvarende energianlæg, navnlig  

 vindkraftanlæg, end tilfældet er i det sjællandske  

 elforsyningssystem.
Elforbrugerne i det jysk/fynske område har derfor  

 indtil nu aftaget mere miljøvenlig elektricitet end de  

 sjællandske elforbrugere.
Merudgifterne hertil har imidlertid stort set  

 været opvejet af andre forhold, og den gennemsnitlige salgspris til  

 forbrugerne har ligget på nogenlunde samme niveau i de to  

 elforsyningssystemer.
Den miljøvenlige elektricitet skal imidlertid  

 aftages forlods af de danske elforbrugere.
Da den som nævnt fordeles  

 forholdsmæssigt inden for hvert af de to sammenhængende  

 elforsyningssystemer, har forbrugerne i det jysk/fynske område pligt  

 til at aftage en væsentlig større andel miljøvenlig  

 elektricitet end forbrugerne i det sjællandske område, før  

 disse forbrugere i øvrigt indkøber elektricitet.
Denne  

 ujævne fordeling af pligten til at aftage den miljøvenlige  

 elektricitet betyder, at forbrugerne fremover ikke har samme mulighed for  

 frit at indkøbe elektricitet i takt med, at markedet åbnes.
Forudsætningerne for en udligning af den  

 miljøvenlige elproduktion mellem landsdelene har hidtil ikke  

 været til stede.
Landets to elforsyningssystemer forventes imidlertid i  

 den nærmeste fremtid begge fuldtud at blive tilsluttet det nordiske  

 elbørssamarbejde.
Teknisk set er de to danske elforsyningssystemer  

 allerede i dag fysisk forbundet gennem gensidige forbindelser til det svenske  

 elnet, og med tilslutningen til Nord Pool skulle forudsætningerne for  

 at kunne gennemføre en udligning være til stede.
Partierne bag aftalen om reformopfølgning af 22.  

 marts 2000 har derfor besluttet, at der skal ske en udligning mellem  

 landsdelene af den del af den miljøvenlige elproduktion, der er  

 baseret på vedvarende energi.
Det er aftalt, at halvdelen heraf skal  

 udlignes pr. 1. januar 2001 og den resterende del senest pr. 1. januar 2002.  

 Denne trinvise udligning er begrundet i et ønske om, at de betydelige  

 ekstraomkostninger, som udligningen vil medføre i det  

 sjællandske elforsyningsområde, indarbejdes gradvist.
Efter lovforslaget vil udligningen ske ved, at  

 miljø- og energiministeren pålægger de to systemansvarlige  

 virksomheder at sikre denne.
Udgifterne i forbindelse med udligningen vil  

 skulle fordeles forholdsmæssigt mellem samtlige elforbrugere.
b)	Egenproducenters pligt til at aftage miljøvenlig  

 elektricitet Pligten til at aftage miljøvenlig  

 elektricitet og bidrage til betalingen af omkostningerne til de offentlige  

 forpligtelser skal i henhold til § 24, stk. 1, i bekendtgørelse nr.  

 231 af 21. april 1998 om adgang til elforsyningsnettet, beregnes i forhold  

 til en elforbrugers totale elforbrug, dvs. ved anvendelse af det  

 såkaldte bruttoprincip.
Baggrunden herfor er et ønske om at  

 sikre, at alle elforbrugere, uanset hvordan deres elforbrug dækkes,  

 yder samme bidrag til den miljøvenlige elproduktion.
Det fremgår  

 af bemærkninger til den nye elforsyningslov, at lovforslaget ikke har  

 til hensigt at ændre ved disse principper.
Det har imidlertid vist sig, at forpligtelsen til at  

 medvirke til at dække udgifterne ved den miljøvenlige  

 elproduktion rammer visse grupper af egenproducenter særlig  

 hårdt, når bruttoprincippet lægges til grund.
Det drejer  

 sig bl.a. om den gruppe af industrielle kraftvarmeproducenter, som helt eller  

 delvist er selvforsynende med elektricitet.
Det drejer sig endvidere om  

 ejerne af vindmøller i egen installation (husstandsvindmøller),  

 hvor produktionen helt eller delvist anvendes direkte af producenten.
Hvor egenproducenterne tidligere afregnede i forhold til  

 deres nettoforbrug, er der med det gældende afregningsprincip  

 indført en forpligtelse for alle forbrugere til at aftage deres  

 forholdsmæssige andel af den miljøvenlige elproduktion beregnet  

 ud fra disses totale elforbrug.
Hermed kan visse egenproducenter blive  

 tvunget til at aftage miljøvenlig elektricitet fra nettet, selv om  

 producenten selv producerer tilstrækkeligt elektricitet til at  

 dække eget forbrug.
Som konsekvens heraf kan egenproducenten blive  

 tvunget til at sælge en del af produktionen.
Lovforslaget giver mulighed for, at der udstedes regler,  

 der fremover under visse betingelser lader pligten til at aftage  

 miljøvenlig elektricitet være afhængig af den mængde  

 elektricitet, som en egenproducent aftager fra nettet.
Herved vil  

 egenproducenterne få mulighed for at anvende det såkaldte  

 nettoprincip.
Industrielle egenproducenter, som producerer el på  

 grundlag af naturgas og biomasse, har efter lovens § 58 krav på en  

 fast, høj afregningspris, når den producerede elektricitet  

 sælges til systemansvaret eller til en netvirksomhed.
Disse producenter  

 kan endvidere i henhold til de gældende regler opnå  

 elproduktionstilskud i en årrække og har derfor typisk en  

 tilskyndelse til sælge hele produktionen og dække hele deres  

 elforbrug gennem indkøb af elektricitet.
Herved betales for den  

 miljøvenlige elektricitet i forhold til det totale elforbrug.
Da de  

 naturgas- og biomassefyrede anlæg imidlertid ikke bør stilles  

 ringere end de kul- og oliefyrede, er der med forslaget givet mulighed for,  

 at disse egenproducenter kan vælge at lade deres aftagepligt for den  

 miljøvenlige elektricitet beregnes efter nettoprincippet.  Retten til  

 den faste afregningspris efter § 58 bortfalder imidlertid for de producenter,  

 der vælger denne mulighed.
Egenproducenter, der anvender kul og olie i  

 elproduktionen, kan ikke sælge elektriciteten til den efter § 58  

 fastsatte afregningspris.
Desuden er værdien af den producerede el  

 faldet, fordi værdien skal ses i forhold til markedsprisen for  

 almindelige elektricitet og ikke i forhold til gennemsnitsprisen på den  

 miljøvenlige elektricitet og anden elektricitet.
Disse egenproducenter  

 har derfor fået væsentlige stigninger i deres elomkostninger som  

 følge af bruttoafregningsprincippet og vil derfor typisk  

 foretrække at anvende produktionen til at dække eget forbrug.
 Adgangen til at anvende nettoprincippet vil i  

 overensstemmelse med aftalen om reformopfølgning af 22. marts 2000  

 ikke blive begrænset til de industrielle kraftvarmeproducenter.  

 Også andre egenproducenter, f.eks. vindmøller i egen  

 installation, minikraftvarmeanlæg og andre miljøvenlige  

 elproduktionsanlæg, der direkte, fysisk forsyner producenten med  

 elektricitet, vil  kunne få mulighed for at nøjes med at aftage  

 miljøvenlig produceret el efter nettoprincippet.
Der findes i alt ca. 200 vindmøller i egen  

 installation.
Kun en mindre del af disse forventes at overgå til  

 nettoprincippet, da de herved mister muligheden for at sælge eventuel  

 overskydende el til den høje afregningspris.
Mængden af miljøvenlig elektricitet, som  

 forbrugerne til sammen skal aftage efter bestemmelsen i § 8, stk. 1, vil  

 være stigende.
Det fremgår således af elreformaftalen af 3.  

 marts 1999, at den vedvarende energi skal udgøre 20% af elproduktionen  

 inden udgangen af 2003. Da den totale mængde producerede,  

 miljøvenlige elektricitet skal aftages af de danske forbrugere,  

 indebærer forslaget om indførelse af nettoprincippet for  

 egenproducenter, at de øvrige forbrugere skal aftage en  

 forholdsmæssig større andel heraf.
 Det skal understreges, at det ikke, bortset fra udgifter  

 til den miljøvenlige elproduktion, med lovforslaget er tanken at  

 reducere egenproducenternes pligt til som alle andre forbrugere at betale for  

 de ydelser, som modtages fra det kollektive net.
Lovforslaget giver heller ikke mulighed for, at  

 nettoprincippet lægges til grund ved beregning af den mængde  

 VE-beviser, som alle elforbrugere i forhold til elforbruget har pligt til at  

 aftage fra et af ministeren fastsat tidspunkt, jf. § 61. Lovforslagets § 8 a,  

 stk. 3-5, vil således ikke finde anvendelse i relation til de regler,  

 der knytter sig til VE-beviser.
Egenproducenten vil dog naturligvis kunne  

 erstatte pligten til at erhverve VE-beviser i det omfang, han selv producerer  

 VE-elektricitet, for hvilken der modtages VE-beviser, idet VE-beviserne i  

 disse tilfælde allerede er erhvervet.
c)	Regler til sikring af udnyttelse af den fulde kapacitet i de  

 kollektive elnet Det er ved udmøntningen af  

 elforsyningslovens bemyndigelsesbestemmelser blevet klart, at loven ikke  

 indeholder fornøden hjemmel til at udstede regler, der kan sikre den  

 fulde udnyttelse af den eksisterende netkapacitet.
Det foreslås derfor,  

 at der skabes en hjemmel for miljø- og energiministeren til at udstede  

 sådanne regler.
Det er en klar forudsætning bag elforsyningsloven,  

 at transport af elektricitet skal kunne ske på lige og  

 ikke-diskriminerende vilkår.
Uden dette grundlæggende princip kan  

 det frie elmarked ikke fungere.
Det fremgår således af  

 elforsyningslovens § 24, stk. 1, at enhver har ret til mod betaling at  

 benytte det kollektive elforsyningsnet til transport af elektricitet.
Af § 25, stk. 5, fremgår, at en anmodning om  

 transport eller transit kan afvises på grund af mangel på  

 transportkapacitet.
Adgangen til at benytte det kollektive net kan  

 altså lovligt begrænses, når den eksisterende kapacitet i  

 nettet allerede er udnyttet.
Bestemmelserne i elforsyningslovens § 24 og 25 tager  

 imidlertid ikke højde for, at aftaler, som indebærer  

 særlige rettigheder vedrørende benyttelse af nettet, vil kunne  

 medføre begrænsninger i transportkapaciteten og hermed  

 begrænse adgangen for aktører, som ikke er i besiddelse af  

 sådanne aftaler.
Det er særligt, hvor der er såkaldte  

  "flaskehalse" i nettet (f.eks. på udlandsforbindelser), at  

 problemet kan opstå.
Regler for anvendelse af de kollektive  

 elforsyningsnet samt regler om håndtering af aftaler om reservation af  

 netkapacitet vil medvirke til at sikre friere adgang for alle aktører  

 til de kollektive elforsyningsnet.
d)	Regler om adgang til opføre VE-anlæg efter  

 afholdelse af licitation Parterne bag reformaftalen af 22. marts 2000  

 er enige om, at målsætningen om anvendelse af biomasse skal  

 fastholdes og være opfyldt inden udgangen af 2005. Det er aftalt, at  

 der skal sikres et økonomisk grundlag for, at der inden udgangen af  

 2003 er etableret 2-3 større biomasseanlæg.
For at nedbringe  

 omkostningerne mest muligt har partierne endvidere aftalt, at der skal skabes  

 lovhjemmel for at bruge licitationsinstrumentet til at sikre udbygningen ud  

 over de 2-3 første anlæg.
En sådan hjemmel er indeholdt i  

 lovforslaget.
Der er på indeværende tidspunkt ikke truffet  

 beslutning om, hvilke anlæg det vil være hensigtsmæssigt at  

 sende i licitation, men der sigtes udover større biomasseanlæg  

 tillige på kommende havvindmølleparker.
For havvindmøller  

 supplerer forslaget de gældende regler om udbud.
Tanken er gennem en  

 licitation at sikre, at anlægsopgaven udføres af den virksomhed,  

 der kan gøre det billigst, således at elforbrugerne får  

 VE-elektriciteten produceret til den lavest mulige pris.
Det er således  

 ikke en anlægstilladelse, men retten til at producere efter  

 særlige   ved licitation fastsatte - afregningsregler, der udbydes.
Der  

 er derfor behov for, at ministeren efter forlæggelse for Folketingets  

 Energipolitiske Udvalg, kan fastsætte særlige afregningsregler  

 for de anlæg, som sendes i licitation.
Målet er at nedbringe  

 omkostningerne til udbygning med VE-elektricitet mest muligt.
Afhængig af hvilke anlæg, der bringes i  

 licitation, vil det i de særlige afregningsregler kunne være  

 hensigtsmæssigt at udforme forskellige principper for afregning.
Visse  

 anlæg vil mest hensigtsmæssigt kunne afregnes udelukkende i  

 forhold til den producerede og solgte elektricitet, mens andre anlæg  

 vil kunne producere billigst og mest hensigtsmæssigt, såfremt en  

 del af afregningen gives i form af et fast element.
Et sådant fast  

 element som del af afregningen påtænkes tillige benyttet i  

 forhold til de 2-3 første biomasseanlæg, som i henhold til  

 aftalen af 22. marts 2000 skal opføres inden udgangen af år  

 2003. Den samlede støtte til et anlæg vil imidlertid under alle  

 omstændigheder skulle holde sig indenfor det maksimale  

 støttebeløb, som godkendes af Europa-Kommissionen, jf. nedenfor  

 i pkt. 6.
3. Økonomiske og administrative konsekvenser for staten, amter  

 og kommuner Lovforslaget vurderes ikke at have økonomiske eller  

 administrative konsekvenser for staten, amter og kommuner bortset fra de  

 økonomiske konsekvenser, som lovforslaget vil få for det  

 offentlige som almindelig elforbruger.
Der henvises herom til beskrivelsen  

 under lovforslagets indhold.
4. Miljømæssige konsekvenser Lovforslaget vurderes ikke at have  

 miljømæssige konsekvenser.
5. Administrative og økonomiske konsekvenser for  

 erhvervslivet Forslaget om udligning af VE-elektriciteten mellem  

 landsdelene vil indebære meromkostninger for erhvervslivet i  

 østdanmark.
Det skønnes, at elprisen her samlet vil blive  

 belastet med ca. 500 mio. kr. om året, når den fulde udligning  

 pr. 1.1.2002 er fuldt gennemført.
For virksomhederne skønnes  

 udgifterne til elektricitet som følge af udligningen at stige med  

 mellem 5% og 7%. Da udligningen er udgiftsneutral, vil erhvervslivet i  

 vestdanmark opnå et modsvarende fald i udgifterne til elektricitet.
Det må antages, at ejerne af de 8-10 større  

 anlæg, der producerer kraftvarme på basis af kul eller olie,  

 samlet kan spare 20-30 mio. kr. pr. år ved overgang til  

 nettoprincippet.
For alle øvrige forbrugere vil udgiften til  

 miljøvenlig elektricitet ved disse anlægs overgang til  

 nettoprincippet stige med knap 0,1 øre/kWh.
 Forslaget om licitation af opførelse af visse  

 VE-anlæg forventes at reducere erhvervslivets omkostninger til  

 elektricitet produceret ved anvendelse af vedvarende energi.
6. Forholdet til EU-retten Lovforslagets nr. 1 og 2 vurderes ikke at have EU-retlige  

 konsekvenser.
Lovforslagets nr. 3 om fastsættelse af særlige  

 afregningsregler for VE-anlæg, som opføres efter afholdelse af  

 licitation, indebærer spørgsmål i relation til  

 EF-traktatens statsstøtteregler.
Elforsyningslovens kapitel 9 om miljøvenlig  

 elproduktion er ikke trådt i kraft, idet Europa-Kommissionens  

 godkendelse i henhold til statsstøttereglerne af de anmeldte dele af  

 kapitlet endnu ikke foreligger.
Baggrunden herfor er blandt andet, at  

 Europa-Kommissionen for øjeblikket forbereder nye rammebestemmelser  

 for statsstøtte til miljøbeskyttelse.
I forlængelse af  

 drøftelser med Kommissionen har man fra dansk side trukket anmeldelsen  

 for så vidt angår reglerne for støtte til nye  

 VE-anlæg tilbage med henblik på, at disse vil blive genanmeldt,  

 så snart de nye rammebestemmelser foreligger.
Lovforslagets nr. 3 om  

 særlige afregningsregler i forbindelse med licitation vil således  

 være indeholdt i den generelle anmeldelse af de fremtidige vilkår  

 for støtte til nye VE-anlæg og vil som sådan først  

 kunne træde i kraft sammen med de øvrige regler om støtte  

 til nye anlæg, når Europa-Kommissionens godkendelse  

 foreligger.
7. Høring Udkastet til lovforslag er den 6. april 2000 sendt i  

 høring til følgende: Danske Energiselskabers Forening, Elsam,  

 Elkraft, Sjællandske Kraftværker, Københavns Energi,  

 Eltra, ELKRAFT System, Elfor, Danske Fjernvarmeværkers Forening,  

 Forening af Danske Kraftvarmeværker, DONG Naturgas A/S, Naturgas  

 Midt-Nord, Naturgas Fyn, Naturgas Sjælland, Hovedstadsregionens  

 Naturgas, Kommunernes Landsforening, Københavns Kommune, Frederiksberg  

 Kommune, Amtsrådsforeningen i Danmark, Dansk Industri, CO Industri,  

 SID, Kommunale Tjenestemænd og Overenskomstansatte (KTO),  

 Landsorganisationen i Danmark LO, Arbejderbevægelsens  

 Erhvervsråd, Handelskammeret, Dansk Handel og Service,  

 Håndværksrådet, Indukraft, Forbrugerrådet,  

 Landbrugsrådet, Energimiljørådet,  

 Elektricitetsrådet, Elsparefonden, Danmarks Vindmølleforening,  

 Affaldsteknisk Samarbejde, Reno Sam, Vindmølleindustrien,  

 Organisationen for Vedvarende Energi, Dansk Erhvervsgartnerforening, Forening  

 af Rådgivende Ingeniører, Danmarks Naturfredningsforening,  

 Greenpeace Danmark, OOA, Brancheforeningen for biogas c/o danske  

 landboforeninger, WHF, De Danske Landboforeninger, Samvirkende Energi- og  

 Miljøkontorer, Vindkraftudvalget, Solenergiudvalget, Biogasgruppen,  

 Varmepumpefabrikantforeningen, Bølgekraftforeningen, Dansk  

 Solcellegruppe, Udvalget for miljøvenlig el og varme,  

 Statsministeriet, Finansministeriet, Økonomiministeriet,  

 Skatteministeriet, Indenrigsministeriet, Justitsministeriet,  

 Udenrigsministeriet, By- og Boligministeriet, Erhvervsministeriet,  

 Ministeriet for Fødevarer, Landbrug og Fiskeri, Forskningsministeriet,  

 Energitilsynet og Gas- og Varmeprisudvalget, Energiklagenævnet,  

 Miljø- og Energiministeriets Landsplanafdeling, Miljøstyrelsen,  

 Skov- og Naturstyrelsen.
Høringen er ved lovforslagets  

 fremsættelse ikke afsluttet.
Vurdering af konsekvenser af lovforslag Positive konsekvenser/mindreudgifter Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og amtskommuner Nej, bortset fra de, som skyldes elforbruget Nej, bortset fra de, som skyldes elforbruget Administrative konsekvenser for stat, kommuner og amtskommuner Ingen Ingen Økonomiske konsekvenser for erhvervslivet Fald i udgiften til el i vestdanmark Stigning i udgiften til el i østdanmark Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslagets nr. 3 om afholdelse af licitation indebærer  

 spørgsmål i relation til EF-traktatens  

 statsstøtteregler.
Bemærkninger til lovforslagets enkelte  

 bestemmelser Til § 1 Til nr. 1.
 Ad stk. 1-2.
Som beskrevet i de almindelige bemærkninger er det i  

 overensstemmelse med aftalen af 22. marts 2000 hensigten med bestemmelsen i §  

 8 a, stk. 1, at give miljø- og energiministeren mulighed for at  

 pålægge de systemansvarlige virksomheder at sikre, at alle  

 elforbrugere her i landet aftager den samme mængde VE-elektricitet i  

 forhold til deres elforbrug.
Udgifterne forbundet hermed skal ligeledes  

 afholdes af alle elforbrugere.
Ministerens pålæg til de systemansvarlige om  

 at sikre den aftalte udligning vil først blive udstedt efter en  

 nærmere afklaring af, hvorledes denne mest hensigtsmæssigt kan  

 finde sted.
Den fornødne afklaring vil finde sted i et samarbejde  

 mellem de systemansvarlige virksomheder og Energistyrelsen.
Når den aftalte udligning er fuldt gennemført  

 senest i 2002, anslås det, at merudgifterne for en almindelig forbruger  

 (med et forbrug på 4.000 kWh) i det sjællandske  

 elforsyningssystem til udligningen vil udgøre ca. 140 kr.  

 årligt.
For større forbrugere, eksempelvis virksomheder med et  

 forbrug på 200.000 kWh, anslås det, at merudgifterne til  

 køb af de øgede mængder miljøvenlig elektricitet  

 vil udgøre ca. 7.000 kr. årligt.
For storforbrugere over 100  

 GWh, vil den særlige reduktionsregel i § 8, stk. 5, indebære, at  

 omkostningerne til udligningen for elforbruget over 100 GWh vil blive  

 væsentligt reduceret. § 8, stk. 5, afventer Europa-Kommissionens  

 godkendelse, inden denne kan træde i kraft.
Forslagets § 8 a, stk. 2, giver mulighed for, at  

 miljø- og energiministeren kan træffe afgørelse eller  

 udstede regler om den fysiske udligning, herunder om at denne, som aftalt af  

 de politiske partier, foreløbigt kun vedrører den producerede  

 VE-elektricitet.
Ministeren kan endvidere træffe afgørelse eller  

 fastsætte regler om fordeling af de to systemansvarlige virksomheders  

 udgifter til udligning af den miljøvenlige elproduktion.
 Ad stk. 3-5.
Bestemmelsen i § 8 a, stk. 3,  giver mulighed for, at der  

 udstedes regler, der fremover under visse betingelser lader pligten til at  

 aftage miljøvenlig elektricitet være afhængig af den  

 mængde elektricitet, som en egenproducent får leveret gennem det  

 kollektive elforsyningsnet.
Herved vil egenproducenterne få mulighed  

 for at anvende det såkaldte nettoprincip.
Det vil imidlertid blive  

 gjort til en betingelse for anvendelse af nettoprincippet, at  

 elproduktionsanlægget er 100% ejet af elforbrugeren, og at  

 elproduktionsanlægget er beliggende på forbrugsstedet, jf. lovens  

 § 5, således at den producerede elektricitet direkte, fysisk anvendes  

 til dækning af egenproducentens eget elforbrug.
Der er i lovforslaget med bestemmelsen i § 8 a, stk. 4,  

 åbnet mulighed for, at ministeren kan fastsætte regler om, at  

 nettoprincippet kun skal gælde for ejere af anlæg, som var i  

 drift ved lovforslagets fremsættelse, eller at princippet kun skal  

 gælde bestemte anlæg eller bestemte brændsler.
Det er  

 således hensigten at fastsætte regler om, at nye  

 anlæg, der anvender kul, olie eller lignende miljøtunge  

 brændsler, ikke skal kunne aftage miljøvenlig elektricitet efter  

 nettoprincippet.
Der skal endvidere ikke være adgang for anvendelse af  

 nettoprincippet for eksisterende anlæg, der skifter fra et  

 miljøvenligt brændsel til kul, olie eller lignende.  

 Sådanne regler vil blive fastsat for at sikre, at indførelsen af  

 nettoprincippet med en heraf følgende reduktion i pligten til at  

 aftage miljøvenlig elektricitet, ikke får den utilsigtede  

 konsekvens at føre til øget anvendelse af mindre  

 miljøvenlige brændsler.
Bortset fra disse særlige undtagelser, som er  

 miljømæssigt begrundede, er det ikke hensigten på  

 forhånd at udelukke egenproducenter, der opfylder betingelserne herfor,  

 fra at anvende nettoprincippet.
Princippet vil derfor som udgangspunkt kunne  

 anvendes af ejere af miljøvenlige elproduktionsanlæg,  

 såsom mini- eller mikrokraftvarmeanlæg, der er olie- eller  

 naturgasbaserede, solceller og andre miljøvenlige  

 elproduktionsanlæg.
Hvis der skulle vise sig behov herfor, har  

 ministeren imidlertid efter bestemmelsen i § 8 a, stk. 4, mulighed for at  

 fastsætte regler om, at nettoprincippet kun kan anvendes i forhold til  

 bestemte anlæg eller bestemte brændsler.
En sådan  

 begrænsning kunne blive aktuel, hvis de økonomiske forhold ved  

 etablering af sådanne anlæg udvikler sig på en sådan  

 måde, at det bliver økonomisk fordelagtigt at etablere egen  

 elproduktion udelukkende med det formål at få reduceret pligten  

 til at aftage den miljøvenlige elektricitet.
Adgangen til at anvende nettoprincippet indebærer en  

 reduktion i pligten til at aftage miljøvenlig elektricitet.
Det er  

 derfor ikke velbegrundet at give adgang til, at der samtidig kan ydes den  

 faste afregningspris, som de fleste egenproducenter i dag har krav på  

 efter § 58. Med forslaget til § 8 a, stk. 5, foreslås denne rettighed  

 derfor at bortfalde for de egenproducenter, der ønsker at aftage  

 miljøvenlig elektricitet efter nettoprincippet.
Til nr. 2 En forudsætning for at det frie elmarked kan fungere  

 er, at kapaciteten i elforsyningsnettet udnyttes fuldt ud, således at  

 udbuddet af elektricitet og dermed konkurrencen på markedet er  

 størst mulig.
Dette er særligt vigtigt på elnettets  

 udlandsforbindelser, som skal sikre, at der kan handles med elektricitet  

 på tværs af landegrænserne.
Hvis adgangen til transport af elektricitet  

 begrænses af aftaler om reservation af netkapacitet eller særlige  

 rettigheder for nogle aktører, forstyrres den frie konkurrence.
Dette  

 kan medføre prisstigninger på elektricitet.
De første  

 eksempler på sådanne markedsforstyrrelser efter åbningen af  

 elmarkedet er allerede konstateret.
Ministeren kan derfor i medfør af  

 bestemmelsen i § 24, stk. 3, bl.a. udstede regler om, at det ikke er tilladt  

 at indgå nye aftaler om brug af elforsyningsnettet, der giver bestemte  

 aktører fortrinsret til anvendelse af netkapacitet.
Det kan desuden bestemmes, at reserveret netkapacitet, der  

 ikke udnyttes, skal udbydes til anden side på lige og  

 ikke-diskriminerende vilkår.
I forbindelse hermed kan det endvidere  

 bestemmes, at indehavere af eksisterende aftaler om brug af nettet skal give  

 bindende melding om uudnyttet netkapacitet i så god tid, at der er  

 mulighed for alternativ kommerciel disponering af den pågældende  

 kapacitet.
Til nr. 3 Miljø- og energiministeren kan efter forslaget  

 beslutte, at opførelsen af anlæg til produktion af  

 VE-anlæg skal udbydes i licitation.
Herved vil forbrugernes udgifter  

 til køb af VE-elektricitet kunne reduceres.
Desuden vil afholdelsen af  

 licitation kunne opfordre nye investorer og virksomheder til fremover at  

 deltage i VE-udbygningen.
De nærmere licitationsbetingelser, herunder regler  

 om afregning til producenten, vil skulle fastlægges, inden licitation  

 kan finde sted.
De nærmere overvejelser om sådanne  

 licitationsbetingelser er ikke afsluttet.
Det er derfor fundet rigtigst at  

 gøre det til en betingelse for fastsættelse af regler herom, at  

 disse inden udstedelse forelægges for Folketingets Energipolitiske  

 Udvalg.
Til § 2 Det foreslås med bestemmelsen, at miljø- og  

 energiministeren fastsætter tidspunktet for lovens  

 ikrafttræden.
 Det planlægges, at forslagets nr. 1 sættes i  

 kraft inden den 1. januar 2001, jf. den politiske aftale om, at den  

 første fase af udligningen af den vedvarende energi skal ske pr. 1.  

 januar 2001. Bestemmelsen vil dog tidligst blive sat i kraft sammen med § 8  

 og kapitel 9 i elforsyningsloven, som ved lovforslagets fremsættelse  

 endnu ikke er sat i kraft som følge af, at Europa-Kommissionens  

 godkendelse af disse bestemmelser i henhold til EF-traktatens art. 88 endnu  

 ikke foreligger.
 Forslagets nr. 2 planlægges sat i kraft umiddelbart  

 efter dets vedtagelse.
 Forslagets nr. 3 planlægges sat i kraft samtidig med  

 lovens kapitel 9.
