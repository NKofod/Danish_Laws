Sag nr. 5: Forfatterinden Eva Hemmer Hansen mod Danmarks Radio.
Tvist  

 om størrelsen af vederlag for oplæsning i radioen af en roman.
Nævnet  

 afgjorde, at da forfatteren var medlem af Dansk Forfatterforening, der havde  

 indgået aftale med Danmarks Radio, faldt tvisten uden for nævnets kompetence.
 I sagen:
Forfatterinden Eva Hemmer Hansen mod Danmarks Radio blev af nævnet angående vederlag for benyttelse af litterære og  

 kunstneriske værker samt fotografier den 22. maj 1967 afsagt sålydende  

 kendelse.
Mellem klagerinden, forfatterinden Eva Hemmer Hansen, og de indklagede,  

 Danmarks Radio, er der opstået tvist om størrelsen af det vederlag, som  

 tilkommer klagerinden for den i sommeren 1963 stedfundne oplæsning i radio af  

 klagerindens roman »Heltindehistorier«.
Da denne tvist ikke har  

 kunnet løses ved forhandling mellem parterne, har klagerinden ved klageskrift  

 af 16. januar 1967 indbragt tvisten for det i henhold til § 54 i lov nr. 158  

 af 31. maj 1961 om ophavsretten til litterære og kunstneriske værker nedsatte  

 nævn angående vederlag for benyttelse af litterære og kunstneriske værker  

 samt fotografier.
I sagens behandling har deltaget højesteretsdommer Henrik Tamm,  

 landsretssagfører H.
Fischer-Hansen og professor, dr. jur.
Torben Lund.
 Klagerinden har nedlagt påstand om, at der udover det hende gennem Dansk  

 Forfatterforening udbetalte honorar stort kr. 5.550 udbetales hende  

 yderligere 4.350 kr.
 De indklagede påstår sagen afvist.
 Dansk Forfatterforening har været inddraget i den stedfundne  

 skriftveksling og har herunder tilsluttet sig de indklagedes påstand.
 Der har ikke været afholdt mundtlig forhandling, idet parterne har  

 erklæret sig indforstået med, at nævnet på grundlag af det i sagen fremlagte  

 skriftlige materiale tager stilling til påstanden om sagens afvisning.
 Sagens nærmere omstændigheder er følgende:
 Mellem de indklagede og Dansk Forfatterforening er der den 23. maj 1961  

 indgået en kontrakt, hvorefter de indklagede til Dansk Forfatterforening for  

 benyttelse af litterære værker erlægger et årligt beløb på 1,1% af  

 radiolicensindtægten, derunder radioens andel i den fælles radio- og  

 fjernsynslicens, samt 1% af det til radiolicensen svarende beløb pr.  

 indbetalt fjernsynslicens.
Det årlige beløb, som Dansk Forfatterforening herefter modtager, er  

 forfatterforeningen ifølge kontraktens § 6, stk. 4, pligtig at fordele mellem  

 de ophavsmænd, hvis værker har været benyttet i udsendelserne, uanset om  

 disse ophavsmænd er tilsluttet Dansk Forfatterforening eller ej, idet der dog  

 er mulighed for udbetaling direkte fra radioen til forfattere, der står uden  

 for foreningen.
Efter kontraktens § 6, stk. 5, er udlodning af vederlag til  

 ophavsmændene de indklagede uvedkommende.
Honorarernes størrelse beregnes af  

 Dansk Forfatterforening under hensyn til varigheden af den enkelte udsendelse  

 og fordeles af foreningen efter fradrag af 15% i administrationsomkostninger.
Den 8. august 1961 blev der mellem klagerinden og de indklagede indgået en  

 aftale, hvorefter klagerinden for et honorar kr. 7.200 skulle levere en  

 radioroman med henblik på oplæsning i lydradio.
Efter udsendelserne skulle  

 hun have udbetalt »de sædvanlige afgifter for oplæsning« gennem  

 forfatterforeningen.
 Den pågældende roman »Heltindehistorier« blev oplæst i radioen i  

 sommeren 1963, og som vederlag for udsendelsen, som havde en samlet varighed  

 af 6 timer og 10 minutter, blev der gennem Dansk Forfatterforening, af  

 hvilken klagerinden er medlem, udbetalt hende et beløb stort 5.550 kr.
 Klagerinden gør gældende, at dette beløb er mindre end det, hun har krav  

 på, og anfører til støtte herfor, at honoraret ikke bør fastsættes i henhold  

 til de i 1963 gældende satser, men derimod på grundlag af de i året 1961  

 gældende takster, i henhold til hvilke vederlaget for oplæsning i radio af  

 romanen efter det af hende oplyste ville have andraget kr. 9.900. Klagerinden  

 anfører, at der hos hende er skabt en berettiget forventning om, at  

 honorartaksterne på tidspunktet for beløbets udbetaling ikke ville være  

 lavere end på tidspunktet for aftalens indgåelse.
De indklagede har til støtte for påstanden om sagens afvisning anført, at  

 nævnets kompetence ikke omfatter den foreliggende sag, idet den opståede  

 tvist ikke vedrører nogen af de paragraffer i lov nr. 158 af 31. maj 1961 om  

 ophavsretten til litterære og kunstneriske værker, hvortil nævnets kompetence  

 i henhold til lovens § 54 er begrænset.
Hvad angår lovens § 22, stk. 1, gør  

 de indklagede gældende, at nævnets kompetence med hensyn til denne  

 bestemmelse kun omfatter udsendelse af litterære og kunstneriske værker  

 frembragt af ophavsmænd, som ikke er tilsluttet de organisationer, med hvilke  

 Danmarks Radio har indgået aftaler vedrørende udsendelse af ophavsretligt  

 beskyttede værker.
 Nævnet er enigt med de indklagede i, at nævnets kompetence i relation til  

 ophavsretslovens § 22, stk. 1, er begrænset til fastsættelse af vederlag i de  

 tilfælde, hvor Danmarks Radio udsender værker frembragt af ophavsmænd, som  

 ikke repræsenteres af en organisation, med hvilken Danmarks Radio har indgået  

 aftale vedrørende udsendelse af beskyttede værker, og i, at den foreliggende  

 tvist ej heller omfattes af andre af de i lovens § 54 angivne bestemmelser.
 Da klagerinden er medlem af Dansk Forfatterforening, falder den  

 foreliggende tvist angående størrelsen af det til hende af  

 forfatterforeningen i henhold til overenskomsten afregnede beløb således  

 udenfor de tilfælde, hvor nævnet i henhold til ophavsretslovens § 54 er  

 kompetent med hensyn til fastsættelsen af vederlag for benyttelse af  

 beskyttede litterære og kunstneriske værker.
 Thi bestemmes:
 Den af klagerinden for nævnet indbragte sag afvises.
