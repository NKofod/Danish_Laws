 I medfør af byggeloven, jfr. lovbekendtgørelse nr. 152 af 15. april 1982  

 fastsættes følgende:
 § 1.  Ved mindre oliefyringsanlæg forstås i denne  

 bekendtgørelse anlæg med brændere af forstøvningstypen med en samlet indfyret  

 effekt på til og med 120 kW, der anvendes til bygningsopvarmning.
 § 2.  Kedler og varmluftaggregater i mindre anlæg skal  

 renses mindst een gang om året.
 § 3.  Der foretages een gang årligt kontrolmålinger af  

 mindre anlæg af skorstensfejeren, medmindre en ejer eller bruger af et mindre  

 anlæg over for skorstensfejeren dokumenterer, at der foreligger en aftale om  

 årligt eftersyn af anlægget med en servicevirksomhed, der er registreret i  

 henhold til den af byggestyrelsen godkendte registreringsordning for  

 oliefyrservicefirmaer.
 Stk. 2.  Ved kontrolmålingen måles røggassens  

 temperatur, kuldioxidindhold (kultveilteindhold), sodtal og skorstenstræk.  

 Ved anlæg med blåflammebrænder måles tillige røggassens kulmonoxidindhold  

 (kulilteindhold).
Stk. 3.  Efter det årlige eftersyn udfylder  

 servicemontøren fra det registrerede servicefirma en mærkat med resultater af  

 de i stk. 2 nævnte målinger.
Mærkaten, der er dokumentation for en årlig  

 aftale, er forsynet med betegnelsen OR-fyrtest.
 Stk. 4.  Skorstensfejeren har fri adgang til de steder,  

 hvortil adgang er nødvendig for at foretage kontrolmåling.
 § 4.  På grundlag af måling af røggastemperatur og  

 kuldioxidindhold konstaterer skorstensfejeren røgtabet i pct. af den  

 indfyrede energi.
 Stk. 2.  Hvis røgtabet overstiger 16 pct. eller hvis  

 sodtallet overstiger 3, skal ejer/bruger inden 4 uger efter målingen lade  

 foretage justering af oliebrænderen og eventuel fornøden rensning af kedlen,  

 således at røgtabet højst er 16 pct., og sodtallet højst er 3, jfr. dog § 5,  

 stk. 2.
 § 5.  Skorstensfejeren oplyser ejer/bruger om de  

 økonomiske fordele, der er forbundet med justering af oliebrænderen og/eller  

 rensning af kedlen med henblik på at bringe anlægget til at fungere bedst  

 muligt.
 Stk. 2.  Såfremt anlægget ikke ved justering og/eller  

 rensning kan bringes til at overholde de i § 4, stk. 2, fastsatte værdier,  

 skal anlægget alene bringes til at fungere bedst muligt.
 § 6.  Konstateres det ved skorstensfejerens  

 kontrolmåling af anlæg med blåflammebrændere, at røggassens kulmonoxidindhold  

 overstiger 0,1 pct., skal ejeren/brugeren snarest lade brænderen justere.  

 Ejeren/brugeren orienteres samtidig om faren ved kulmonoxidafgivelse.
 Stk. 2.  Ved eftersyn af anlæg med blåflammebrænder skal  

 servicemontøren justere brænderen således, at røggassens kulmonoxidindhold er  

 under 0,05 pct.
 § 7.  Skorstensfejeren må ikke påtage sig at udføre  

 noget arbejde på anlægget, bortset fra rensning af kedel og røgrør.
§ 8.  For udførelsen af skorstensfejerens  

 kontrolmålinger betales et gebyr, hvis grundbeløb er 59,10 kr. (1982-niveau,  

 ekskl. moms). Gebyret reguleres een gang årligt pr. 1. januar, efter det  

 indekstal, som fastsættes af Amtsrådsforeningen i Danmark i  

 standardtakstregulativ for skorstensfejning, brandsyn og rensning af røgrør  

 og kanaler m.v.
Gebyret er i 1984 fastsat til 65,00 kr. ekskl. moms.
 Stk. 2.  For udførelsen af skorstensfejerens  

 kontrolmålinger på blåflammebrændere betales et tillæg til gebyret med  

 grundbeløb 36,40 kr. (1982-niveau, ekskl. moms). Tillægget reguleres som  

 anført i stk. 1. Tillægget er i 1984 fastsat til 40,00 kr. ekskl. moms.
 Stk. 3.  Gebyret tilfalder skorstensfejeren, medmindre  

 der i kommunen er fastsat en anden betalingsordning for afgifter i henhold  

 til brandloven.
 § 9.  Bekendtgørelsen træder i kraft den 1. oktober  

 1984.
