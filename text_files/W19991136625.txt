Landsskatteretskendelse Rejsebureaubegrebet - "kør-selv ferie" m.v.
- momsfritagelse - lønsumsafgift Reference:
LAL § 1, stk. 1 ML § 13, stk. 16 A ApS klagede over Told- og Skattestyrelsens  

 afgørelse af 12. november 1997, hvorved selskabets virksomhed var  

 anset for momsfritaget rejsebureauvirksomhed i henhold til momslovens § 13,  

 stk. 1, nr. 16, og i konsekvens heraf anset for lønsumsafgiftspligtig,  

 jf. lønsumsafgiftslovens § 1, stk. 1.
 Det fremgik af sagen at selskabet tilbød sine  

 kunder hvad der i fremlagt katalog for 1997 var betegnet som "Gør det  

 selv ferie - kør-selv eller flyv". I kataloget var herunder tilbudt  

 indkvartering i store dele af Europa hovedsageligt i feriehuse/-lejligheder  

 eller hoteller, men også i luksustelte, teltbungalows/trigano,  

 flodbåde, mobilhomes, og caravans.
Ferieboligerne m.v. var i alle tilfælde ejet af  

 tredjemand, og der var fremlagt kopi af eksempler på de mellem  

 selskabet og ferieboligejerne indgåede kontrakter, der typisk var  

 udformet således, at selskabet på de her angivne vilkår,  

 eventuelt inden for en nærmere angiven frist og til en nærmere  

 angivet udlejningspris, havde krav på at kunne råde over  

 nærmere angivne ferieboliger uden forudgående underretning af  

 ferieboligejeren.
Selskabet skulle dog efterfølgende og senest  

 indenfor den angivne frist bekræfte en booking overfor  

 ferieboligejeren, idet rådigheden over en feriebolig omfattet af en  

 aftale i modsat fald ville overgå til ferieboligejeren.
Det var nærmere oplyst, at selskabet indgik to typer  

 aftaler med ferieboligejerne, nemlig såkaldte allotmentaftaler og  

 fribookingaftaler.
Allotmentaftalerne lød på, at selskabet,  

 indenfor en given frist kunne råde over et nærmere angivet antal  

 ferieboliger.
Som eksempel på en typisk allotmentaftale var fremlagt en  

 aftale af 13. februar 1996 mellem selskabet og B.
Af denne aftale fremgik  

 bl.a.:
 "...
Allocation period: 30/3-2/11 Allocation deadline: 29/6-31/8: D-278, other  

 periods D-7 ...
 Terms of cancellation:
Until 30 days before arrival:Free 30-15 days before arrival: 25% 14-03 days before arrival: 75% Less than 3 days before arrival and no show: 100% ...
Obligations of A: A will act as middleman and  

 therby as agent for the owner.
A undertakes vis-a-vis the Owner to observe  

 the agreed payments dates and cancelation conditions.
The only exception  

 shall be in cases where notified bookings cannot take place owing to force  

 majeure, .... Only written comunications; letter, telex or telefax,  

 concerning agreed bookings shall be binding on A.
 ...
Obligations of the Owner: ... The Owner undertakes  

 to accept all lettings arranged by A within the framwork of this agency  

 agreement.
The owner shall not be entitled to replace the contractuel holiday  

 appartment with another without prior agreement with A....
..." Fribookingaftalerne adskilte sig fra allotmentaftalerne  

 ved at lyde på, at selskabet havde krav på at kunne booke et  

 ubegrænset antal lejligheder.
Der var i aftalerne ikke fastsat nogen  

 bookingfrist, men det var i stedet fastsat, at selskabet kunne booke  

 lejlighederne indtil de fik meddelelse fra ejeren om, at lejlighederne var  

 udsolgt.
Bortset herfra var disse aftaler enslydende med  

 allotmentaftalerne.
I kataloget blev også tilbudt, gennem selskabets  

 samarbejde med 3 andre selskaber, salg af flybilletter til flere forskellige  

 destinationer i Europa og ud af alle danske lufthavne, samt i tilknytning  

 hertil, gennem samarbejde med et biludlejningsfirma, biludlejning på et  

 givent feriested.
Salget af flybilletter var efter det oplyste fra og med  

 regnskabsåret 1998 flyttet over i selskabet B ApS, hvor salget senest  

 havde udgjort ca. 300.000 kr. af den samlede omsætning for de to  

 selskaber på ca. 100 mio kr.
I tilknytning til de såkaldte kør-selv rejser  

 blev ydet en detaljeret rejsebeskrivelse, og der blev derudover tilbudt  

 færgebilletter til rabatteret pris, samt reservation af overnatninger  

 på bestemte hoteller undervejs til et givent feriested.
Der blev  

 endelig tilbudt rejseforsikring hos C.
I kataloget var optrykt lejebestemmelser med nærmere  

 bestemmelser om bl.a. lejeaftalen generelt, tilmelding, ferieboligens pris,  

 betaling, prisændringer efter aftalens indgåelse, overdragelse,  

 fortrydelse/afbestilling og ændringer på foranledning af kunden,  

 selskabets ansvar, mangler og reklamation, lejerens pligter og prisgaranti.  

 Af lejebestemmelsernes pkt. 12 fremgik herunder, at selskabet var tilmeldt  

 Rejsegarantifonden og at bidrag til Rejsegarantifonden blev indbetalt,  

 når en færgebillet, billeje eller flybillet blev købt i  

 sammenhæng med leje af ferieboligen.
Efter det oplyste var selskabets  

 kunder for højst 40 %' vedkommende dækket i medfør af  

 denne ordning.
 Det fremgik endvidere af katalogets side 9, at selskabet  

 som følge af pakkerejselovens bestemmelse om objektivt ansvar for  

 rejsebureauer havde valgt at tegne en udvidet ansvarsforsikring, som blev  

 opkrævet af kunderne sammen med afbestillingsbeskyttelsen.
For alle de tilbudte ydelser undtagen færgebilletter  

 var der i kataloget angivet en pris, som kunden betalte til selskabet.  

 Færgebilletterne betaltes også af kunden til selskabet.  Af  

 fremlagte kopier af eksempler på bookingbekræftelser over for  

 kunderne fremgik, at den samlede pris, som kunden skulle betale selskabet,  

 var udspecificeret på de forskellige typer ydelser som f.eks. leje af  

 feriebolig, hotelovernatninger, færgebilletter, øvrige ydelser  

 og afbestillingsbeskyttelse.
På bagsiden af bookingbekræftelserne  

 var i øvrigt optrykt ovennævnte lejebestemmelser.
Klagerens repræsentant havde oplyst, at priserne  

 på de tilbudte ydelser i alle tilfælde var fastsat af dem, der  

 præsterede ydelserne, og at selskabets fortjeneste udelukkende bestod i  

 aftalte provisionsbeløb.
Af de i kataloget optrykte lejebestemmelser  

 fremgik dog, at selskabet gav kunderne prisgaranti i den forstand, at prisen  

 under særlige betingelser blev nedsat.
For så vidt angik ferieboligerne var der typisk  

 mellem selskabet og ejerne aftalt en provision på 20 til 25% af den i  

 kontrakten angivne udlejningspris.
Der var fremlagt kopi af et eksempel  

 på en faktura udstedt af en ferieboligejer til selskabet, i hvilken  

 provisionsbeløb på 20 % var modregnet den aftalte udlejningspris  

 inkl. moms.
 Selskabets repræsentant havde foretaget  

 følgende opgørelse af provisionsbeløbene i 1995 og  

 1996:
" 1996 (kr.) i % 1995 (kr.) i % Formidling af ferie- boliger 6.075.033 96,0 5.353.054 97,5 Formidling af flybil- letter 56.121 0,9 30.985 0,5 Formidling af færge- billetter 180.946 2,9 93.019 1,7 Forsikringsprovision 12.366 0,2 9.858 0,2 Formidling af bilud- lejning 5.444 - 5.717 0,1 Total 6.329.910 100 5.492.633 100 Der var fremlagt regnskaber for selskabet for året  

 1997, i hvilke omsætningen, der ikke var udspecificeret på de  

 forskellige ydelser, var opgjort samlet til 39.194.856 kr.
Der var også  

 fremlagt saldobalance af 1. april 1998, i hvilken vareforbruget, der samlet  

 var opgjort til 30.325.037, var udspecificeret, således at fordelingen  

 af vareforbruget for 1997 på de forskellige ydelser fremgik.
Selskabets  

 direktør havde oplyst, at mange at de udgifter til flyselskaber som  

 fremgik af sidstnævnte vedrørte rejser foretaget af selskabets  

 egne medarbejdere i forretningsøjemed.
 Den 14. november 1996 anmodede selskabet om at blive  

 momsregistreret med tilbagevirkende kraft til den 1. oktober 1993.
 Ved afgørelse af 15. januar 1997 afslog den  

 stedlige Told- og Skatteregion denne anmodning, idet selskabets aktiviteter  

 fandtes at være momsfritaget i henhold til momslovens § 13, stk. 1, nr.  

 16, og i stedet lønsumsafgiftspligtig, jf. § 1, stk. 1, i  

 lønsumsafgiftsloven.
 Told- og Skattestyrelsen havde ved den påklagede  

 afgørelse stadfæstet regionens afgørelse og således  

 fundet selskabet momsfritaget, jf. momslovens § 13, stk. 1, nr. 16, og  

 følgelig lønsumsafgiftspligtig, jf. lønsumsafgiftsloven  

 § 1, stk. 1. Styrelsen havde herved bl.a. henvist til artikel 26 i 6.  

 momsdirektiv, hvilken bestemmelse gjaldt for rejsebureauvirksomhed, for  

 så vidt bureauet handlede i eget navn over for den rejsende, og til  

 rejsens gennemførelse anvendte leveringer og tjenesteydelser, der  

 præsteredes af andre momspligtige personer.
Til støtte for at selskabets virksomhed måtte  

 anses for rejsebureauvirksomhed omfattet af momslovens § 13, stk. 1, nr. 16,  

 havde styrelsen anført, at selskabet modtog en række  

 provisionsbeløb vedrørende formidling af flybilletter,  

 færgebilletter, forsikringer og biludlejning, og at selve det forhold  

 at selskabet var i stand til at levere sådanne ydelser gjorde, at  

 selskabet ud fra en helhedsbetragtning måtte karakteriseres som et  

 rejsebureau, uanset om indtægterne fra disse aktiviteter ikke var i  

 samme størrelsesorden som indtægterne fra formidlingen af  

 ferieboliger.
Derudover indikerede selskabets navn, at der var tale om et  

 rejsebureau.
Styrelsen havde også henvist til EF-Domstolens dom  

 af 12. november 1992, sag C 163/91 (Van Ginkel). Styrelsen havde herom  

 bemærket, at dommen vedrørte et rejsebureau, der også  

 solgte "kør-selv ferier", og at dommen derfor kunne forstås  

 således, at der ikke var taget stilling til, hvornår en  

 virksomhed måtte anses at drive rejsebureauvirksomhed.
Under henvisning  

 til dommens præmisser 9, 24 og 27 havde styrelsen anført, at  

 dommen imidlertid måtte læses således, at der skulle svares  

 bekræftende på spørgsmålet om, hvorvidt  

 transaktioner bestående i udlejning af ferieboliger til kunder som selv  

 sørgede for transport til og fra boliger, om hvilke den  

 afgiftspligtige havde indgået aftaler med tredjemand for at kunne  

 råde herover, måtte anses for omfattet af artikel 26's  

 anvendelsesområde.
 Under henvisning til artikel 26's ordlyd havde styrelsen  

 endvidere anført, at selskabet opfyldte denne bestemmelses betingelse  

 om, at bureauer til rejsens gennemførelse skulle anvende leveringer og  

 tjenesteydelser, der var præsteret af andre afgiftspligtige personer.  

 Der var herved bl.a. henvist til artikel 4 i 6. momsdirektiv med  

 bemærkning om, at udlejning af ferieboliger måtte anses for  

 omfattet af artikel 4, stk. 2.
Selskabets repræsentant havde over for  

 Landsskatteretten nedlagt påstand om, at selskabets aktiviteter  

 ansås for momspligtig formidlingsaktivitet.
Repræsentanten havde  

 til støtte herfor bl.a. anført, at selskabet ikke kunne anses  

 at drive rejsebureauvirksomhed, som var fritaget efter momslovens § 13, stk.  

 1, nr. 16. Der var herved henvist til det anførte i momsvejledningen  

 1997, side 108, næstsidste afsnit, der måtte forstås  

 således, at selskabet virksomhed var momspligtig, idet der netop var  

 tale om, at selskabet fik betalt en fast pris i form af provision for  

 ydelsen, som var fastsat af dem, som selskabet formidlede ydelserne for.
Repræsentanten havde derudover anført, at  

 momslovens rejsebureaubegreb skulle forstås på samme måde  

 som angivet i 6. momsdirektiv, uanset at Danmark ikke havde implementeret  

 direktivets artikel 26. To betingelser skulle opfyldes efter artikel 26,  

 nemlig for det første at selskabet skulle handle i eget navn og  

 således ikke som formidler, og for det andet at selskabet til den  

 solgte rejse skulle anvende indkøb præsteret af andre  

 afgiftspligtige personer.
For så vidt angik den første  

 betingelse var anført, at selskabet var formidler af ydelser mod  

 provisionsbetaling, jf. direktivets artikel 6, stk. 4, og at selskabet  

 allerede af denne grund ikke kunne være omfattet af artikel 26. Der var  

 herved også henvist til følgende passage fra den engelske  

 vejledning: "If you act solely as an agent or intermediary arranging supplies  

 you should not use the Margin scheme to account for VAT", og til Van Ginkel  

 dommen (domssamlingen 1992, s.5732).
For så vidt angik den anden af de nævnte  

 betingelser var anført, at selskabet ikke foretog indkøb af  

 rejseydelser til videresalg, og at selskabet således ikke opfyldte  

 denne anden betingelse.
Forholdet var nemlig det, at selskabet, i  

 modsætning til hvad der repræsentanten bekendt var  

 tilfældet for sædvanlige rejsebureauer, ikke havde nogen egentlig  

 råderet over de tilbudte ydelser, idet selskabet ikke købte  

 råderetten til disse ydelser, og heller ikke selv ejede f.eks. de  

 udlejede ferieboliger.
Selskabet havde således kun råderet i den  

 forstand, at det mellem selskabet og ejerne af de udbudte ydelser aftaltes,  

 at klageren i en vis nærmere bestemt periode, og meget afgørende  

 mod en fast pris, kunne råde over f.eks. et aftalt antal  

 ferieboliger.
Vedrørende Van Ginkel dommen, som styrelsen havde  

 baseret sin afgørelse på, var anført, at denne dom ikke  

 kunne anvendes analog i denne konkret omhandlede sag, idet dommen drejede sig  

 om "kør-selv ferier", som blev solgt af en virksomhed, som derudover  

 ubestridt drev rejsebureauvirksomhed, og at netop det forhold, at  

 virksomheden var et rejsebureau, var en væsentlig forudsætning i  

 dommen.
Af Van Ginkel dommen kunne således udledes, at fire betingelser  

 skulle være opfyldt for, at kør-selv ferier kunne anses for  

 rejsebureauvirksomhed: 1) at der skulle være tale om et selskab, der  

 var rejsebureau; 2) at selskabet skulle handle i eget navn og for egen  

 regning.
Virksomhed omfattet af art. 11, pkt.
A, stk. 3, litra c) eller art.  

 6, stk. 4, var således ikke omfattet af rejsebureaubegrebet; 3) at der  

 til rejsens gennemførelse skulle anvendes tjenesteydelser, der var  

 leveret af andre afgiftspligtige personer; 4) at sidstnævnte skulle  

 komme den rejsende til gode.
Selskabet opfyldte ikke betingelse nummer 1, da  

 selskabet ikke udover kør-selv ferier udøvede  

 rejsebureauvirksomhed.
Selskabet opfyldte heller ikke betingelsen nummer 2,  

 da selskabets virksomhed var indrettet som omhandlet i art. 6, stk. 4. For  

 så vidt angik den 3. betingelse var det af selskabets ydelser kun  

 ferieboligudlejningen, der var afgiftspligtig i hjemlandet.
Ingen af de andre  

 ydelser, således hverken færgetransport, flytransport eller  

 billeje, var afgiftspligtig.
Vedrørende EF-domstolens seneste dom på  

 området i sagerne C-308/96 og C-94/97, var bemærket, at der i  

 denne dom var taget stilling til, hvad der skulle til, før supplerende  

 ydelser kunne anses for rene biydelser i forhold til egne ydelser, og som  

 sådanne ikke omfattet af artikel 26. Under henvisning til den i  

 skrivelse af 9. oktober 1997 foretagne opgørelse af omfanget af de af  

 selskabet leverede tillægsydelser var anført, at disse bestemt  

 måtte anses som rene biydelser i den nævnte doms forstand.
I  

 denne sammenhæng var også anført, at alle disse  

 tillægsydelser var momsfri, og at den nævnte betingelse i artikel  

 26 om, at anvendte indkøb skulle være præsteret af andre  

 afgiftspligtige personer, dermed ikke var opfyldt i denne sag.
 Af sager fra EF-Domstolen var endvidere henvist til sag  

 C-74/91 (Kommissionen mod Tyskland).
 Repræsentanten havde yderligere henvist til, at de  

 virksomheder der udbød ydelser svarende til selskabets, alle  

 ansås som formidlere og ikke rejsebureauer, og at den  

 konkurrenceforvridning, som den påklagede afgørelse dermed  

 medførte, var en væsentlig årsag til ønsket om  

 momsregistrering.
 Landsskatteretten udtalte:
 I henhold til momslovens § 13, stk. 1, nr. 16, var  

 følgende ydelser undtaget fra afgiftspligten:
"Rejsebureauvirksomhed og turistkontorers oplysnings- og  

 informationsvirksomhed og lign." Bestemmelsen blev oprindeligt indsat i momsloven ved lov  

 nr. 204 af 10. maj 1978 om ændring af momsloven, hvilken  

 lovændring var en følge af 6. momsdirektiv.
 I medfør af 6. momsdirektiv artikel 28, stk. 3,  

 litra b, kunne medlemsstaterne fortsat fritage følgende transaktioner,  

 jf. bilag F, nr. 27:
"Tjenesteydelser præsteret af de i artikel 26  

 omhandlede rejsebureauer og af rejsebureauer, der handler i den rejsendes  

 navn og for hans regning, i forbindelse med rejser inden for  

 Fællesskabet." Direktivets artikel 26 omfattede efter stk. 1,  

 følgende:
"bureauer (der) handler i eget navn over for den rejsende  

 og til rejsens gennemførelse anvender leveringer af tjenesteydelser,  

 der præsteres af andre afgiftspligtige personer.
Denne artikel finder  

 ikke anvendelse på rejsebureauer, der udelukkende fungerer som  

 formidler, og på hvilke artikel 11, punkt A, stk. 3, litra c), finder  

 anvendelse." Da andet ikke fremgik direkte af ordlyden af § 13, stk. 1,  

 nr. 16, eller forarbejderne til denne eller momsloven i øvrigt, fandt  

 retten, at rejsebureaudefinitionen i momslovens § 13, stk. 1, nr. 16, skulle  

 forstås i overensstemmelse med bemyndigelsesbestemmelsen i direktivets  

 art. 28, stk. 3, litra c), således, at rejsebureauvirksomhed, der var  

 omfattet af rejsebureaudefinitionen i direktivets artikel 26, var  

 momsfritaget efter momsloven.
 Retten fandt, at selskabet opfyldte de to betingelser, der  

 var angivet i artikel 26, nemlig for det første at selskabet skulle  

 handle i eget navn over for den rejsende, og for det andet at selskabet til  

 rejsens gennemførelse skulle anvende leveringer af tjenesteydelser,  

 der var præsteret af andre afgiftspligtige personer.
For så vidt angik den første af disse  

 betingelser var herved henset til, at de ydelser, som selskabet solgte, blev  

 faktureret af selskabet direkte til kunderne, der også betalte direkte  

 herfor til selskabet.
Der var også henset til at selskabets  

 kontraktlige forpligtelser og rettigheder over for kunderne var defineret i  

 selskabets egne standardiserede lejebestemmelser, der således som  

 udgangspunkt var uafhængige af de kontraktlige rettigheder og  

 forpligtelser, der konkret var fastsat i aftalerne mellem selskabet og dem,  

 der præsterede de enkelte ydelser, samt endelig til karakteren af disse  

 kontraktlige forpligtelser og rettigheder.
For så vidt angik den anden af de nævnte  

 betingelser var henset til, at de ferieboligejere eller i al fald en  

 væsentlig del af disse, som selskabet indgik aftaler om udlejning med,  

 efter de foreliggende oplysninger var momspligtige i deres hjemland.
Det  

 bemærkedes herved, at det forhold, at selskabets kunder i de fleste  

 tilfælde af den flerhed af tilbud, som selskabet tilbød i  

 kataloget, kun tog imod tilbuddet om leje af feriebolig, efter rettens  

 opfattelse ikke i sig selv kunne være til hinder for at anse selskabet  

 for et rejsebureau.
Rejsebureaudefinitionen kunne ikke begrænses til  

 udelukkende at omfatte salg af pakkerejser m.v.
Afgørende måtte  

 være karakteren af ydelserne, samt den måde og form under hvilken  

 ydelserne blev tilbudt.
Selv i de tilfælde, hvor der kun solgtes  

 ferieboligydelser, måtte selskabet således anses at  

 præstere mere end blot én ydelse over for kunden, idet selskabet  

 i kataloget samlede, beskrev og anbefalede kunderne en række muligheder  

 og gav andre former for rådgivning samt sørgede for kontakten  

 med ferieboligejeren.
Efter de foreliggende oplysninger ville  

 ferieboligudlejningen i øvrigt i de fleste tilfælde være  

 suppleret med andre ydelser som forskellige forsikringer og lignende.
Det  

 bemærkedes i øvrigt, at det forhold, at selskabet blev  

 aflønnet ved provision, ikke i sig selv nødvendigvis  

 medførte, at selskabet handlede for fremmed regning.
 Som følge af det anførte var selskabets  

 virksomhed, i den form den forelå på tidspunktet for den  

 påklagede afgørelse, momsfritaget efter momslovens § 13, stk. 1,  

 nr. 16. Da virksomheden derudover i kraft af den afgiftsmæssige  

 sammenhæng, der bestod mellem momsloven og lønsumsafgiftsloven,  

 var omfattet af lønsumsafgiftslovens § 1, stk. 1, blev den  

 påklagede afgørelse stadfæstet.
