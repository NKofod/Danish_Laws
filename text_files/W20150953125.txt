Ligebehandlingsnævnets afgørelse om etnicitet - adgangsbegrænsning - ej medhold J.nr. 7100444-12 Klagen drejede sig om forskelsbehandling på grund af etnisk oprindelse i forbindelse med, at en forfatter ansøgte om at få oprette en forfatterprofil på den indklagede hjemmeside.
Det var ligebehandlingsnævnets vurdering, at ansøgning om at få oprettet en forfatterprofil, kan have betydning for klagerens erhvervsmæssige beskæftigelse, og ansøgningen var derfor omfattet af forskelsbehandlingslovens anvendelsesområde.
Klager havde dog ikke påvist faktiske omstændigheder, der gav anledning til at formode, at ligebehandlingsprincippet var blevet krænket.
Klager fik derfor ikke medhold i klagen.
 Klagen drejer sig om påstået forskelsbehandling på grund af etnisk oprindelse i forbindelse med, at klager ansøgte om at få oprettet en forfatterprofil på den indklagede hjemmeside.
Ligebehandlingsnævnets afgørelse Det var ikke i strid med forskelsbehandlingsloven, at du ikke kunne få oprettet en forfatterprofil på den indklagede hjemmeside.
Sagsfremstilling Klager, der er forfatter, søgte i april 2012 den indklagede hjemmeside om at få oprettet en forfatterprofil på hjemmesiden.
Den indklagede hjemmeside er bibliotekernes fælles website, der formidler litteratur for voksne.
Hjemmesiden har en række forfatterprofiler, hvor man kan læse om forfatterne og deres værker.
En bibliotekar hos indklagede skrev følgende til klager: "Kære [klager] Mange tak for din mail og for din interesse for [hjemmesiden].
Som hovedregel skal en forfatter skrive 2 romaner for voksne, desværre opfylder du ikke det kriterium og derfor kan jeg ikke oprette en profil for dig." Klager skrev tilbage, at han havde skrevet mere end to romaner og udgivet flere titler både på dansk og på engelsk, men også på hebraisk.
Bibliotekaren skrev tilbage: "Kære [klager] Jeg håber du er klar over at afslaget intet har med kvaliteten af dit forfatterskab at gøre.
Vi har som redaktion nogle regler, som vi arbejder efter, derfor opretter vi ikke en profil for dig." Parternes bemærkninger Klager gør gældende, at han er blevet udsat for diskrimination, fordi indklagede har nægtet at oprette en forfatterprofil for ham på deres hjemmeside.
Klager ønsker at reglerne laves om, så han kan opnå lige rettigheder som forfatter.
Klager ønsker, at indklagede skal betale ham en kompensation samt optage ham på deres forfatterliste.
Det er krænkende, at man som forfatter i Danmark ikke kan være anderledes.
Det er diskrimination, at man nægter en forfatter muligheden for at blive anerkendt på grund af strenge regler.
Indklagedes regler for at få oprettet en profil betyder, at kun udvalgte forfattere får lov til at høre til i det danske samfund.
Er digtere, eventyrfortællere, teaterskribenter ikke forfattere? Det undrer klager, at sådan diskrimination og forskelsbehandling finder sted og er tilladt blandt forfattere.
Det danske samfund skaber konkurrence blandt forfattere, som kan skade kreativitetsprocessen.
Hvis man for eksempel er i gang med at skrive en digtsamling, vil man føle sig presset til at skrive en roman eller to bare for at gøre andre tilfredse, så samfundet vil acceptere en som forfatter.
Klager har kigget på listen over forfattere på den indklagede hjemmeside, og ikke alle omtalte forfattere har skrevet to romaner for voksne.
Det undrer derfor klager, at man uden forklaring har nægtet at oprette en profil for ham.
Det er diskrimination imod børn og børnebogsforfattere, at kun skønlitterære værker for voksne opfylder kriterierne for at få oprettet en forfatterprofil.
Det er diskriminerende, at der er forfattere på listen, som ikke har skrevet to romaner for voksne, og det er i den forbindelse ligegyldigt, om reglerne ændrer sig hele tiden.
Reglerne er i sig selv imod friheden til at være kreativ.
Klager var forundret over bibliotekarens kommentar omkring kvaliteten af hans forfatterskab.
Klager kan ikke forstå, hvad kvaliteten af hans forfatterskab har at gøre med, om der kan blive oprettet en forfatterprofil på den indklagede hjemmeside.
Klager skriver bøger, der er kritiske overfor det danske samfund, og klager har flere gange fået trusler og hadebreve fra læsere.
Klager havde dog aldrig forestillet sig, at man på grund af hans ideologier eller kritik ville nægte at oprette en forfatterprofil for ham.
Klagers kritik over samfundet er konstruktivt, og det er klagers positive bidrag til harmoni i samfundet.
 Indklagede gør gældende, at de ikke har handlet i strid med loven, idet etniske kriterier ikke indgår i vurderingen af oprettelse af forfatterprofiler.
 Den indklagede hjemmeside er et fælles website for danske biblioteker, der formidler litteratur for voksne.
 Siden 1. juni 2011 har der været følgende kriterier for udvælgelse af nye forfattere til hjemmesidens forfatterportrætter: Forfattere skal have skrevet mindst to skønlitterære værker på dansk for voksne, som er indkøbt af mindst to folkebiblioteker med henblik på at sitets brugere kan låne de omtalte romaner på bibliotekerne.
Klager har udgivet to julebøger for børn, en eventyrsamling som er købt af to folkebiblioteker, og en samling, der er pligtafleveret.
Derudover har klager udgivet og skrevet bøger på engelsk, som efterfølgende er oversat til dansk.
Klager opfylder derfor ikke kriterierne for at få oprettet en forfatterprofil.
Forfatterprofilerne omhandler desuden ikke oversat litteratur.
Indklagede har tidligere haft andre kriterier for oprettelse af nye forfatterprofiler.
Dette er årsagen til, at ikke alle forfattere på hjemmesiden har skrevet mindst to bøger på dansk.
Fra 2002 til februar 2009 var kriteriet, at forfattere skulle have skrevet mindst et skønlitterært værk skrevet på dansk, som er indkøbt af mindst to folkebiblioteker, med henblik på at sitets brugere kan låne de omtalte romaner på bibliotekerne.
Da dette ikke udelukkede børnebøger kom en række børnebogsforfattere også med i forfattergalleriet.
Formidling af børnelitteratur foregår på andre websites.
 Fra 1. februar 2009 til 31. maj 2011 var kriterierne, at forfattere skulle have skrevet mindst to skønlitterære værker for voksne på dansk, som er indkøbt af mindst to folkebiblioteker, med henblik på at sitets brugere kan låne de omtalte romaner på bibliotekerne.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af blandt andet national eller etnisk oprindelse på arbejdsmarkedet efter lov om forbud mod forskelsbehandling på arbejdsmarkedet (forskelsbehandlingsloven).
Denne lov indeholder ikke nogen angivelse af, hvem der er beskyttet efter loven.
Af lovens § 2 fremgår det, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og arbejdsvilkår.
Der er ikke i loven eller de tilhørende forarbejder nogen angivelse af, hvordan begrebet "lønmodtagere" skal forstås.
Det fremgår videre af lovens § 3, stk. 3, at forbuddet mod forskelsbehandling tillige omfatter enhver, der fastsætter bestemmelser og træffer afgørelse om adgang til at udøve selvstændigt erhverv.
 Nævnet lægger til grund, at loven skal fortolkes i overensstemmelse med rådets direktiver 2000/43 om gennemførelse af princippet om ligebehandling af alle uanset race eller etniske oprindelse (etnicitetsdirektivet) samt 2000/78 om generelle rammebestemmelser om ligebehandling med hensyn til beskæftigelse og erhverv (beskæftigelsesdirektivet).
Etnicitetsdirektivet bestemmer i præamblen: "For at sikre udviklingen af demokratiske og tolerante samfund, hvori alle kan deltage uanset race eller etnisk oprindelse, bør foranstaltninger til bekæmpelse af forskelsbehandling på grund af race eller etnisk oprindelse række videre end adgang til lønnet eller selvstændig beskæftigelse og dække områder som uddannelse, social beskyttelse, herunder social sikring og sundhedspleje, sociale goder, adgang til og levering af varer og tjenesteydelser." Direktivets art. 3 om anvendelsesområdet bestemmer blandt andet, at: "Inden for de beføjelser, traktaten tillægger Fællesskabet, finder dette direktiv, for så vidt angår både den offentlige og den private sektor, herunder offentlige organer, anvendelse på alle personer for så vidt angår a) vilkårene for adgang til lønnet beskæftigelse, udøvelse af selvstændig erhvervsvirksomhed og erhvervsmæssig beskæftigelse, herunder udvælgelseskriterier og ansættelsesvilkår, uanset sektor eller branche og uanset niveau i erhvervshierarkiet, herunder i henseende til forfremmelse. . ." Beskæftigelsesdirektivets anvendelsesområde er på dette punkt svarende til etnicitetsdirektivet.
 Direktiverne må forstås således, at anvendelsesområdet skal fortolkes bredt, og at forbudet skal omfatte alle relevante regler og betingelser, der er af betydning for adgang til erhvervsmæssig beskæftigelse.
 Det er Ligebehandlingsnævnets vurdering, at ansøgning om at få oprettet en forfatterprofil på den indklagede hjemmeside kan have betydning for klagerens erhvervsmæssige beskæftigelse, og ansøgningen er derfor omfattet af forskelsbehandlingslovens anvendelsesområde.
 Imidlertid har klager ikke påvist faktiske omstændigheder, der giver anledning til at formode, at ligebehandlingsprincippet er blevet krænket.
 Klager får derfor ikke medhold i klagen.
