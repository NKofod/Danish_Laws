Fremsat den 23. februar 2022 af Rasmus Jarlov (KF), Britt Bager (KF), Niels Flemming Hansen (KF) og Søren Pape Poulsen (KF) Forslag til folketingsbeslutning om at sikre erstatning til naboer ved voldsomme støjgener fra offentlige byggerier som letbanebyggeriet Folketinget pålægger regeringen at fremsætte et forslag til lovændring, så det bliver muligt for staten at betale erstatning til naboer til letbanebyggeriet i Københavns omegn og andre i lignende situationer, der udsættes for voldsomme støjgener ved offentlige byggerier, som forhindrer dem i at have en velfungerende hverdag.
Bemærkninger til forslaget Naboerne til letbanebyggeriet i Københavns omegn har været udsat for meget voldsomme støjgener ved byggeriet gennem længere tid.
Der er tale om gener langt over tålegrænsen for, hvad man kan forlange, at folk skal kunne acceptere ved et byggeri.
Fællesskabet bør ikke pålægge enkelte borgere så store gener uden at betale erstatning for det.
Transportministeren har hidtil oplyst, at det ikke vil være lovligt at give naboerne erstatning, jf. svar på spørgsmål nr.
S 39, folketingsåret 2021-22. om at give beboerne erstatning for støjgener i forbindelse med byggeriet af letbanen i Københavns omegn.
Det Konservative Folkeparti foreslår derfor at pålægge regeringen at ændre loven, så der bliver hjemmel til, at staten kan udbetale erstatning til naboer, som udsættes for voldsomme støjgener ved offentlige byggerier, herunder f.eks. naboer til letbanebyggeriet i Københavns omegn.
I starten af september 2018 begyndte letbanebyggeriet i hovedstaden.
Det store infrastrukturprojekt vil komme til at løbe igennem otte kommuner med en længde på 28 km.
Projektet har medført en masse debat, bl.a. fordi mange borgere må leve med store støjgener fra byggeriet.
Hovedstadens Letbane modtog 295 klager, herunder 69 støjklager, alene de første 18 måneder af byggeriet.
Beboere fra Ishøj til Lyngby har altså måttet leve med store støjgener.
I Lyngby kan flere familier sågar ikke opholde sig i deres eget hjem, da støjen simpelthen er for slem.
Fra kl. 7 om morgenen til kl. 22 om aftenen har borgere i de berørte områder måttet finde sig i meget voldsom larm.
Enkelte gange har det endda foregået uden for dette tidsrum og dermed også været med til at forstyrre nattesøvnen (»Naboer klager over byggestøj«, Mads Klitgaard og Clara Hede Bachmann, Berlingske Tidende, den 14. februar 2022, og »Efter afsløring: Politikere lægger pres på minister for hjælp til støjplagede Letbane-naboer«, Anders Reinholdt Jonssen, TV 2, den 7. oktober 2021).
 Da Cityringen i København blev bygget, fandtes der lovhjemmel til kompensation, og det bør også kunne lade sig gøre i forbindelse med letbanebyggeriet (»Familier lever i helvede fra Letbane-byggeri  men ingen hjælp at hente«, Anders Reinholdt Jonssen, TV 2, den 2. oktober 2021). Forslagsstillerne noterer sig, at det tidligere har været muligt at finde lovhjemmel, og foreslår derfor, at regeringen pålægges at fremsætte et lovforslag, der muliggør at yde erstatning til naboer til offentlige byggerier som letbanebyggeriet, der oplever meget voldsomme støjgener, som gør en almindelig hverdag meget vanskelig i en længere periode.
 Inden et endeligt lovforslag fremsættes, pålægges regeringen at fremlægge og drøfte flere forskellige modeller til erstatning med Folketinget og herunder oplyse, hvor meget hver model vil koste, så Folketinget kan tage stilling til omkostninger og finansiering ud fra forskellige modeller, inden lovforslaget fremsættes.
Skriftlig fremsættelse Rasmus Jarlov (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at sikre erstatning til naboer ved voldsomme støjgener fra offentlige byggerier som letbanebyggeriet.
(Beslutningsforslag nr.
B 107) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
