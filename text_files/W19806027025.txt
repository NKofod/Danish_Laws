I juni 1979 pålagde monopoltilsynet Møbelfabrikantforeningen i Danmark  

 at ophæve sit krav om medlemsskab af foreningen som betingelse for at  

 udstille på den danske sektion af møbelmessen i Bella Centret.
Tilsynet havde  

 fundet, at kravet om medlemsskab medførte en urimelig indskrænkning i  

 erhvervsudøvelsen som omtalt i monopollovens § 11.
 Møbelfabrikantforeningen indbragte pålægget for monopol-ankenævnet, og  

 som omtalt i meddelelser 1979 nr. 9, side 499, besluttede ankenævnet i første  

 omgang at give frist for opfyldelse af pålægget til messen i 1981 uden dermed  

 at tage stilling til, om pålægget var berettiget.
 Dette spørgsmål har ankenævnet behandlet nu, og resultatet er blevet  

 en ophævelse af pålægget.
Ankenævnet finder det godtgjort, at deltagelse på Den Danske  

 Møbelmesse i Bella Centret har væsentlig betydning for mulighederne for at  

 drive erhvervsvirksomhed her i landet, og at monopolloven derfor finder  

 anvendelse i sagen.
Nævnet finder ikke, at det stillede krav om medlemsskab i  

 fabrikantforeningen medfører de i monopollovens § 11 omtalte skadelige  

 virkninger, såfremt adgangen til medlemskab er åben for alle, der opfylder  

 rimelige og sagligt begrundede betingelser.
Nævnet anfører til sidst, at  

 dette spørgsmål ikke foreligger til påkendelse.
Nævnet ophæver derfor  

 pålægget.
År 1980, den 8. juli blev i sagen 21/79, Møbelfabrikantforeningen, afsagt  

 sålydende KENDELSE:
 I skrivelse af 2. juli 1979 har landsretssagfører Mogens Hess-Petersen som  

 advokat for Møbelfabrikantforeningen i Danmark klaget over en af  

 monopoltilsynet ved skrivelse af 28. juni 1979 truffet afgørelse, hvorved det  

 blev pålagt foreningen i henhold til monopollovens § 12, stk. 2, at ophæve  

 sit krav om medlemskab af foreningen som betingelse for at udstille på den  

 danske sektion af Scandinavian Furniture Fair i Bella Center.
 Ved skrivelse af 15. april 1980 er Foreningen Dansk Møbelindustri  

 v/landsretssagfører Erik Jensen indtrådt i sagen til støtte for  

 monopoltilsynet.
 Klagerne har nedlagt påstand om, at monopoltilsynets pålæg af 28. juni  

 1979 ophæves.
 Monopoltilsynet har påstået afgørelsen stadfæstet.
Over for nævnet er der redegjort for sagen i indlæg af 19. december 1979  

 fra klagerne og i indlæg af 10. marts 1980 fra monopoltilsynet.
Parterne og  

 biintervenienten er gjort bekendt med hinandens indlæg.
 Sagen har været behandlet på nævnets møde den 20. juni 1980. På mødet var  

 parterne og biintervenienten repræsenteret og udtalte sig.
 Den påklagede afgørelse er indeholdt i sålydende skrivelse af 28. juni  

 1979 fra monopoltilsynet til Møbelfabrikantforeningen i Danmark:
 »Ved skrivelse af 29. marts 1979 til foreningen har monopoltilsynet  

 meddelt, at monopolrådet på sit møde den 28. marts 1979 havde fundet, at  

 Møbelfabrikantforeningens krav om medlemskab af foreningen som betingelse for  

 udstilling på Scandinavian Furniture Fair i Bella Center medførte eller måtte  

 antages at ville medføre urimelig indskrænkning i den frie erhvervsudøvelse  

 eller urimelig ulighed i vilkårene for erhvervsudøvelsen, jfr. monopollovens  

 § 11, stk. 1, og at det blev pålagt direktoratet at søge forholdet bragt til  

 ophør ved forhandling, således at nævnte krav blev ophævet.
 Rådets afgørelse indebar, at medlemmer og ikke-medlemmer af foreningen  

 skulle stilles lige i deres adgang til messen.
 Under en forhandling i tilsynet i henhold til monopollovens § 11 har man  

 drøftet, hvorledes vilkårene for ikke-medlemmers adgang til messen skulle  

 udformes, således at ovennævnte krav blev opfyldt.
 Sagen har herefter været behandlet på monopolrådets møde den 27. juni  

 1979.
Rådet har på det foreliggende grundlag fundet, at tilsynet under  

 forudsætning af, at Møbelfabrikantforeningen i Danmark ophæver det gældende  

 krav om medlemskab af foreningen som betingelse for udstilling på den danske  

 sektion af Scandinavian Furniture Fair i Bella Center, således at alle danske  

 møbelfabrikanter har lige adgang til at udstille på messen, ikke vil rette  

 indvending mod, at foreningen for at tilgodese sine medlemmers økonomiske  

 interesser opkræver et gebyr for ikke-medlemmer, der ikke overstiger, hvad  

 ikke-skandinaviske virksomheder, der udstiller på den internationale sektion  

 af messen, skal betale.
Man skal herefter i henhold til monopollovens § 12,  

 stk. 2, pålægge Møbelfabrikantforeningen i Danmark at ophæve sit krav om  

 medlemskab af foreningen som betingelse for at udstille på den danske sektion  

 af Scandinavian Furniture Fair i Bella Center, således at alle danske  

 møbelfabrikanter har lige adgang til at udstille på messen, og at  

 Møbelfabrikantforeningen over for ikke-medlemmer af foreningen indtil videre  

 vil kunne opkræve et højere gebyr, dog højst den standleje der fastsættes på  

 den internationale sektion af møbelmessen.
 Man vedlægger grundlaget for monopolrådets afgørelse.
 Meddelelse om, at ovennævnte pålæg er efterkommet, bedes fremsendt inden 8  

 dage fra dato.
Det bemærkes, at landsretssagfører Mogens Hess-Petersen samtidig er gjort  

 bekendt med ovenstående.« I ovennævnte skrivelse af 2. juli 1979 til monopol-ankenævnet har klagerne  

 tilkendegivet, at de anså pålægget udstedt i henhold til monopollovens § 12,  

 stk. 3, om leveringspålæg, og at det derfor er foreningens opfattelse, at  

 sagens indbringelse for monopol-ankenævnet har opsættende virkning.
Dette  

 spørgsmål om pålæggets ikrafttrædelsestidspunkt blev behandlet på nævnets  

 møder den 16. og 20. august 1979.
 Nævnet udtalte i sin kendelse bl. a.:
»Formuleringen af monopollovens § 12, stk. 2, og § 12, stk. 3,  

 indebærer ikke nogen skarp afgrænsning mellem leveringspålæg og pålæg udstedt  

 med hjemmel i § 12, stk. 2. Nævnet finder dog, at hjemmelen for det påklagede  

 pålæg efter dettes umiddelbare indhold og generelle sigte mest naturligt må  

 søges i § 12, stk. 2, fremfor stk. 3. Man kan derfor ikke være enig i  

 klagernes principale synspunkt, at klagen til nævnet i sig selv har  

 opsættende virkning efter lovens § 18, stk. 7.« Nævnet fandt imidlertid, at der forelå tilstrækkelig begrundelse for  

 administrativt at indrømme en forlænget frist for pålæggets opfyldelse,  

 således at pålægget tidligst kan få virkning for messen i 1981.
Om sagens baggrund er det oplyst, at de danske møbelfabrikanter er  

 organiseret i 2 brancheforeninger - Møbelfabrikantforeningen i Danmark (MF)  

 og Foreningen Dansk Møbelindustri (DMI). Udover de møbelfabrikker, som er  

 medlemmer af disse foreninger, er der en del danske møbelfabrikker, som ikke  

 er medlemmer af disse foreninger.
Møbelfabrikantforeningen i Danmark er  

 stiftet i 1933 og har fra og med 1949 arrangeret Den Danske Møbelmesse (DDMM)  

 i Bella Center hvert år i maj måned.
Foreningen Dansk Møbelindustri har siden  

 sin oprettelse i 1963 i hvert års august måned afholdt messe i Herning.
Bella-messen er opdelt i sektioner, en for hver af de nordiske lande og en  

 international sektion for ikke-skandinaviske møbelfabrikanter.
Messen  

 omfatter ca. 600 udstillere, heraf ca. 56% danske, 30% øvrige nordiske og 14%  

 ikke-nordiske fordelt på et udstillingsareal på 25.000 m2 Messen, der er en lukket fagmesse, blev i 1978 besøgt af 14.795 indkøbere,  

 heraf ca. 60% fra udlandet.
I 1978 blev der optaget ordrer på messen på i alt  

 154 mill. kr. opgjort for den danske sektion, fordelt på ca. 80% til eksport  

 og 20% til hjemmemarked.
Salget svarer efter Møbelfabrikantforeningens  

 opfattelse til 10-20 dages ordinært salg for virksomhederne.
Møbelfabrikantforeningen har tegnet 500.000 kr. aktier i Bella Center A/S  

 og har endvidere i de 3 år fra januar 1975 til ultimo 1977 ydet selskabet et  

 rentefrit lån på 1.500.000 kr.
Siden 1967 har DDMM været en sektion af  

 »Den Skandinaviske Møbelmesse«, som afholdes i fællesskab af MF og  

 dens søsterforeninger i Finland, Norge og Sverige, hhv.
Finlands  

 Møbelexportører, Møbelprodusentenes Landsforening og Sveriges Møbelindustri  

 Førbund.
Herning-messen omfatter udelukkende dansk fremstillede møbler og er i  

 langt mindre udstrækning end Bella-messen besøgt af udenlandske indkøbere.
I  

 1979 blev messen besøgt af ca. 10.000 besøgende, heraf ca. 11% fra udlandet.
Forholdet mellem Møbelfabrikantforeningen og Dansk Møbel Industri var i en  

 årrække ret problemfrit.
Dansk Møbel Industris indsats var i det væsentlige  

 koncentreret om at afholde Herning-messen.
Mange medlemmer af  

 Møbelfabrikantforeningen var i disse år tillige medlemmer af Dansk Møbel  

 Industri, hvorved de fik en rabat på deltagelse i Herning-messen.
I 1970'erne  

 har sidstnævnte forening påtaget sig almindelig brancheforeningsvirksomhed  

 udover messe-arrangementet.
Herved er der fremkommet en vis  

 »dobbeltdækning« mellem de to foreninger på en række områder.  

 Blandt andet på denne baggrund blev der i 1976 gennemført en tilføjelse til  

 Møbelfabrikantforeningens vedtægter, der betød, at en møbelfabrikant ikke  

 længere kunne blive eller forblive medlem af Møbelfabrikantforeningen, hvis  

 han også var medlem af Dansk Møbel Industri.
 Klagerne har til støtte for deres påstande bl. a. anført det principale  

 anbringende, at monopolloven i henhold til monopollovens § 2 ikke regulerer  

 konkurrencen på de danske eksportmarkeder, og at dens bestemmelser følgelig  

 ikke finder anvendelse i nærværende sag, der drejer sig om Bella  

 Center-messen som eksportmesse.
Det subsidiære anbringende er, at kravet om medlemskab af  

 Møbelfabrikantforeningen for at udstille på Bella Centrets møbelmesse ikke i  

 relation til monopollovens § 2 indebærer en væsentlig konkurrencebegrænsning  

 eller i relation til monopollovens § 11 medfører en urimelig ulighed.
Det  

 bestrides, at Bella Center-møbelmessen skulle være så afgørende for  

 møbeleksporten, at danske møbelfabrikker ved ikke at kunne deltage herved  

 skulle være udsat for en urimelig forskelsbehandling.
Adgangen til foreningen er åben og hermed også muligheden for at udstille  

 på Bella Centerets møbelmesse.
De virksomheder, som foretrækker at stå uden  

 for Møbelfabrikantforeningen er ikke derimed afskåret fra eksport.
Den af  

 Dansk Møbel Industri afholdte Herning-messe anlægges i stigende grad som  

 eksportmesse, som det bl. a. fremgår af Dansk Møbel Industris egne udtalelser  

 til pressen.
Udover at deltage i Herning-messen står det de uden for  

 Møbelfabrikantforeningen værende møbelfabrikker frit for enkeltvis eller i  

 samvirke at arrangere møbeludstillinger med henblik på eksport.
Af anførte  

 grunde foreligger ikke en situation, som kan karakteriseres som en  

 »væsentlig konkurrencebegrænsning«.
Der foreligger ikke en situation karakteriseret ved »urimelig ulighed  

 i vilkårene for erhvervsudøvelsen«.
Møbelfabrikantforeningen er ikke  

 vidende om, at møbelfabrikanter uden for de 2 foreningers medlemskredse har  

 klaget til monopoltilsynet.
For medlemmerne af Dansk Møbel Industri  

 forudsætter ønsket om at måtte udstille på Bella-Centeret udmeldelse heraf,  

 men dette forhold vil næppe medføre noget mærkbart tab af medlemmer af Dansk  

 Møbel Industri.
Bella Centerets møbelmesse er bygget op gennem 31 års arbejde inden for  

 rammerne af Møbelfabrikantforeningen.
Foreningen sælger en pakke af  

 aktiviteter til sine medlemmer.
Det er urimeligt, om foreningen skal tage en  

 del af pakken ud til salg til ikke-medlemmer.
Møbelfabrikantforeningen og dens nordiske søsterorganisationer giver i et  

 vist omfang ikke-nordiske møbelfabrikanter adgang til Den Skandinaviske  

 Møbelmesse - i dennes internationale sektion.
Monopoltilsynet argumenterer  

 for, at på denne baggrund burde danske ikke-medlemmer af  

 Møbelfabrikantforeningen også - eller så meget mere have adgang til messen.  

 Dette ræsonnement overser nogle vigtige momenter.
De nordiske møbelfabrikantforeninger har fra udenlandsk hold været  

 kritiseret for at afholde Den Skandinaviske Møbelmesse som en ren nordisk  

 udstilling, og MF har tydeligt fornemmet en risiko for, at nordiske  

 møbelfabrikanter kunne blive udelukket fra messer i udlandet, hvilket ville  

 volde møbelindustrien i Norden stor skade.
For at afværge denne risiko har MF  

 og dens nordiske søsterforeninger fra og med 1974 etableret den  

 internationale sektion på møbelmessen.
Eksistensen af den internationale  

 sektion som en afværgeforanstaltning over for fremmed protektionisme kommer  

 ikke blot MF's medlemmer til gode, men er i samme grad til gavn for danske  

 møbelfabrikanter, der står i Dansk Møbel Industri eller ikke er tilknyttet  

 nogen af de to foreninger, idet den også bidrager til at bevare disse  

 fabrikanters muligheder for at udstille på udenlandske messer.
Udlejningen af stande på den internationale sektion sker ikke for de  

 nordiske møbelfabrikantforeningers, men for Bella Centers regning, og det er  

 Bella Center, der selv står for udlejningen.
Der er imidlertid mellem de 4  

 foreninger og Bella Center aftalt nogle retningslinjer for udlejningen:
Den internationale sektion optages helt overvejende af udstillere fra de  

 skandinaviske møbelfabrikantforeningers europæiske søsterforeninger.
I 1979  

 besatte disse således ca. 3.600 m2 ud af sektionens i alt ca. 4.100 m2 eller  

 ca. 88%. Når der overhovedet sker udlejning til møbelfabrikker uden for denne  

 kategori, er grunden, at det fra det øvrige messeareal lidt afsides  

 beliggende område, hvor den internationale sektion placeres, har en given  

 størrelse, som af økonomiske grunde må lejes ud i sin helhed.
Nordiske  

 fabrikker bryder sig ikke om at udstille her, derfor må man nødvendigvis  

 finde udenlandske standlejere til de sidste rester af arealet, altså i 1979  

 ca. 12 %.
Standene på messens internationale sektion udlejes ikke vilkårligt, men  

 efter kriterier, der ligger så tæt op ad retningslinjerne for udlejning af  

 stande på de nationale sektioner, som det er muligt at komme, når de  

 pågældende fremmede udstillere nu engang ikke kan blive medlemmer af MF (hhv.  

 dens nordiske søsterorganisationer). Danske møbelfabrikanter kan derimod  

 blive medlemmer af MF, når de betaler kontingent.
Heraf følger, at der ikke  

 kan sættes et lighedstegn mellem udstillerne på messens internationale  

 sektion og danske udstillere, der står uden for MF.
Alle 4 nationale sektioner af Bella Centerets møbelmesse lider under  

 pladsmangel.
På DDMM 1979 har MF måttet nedskære udstillernes pladsønsker med  

 gennemsnitlig 10%. Fordelingen sker i forhold til revisorattesteret omsætning  

 i det næstsidste år før messen.
Møbelfabrikantforeningen kan ikke skaffe mere plads på DDMM ved at  

 formindske de øvrige nordiske sektioner, da messen ikke tilhører MF alene,  

 men er i fælleseje mellem de 4 nordiske møbelfabrikantorganisationer, som  

 alle har ligeartede rettigheder.
Ingen af de nordiske søsterforeninger kan og  

 vil afgive areal til MF, da de selv har rigeligt brug for deres sektioner, og  

 de støtter dette standpunkt bl. a. på den kendsgerning, at de hver for sig  

 har ydet væsentlige økonomiske bidrag til messens etablering i Bella Center.
Hvis MF skal indlade ikke-medlemmer på Bella Centerets møbelmesse, må det  

 altså ske inden for dennes nuværende størrelse, med yderligere pladsmangel  

 til følge.
Det kan ikke med rimelighed forlanges af medlemmerne, at de skal  

 acceptere en ekstra nedskæring af deres arealønsker til fordel for  

 ikke-medlemmer.
Den forlangte åbning af messen vil blive begyndelsen til  

 enden for medlemmernes sammenhold om MF og dermed for foreningen selv.
Der  

 vil ske et frafald af nuværende medlemmer, som ud fra rent økonomiske motiver  

 vil se deres fordel i at melde sig ud af foreningen og fortsætte med at  

 udstille på Bella Centerets møbelmesse som ikke-medlemmer.
En lignende sag er sagen j.nr. 22/78, Den danske Dyrlægeforening.
I denne  

 havde monopoltilsynet pålagt Den danske Dyrlægeforening at ændre vedtægterne,  

 således at også dyrlæger, der ikke er medlem af foreningen, kunne annoncere i  

 Dansk Veterinærtidsskrift.
Pålægget blev ophævet af monopol-ankenævnet, idet  

 det bl. a. i præmisserne for kendelsen blev anført, at ikke-medlemmer af  

 foreningen havde andre muligheder for at komme til orde.
Der er et meget nært slægtskab mellem monopoltilsynets pålæg i nærværende  

 sag og leveringspålæg, hvilket medfører, at der ved den juridiske bedømmelse  

 af sagen bør lægges ens synspunkter til grund.
Blandt leveringspålæggene  

 indtager de pålæg, der går ud på levering til konkurrenterne, en særlig  

 stilling.
I sagen Frejlev Andelsmejeri mod Øernes Konsummælk-Selskab fra 1978  

 pålagde monopoltilsynet sidstnævnte fortsat at levere visse specialprodukter  

 til konkurrenten Frejlev, da leverancen var af væsentlig betydning for  

 mejeriet, som ikke selv kunne fremstille produkterne og ej heller kunne få  

 dem leveret fra anden side.
Monopol-ankenævnet ophævede pålægget bl. a. under  

 henvisning til konkurrenceforholdet mellem de to virksomheder.
Det har hidtil været betragtet som en selvfølge, at foreninger af alle  

 slags har ret til at forbeholde deres aktiviteter for medlemmerne alene.
Der  

 er således adskillige danske brancheforeninger, der ligesom MF afholder  

 udstillinger, hvori kun medlemmer kan deltage.
 Monopoltilsynet har til støtte for sin påstand bl. a. anført, at de af  

 fabrikantforeningen fastsatte udstillingsregler ikke vedrører direkte  

 eksportforhold eller konkurrencen på eksportmarkederne, men har væsentlig  

 betydning for adgangen til her i landet at drive erhvervsvirksomhed, herunder  

 eksport, hvorfor monopolloven finder anvendelse i den konkrete sag.
Møbeludstillingen i Bella Center har stadig den største betydning som  

 eksportmesse for de danske møbelfabrikanter.
På messen i 1979 var godt 8.000  

 af de besøgende, ca. 60%, udlændinge, medens kun godt 1.000 udlændinge, ca.  

 11 %, fandt vej til Herning-messen.
Det må derfor anses for at være af  

 tvivlsom eksportmæssig værdi for de uden for møbelfabrikantforeningen værende  

 møbelfabrikker enkeltvis eller i samvirke at arrangere møbeludstillinger med  

 henblik på eksport.
Det anføres af klagerne, at den internationale sektion er etableret som en  

 »afværgeforanstaltning« under nødvendighedens pres for at forhindre  

 fremmed protektionisme.
Hertil kan anføres, at en udelukkelse af udenlandske  

 udstillere fra en møbelmesse af en standard, som Scandinavian Furniture Fair  

 i Bella Center, formentlig ville være i strid med EF's konkurrenceregler.  

 Kommissionen har i flere tilfælde taget stilling til udstillingsbetingelsers  

 udformning og den indvirkning, disse betingelser har på konkurrenceforholdene  

 både for så vidt angår konkurrencen mellem messedeltagerne indbyrdes og  

 konkurrencen mellem messearrangørerne.
Der er i Kommissionens afgørelse (EFT nr.
L 228 af 29. august 1975) om  

 regler for udstillinger af tandlægeudstyr, jfr. monopoltilsynets meddelelser,  

 nr. 10-75, side 409-412, taget stilling til en række betingelser for  

 deltagelse i »Expo Dental«, en international udstilling af  

 tandlægeudstyr, tilrettelagt af medlemmer af U.N.I.D.I., en sammenslutning af  

 for tiden 77 fabrikanter af tandlægeudstyr etableret i Italien.
Bl. a. er der  

 en prisforskel på ca. 20% for standleje for medlemmer og ikke-medlemmer af  

 sammenslutningen.
Kommissionen har ikke anset, at en prisdifferentiering på  

 20% kan betragtes som en »konkurrencebegrænsning«, da en forskel af  

 denne størrelsesorden synes tilstrækkeligt begrundet i de udgifter til  

 udstillingens forberedelse og gennemførelse, som betales af medlemmerne af de  

 arrangerende organisationer.
Det kan heraf formentlig sluttes, at  

 Kommissionen vil acceptere en rimelig prisdifferentiering, men ikke en  

 exorbitant høj standleje for ikke-medlemmer, hvilket kan sidestilles med, at  

 ikke-medlemmer rent faktisk ville blive udelukket fra deltagelse i  

 udstillingen.
Den af monopoltilsynet fastsatte standleje for ikke-medlemmer  

 på 495 kr./m2 ligger ca. 48% højere end medlemmers standleje på 335 kr./m2.
Det er af klagerne anført, at alle 4 sektioner på møbelmessen lider under  

 pladsmangel.
Det viser sig, at antallet af danske udstillere er faldet fra  

 346 i 1978 til 299 i 1979, d.v.s. ca. 14%, medens det samlede antal  

 udstillere er faldet ca. 12%. Det har således været muligt at tilpasse et  

 skiftende antal udstilleres standareal til det forhåndenværende  

 udstillingsareal.
Det forhold, at messen åbnes for ikke-medlemmer af  

 foreningen, vil næppe bevirke en så voldsom stigning i antallet af  

 udstillere, at en tilpasning, som tidligere er foretaget, ikke skulle være  

 mulig.
Man må også tage i betragtning den væsentlige merpris, som  

 ikke-medlemmer i forhold til medlemmer skal betale for at udstille på messen.  

 For en gennemsnitsstand på 36 m2 bliver merprisen i alt 5.760 kr.
Der er  

 således ikke tale om, at ikke-medlemmer »gratis« nyder godt af  

 foreningens aktiviteter forud for og i forbindelse med messens afholdelse.
Monopoltilsynet har foretaget en beregning af medlemmer og ikke-medlemmers  

 samlede udgifter i forbindelse med udstilling på Bella-messen, idet medlemmer  

 af foreningen er opdelt i fire indtægtsgrupper, og det gennemsnitlige  

 kontingent for de fire grupper er lagt oven i standlejen.
Herved er det  

 anskueliggjort, hvorledes de enkelte udstilleres økononiske fordel ved at  

 forblive i foreningen afhænger af standens størrelse sammenholdt med  

 medlemmets kontingent.
Fabrikanter i den laveste indtægtsgruppe, der omfatter 71% af foreningens  

 medlemmer, ville ikke have nogen økonomisk fordel af at udmelde sig af  

 foreningen, idet allerede en stand på 26 m2 vil koste fabrikanten mere i leje  

 som ikke-medlem end som medlem inklusive kontingent til foreningen.
For  

 fabrikanter i de øvrige indtægtsgrupper ligger balancepunkterne på  

 henholdsvis 76 m2, 107 m2 og 119 m2, d.v.s. at fabrikanter i disse grupper  

 kunne tænkes at overveje udmeldelse af foreningen i det omfang, fabrikanten  

 kun har interesse i en lille stand og samtidig betaler et højt kontingent,  

 således at standleje + kontingent væsentligt overstiger den af  

 monopoltilsynet fastsatte leje for ikke-medlemmer.
I sammenligningen er  

 imidlertid set bort fra foreningens øvrige aktiviteter, hvortil en stor del  

 af medlemmernes kontingent bliver anvendt, og som kun medlemmer af foreningen  

 nyder godt af.
Det må antages, således som foreningens kontingentberegning er  

 bygget op, at de medlemmer, der betaler et forholdsvis højt kontingent, også  

 har forholdsvis meget udbytte af at være medlem af foreningen.
Der vil typisk  

 være tale om større virksomheder, hvis interesser primært ligger i  

 foreningens eksportfremmende foranstaltninger.
Under hensyn hertil er det  

 næppe sandsynligt, at disse virksomheder skulle udmelde sig af foreningen og  

 derved gå glip af disse fordele, blot for eventuelt at kunne spare en mindre  

 del af kontingentet.
 Det må anses, at en standleje på 495 kr. (pr. m2) for ikke-medlemmer yder  

 et rimeligt tilskud til foreningens drift i øvrigt.
 Der argumenteres af klagerne ud fra den antagelse, at monopoltilsynets  

 pålæg er udstedt i henhold til monopollovens § 12, stk. 3. Monopol-ankenævnet  

 fastslår imidlertid i sin kendelse af 21. august 1979, »at hjemmelen for  

 det påklagede pålæg efter dettes umiddelbare indhold og generelle sigte mest  

 naturligt må søges i § 12, stk. 2, fremfor stk. 3«.
 Det har derfor ingen betydning i relation til den aktuelle sag, hvorvidt  

 betingelserne for at meddele pålæg i henhold til monopollovens § 12, stk. 3,  

 er opfyldt eller ej, allerede af den grund at udstedelse af pålæg i henhold  

 til monopollovens § 12, stk. 3, kræver en selvstændig bedømmelse af de  

 konkrete forhold ud fra de særlige urimelighedskriterier, der gælder i  

 relation til § 12, stk. 3, og det uanset, hvad der eventuelt måtte være gået  

 forud, f. eks. et pålæg efter § 12, stk. 2, jfr. monopollovskommentaren, side  

 224.
På monopolrådets møde den 28. marts 1979 blev det godtgjort, at  

 fabrikantforeningens udstillingsvirksomhed i Bella Center må antages at være  

 omfattet af monopollovens bestemmelser, idet det efter de foreliggende  

 oplysninger må antages at være af væsentlig betydning for en møbelfabrikant  

 at udstille sine varer på den internationale møbelmesse i Bella Center.  

 Herning-messen kan ikke erstatte Bella-messen, primært fordi Bella-messen  

 også er rettet mod eksportmarkedet (60% af de besøgende er udlændinge mod kun  

 11% på Herning-messen), men også fordi danske forhandlere stadig anser  

 Bella-messen for den egentlige møbelmesse og venter med at disponere, indtil  

 de har besøgt denne.
Desuden viser beregninger foretaget af  

 møbelfabrikantforeningen på basis af messerapporter fra de enkelte  

 messedeltagere, at ordreoptagelse på messen har en væsentlig betydning for  

 udstillernes årlige omsætning (ca. 10-20 dages ordinært salg) samtidig med,  

 at kontakten til forhandlerne udvides og forbedres.
Monopoltilsynet  

 fastholder på denne baggrund, at det af foreningen stillede krav om  

 medlemskab af foreningen som betingelse for udstilling på møbelmessen i Bella  

 Center medfører en sådan urimelig indskrænkning i den frie erhvervsudøvelse  

 og en urimelig ulighed i vilkårene for erhvervsudøvelsen, at betingelserne i  

 monopollovens § 12, stk. 1, er opfyldt.
Biintervenienten, Foreningen Dansk Møbel Industri, har tilsluttet sig den  

 af monopoltilsynet trufne afgørelse og det af monopoltilsynet anførte.  

 Bella-messen er meget anerkendt i udlandet, og udover det direkte salg på  

 messen giver denne også adgang til almindelig kontakt med et stort antal  

 potentielle købere.
Det er derfor af afgørende betydning for medlemmerne af  

 Foreningen Dansk Møbel Industri at få adgang til at udstille på messen.
 Til det således foreliggende skal nævnet udtale:
Uanset at Den Danske Møbelmesse i Bella Center efter det oplyste har sin  

 største betydning som eksportmesse for de danske møbelfabrikanter, vedrører  

 de af Møbelfabrikantforeningen fastsatte udstillingsregler ikke alene forhold  

 på eksportmarkeder, men har tillige væsentlig betydning for adgangen til her  

 i landet at drive erhvervsvirksomhed.
Nævnet er følgelig enig med  

 monopoltilsynet i, at monopolloven finder anvendelse i nærværende sag, jfr.  

 lovens § 2.
 Nævnet finder imidlertid ikke, at kravet om medlemskab i  

 Møbelfabrikantforeningen som betingelse for at udstille på den danske sektion  

 af møbelmessen i Bella Center medfører de i monopollovens § 11 omhandlede  

 skadelige virkninger, såfremt adgangen til medlemskab af denne forening står  

 åben for alle, der opfylder rimelige og sagligt begrundede betingelser.
Hvorvidt denne forudsætning er til stede foreligger ikke til påkendelse  

 under denne sag.
Klagerens påstand om ophævelse af pålægget vil herefter være  

 at tage til følge.
 Herefter bestemmes:
 Monopoltilsynets pålæg af 28. juni 1979 ophæves.
