Skriftlig fremsættelse (22. marts 2000) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om ændring af lov om et  

 videnskabsetisk komitésystem og behandling af biomedicinske  

 forskningsprojekter. (Bemyndigelse til at sætte loven i kraft for  

 Grønland).
(Lovforslag nr.
L 228).
I forbindelse med revision af arbejdsopgaverne for  

 Kommissionen for Videnskabelige Undersøgelser i Grønland  

 anbefalede Udvalget vedrørende Dansk-Grønlandsk  

 Forskningssamarbejde i sin rapport fra juni 1999, at de etiske retningslinier  

 for sundhedsvidenskabelig forskning i Grønland søges  

 organiseret i samarbejde med den centrale videnskabsetiske komité i  

 Danmark.
Dermed sikres en ensartet sagsbehandling, der baseres på de  

 internationale regler og standarder, som de fremgår af  

 Helsinki-deklarationerne.
Det Grønlandske Hjemmestyre har tilsluttet  

 sig dette synspunkt.
 Hidtil har Kommissionen for Videnskabelige  

 Undersøgelser i Grønland varetaget det videnskabsetiske arbejde  

 for Grønland som en frivillig anmeldelsesordning til kommissionen.
 Den nuværende lov om et videnskabsetisk  

 komitésystem og behandling af biomedicinske forskningsprojekter  

 indeholder alene hjemmel til, at loven kan sættes i kraft for  

 Færøerne med de afvigelser, som de særlige  

 færøske forhold tilsiger.
På den baggrund foreslås det, at lov om  

 videnskabsetisk komitésystem m.v. ændres, således at den  

 også kan sættes i kraft for Grønland med de afvigelser,  

 som de særlige grønlandske forhold tilsiger.
Konkret vil  

 ændringen betyde, at der etableres en regional videnskabsetisk  

 komité for Grønland, der refererer til den centrale  

 videnskabsetiske komité. Dette svarer til den ordning, der er  

 etableret for Færøerne.
 Idet jeg henviser til lovforslaget med bemærkninger,  

 tillader jeg hermed at anbefale lovforslaget til velvillig behandling i det  

 høje Ting.
