Udtalt, at et amtsråd ved beslutning om tidspunktet for de ordinære  

 møders afholdelse må tage rimeligt hensyn til de almindelige og meget  

 varierende sædvaner for borgernes arbejdstid.
Efter indenrigsministeriets  

 opfattelse måtte der imidlertid indrømmes amtsrådet en vid margin til - ud  

 fra en afvejning af de forskelige krydsende hensyn - at vurdere, på hvilket  

 tidspunkt de ordinære møder mest hensigtsmæssigt kunne afholdes.
 Indenrigsministeriet finder ikke at kunne gribe ind over for et  

 amtsråds valg af mødetidspunkt, medmindre der er tale om ekstraordinære  

 situationer, som f.eks. tilfælde, hvor det valgte mødetidspunkt ville  

 udelukke eet eller flere medlemmer fra at deltage i møderne.
 Det var på denne baggrund indenrigsministeriets opfattelse, at  

 amtsrådet lovligt havde kunnet vedtage at fastholde, at ordinære  

 amtsrådsmøder påbegyndes fredag kl. 13.00.
 I skrivelse af 13. december 1983 har De på vegne af Socialistisk  

 Folkepartis gruppe i Vejle amtsråd rettet henvendelse til  

 indenrigsministeriet vedrørende spørgsmålet om tidspunktet for afholdelse af  

 amtsrådets ordinære møder.
 Det fremgår af sagen, at et flertal i Vejle amtsråd på det ordinære møde  

 15. november 1983 forkastede et forslag fra Socialistisk Folkepartis gruppe  

 om, at mødetiden for afholdelse af amtsrådets ordinære møder ændres fra det  

 hidtil gældende fredag kl. 13.00 til torsdag kl. 17.00.
 Socialistisk Folkepartis gruppe begrundede sit forslag med den kommunale  

 styrelseslovs bestemmelser om bekendtgørelse af mødetid- og sted og  

 offentlighedens adgang til amtsrådets ordinære møder, idet disse bestemmelser  

 efter gruppens opfattelse må indebære, at man ikke ved fastlæggelsen af  

 mødetidspunktet i praksis bør afskære en meget stor del af offentligheden fra  

 at overvære afslutningen af den amtskommunale demokratiske proces, ligesom  

 der bør tages hensyn til medlemmernes mulighed for at passe deres arbejde i  

 almindelig arbejdstid.
I denne anledning skal man meddele, at amtsrådet ved beslutning om  

 tidspunktet for de ordinære møders afholdelse må tage rimeligt hensyn til de  

 almindelige og meget varierende sædvaner for borgernes arbejdstid.
Efter  

 indenrigsministeriets opfattelse må der imidlertid indrømmes amtsrådet en vid  

 margin til - ud fra en afvejning af de forskellige krydsende hensyn - at  

 vurdere, på hvilket tidspunkt de ordinære møder mest hensigtsmæssigt kan  

 afholdes.
 Indenrigsministeriet finder derfor ikke at kunne gribe ind over for et  

 amtsråds valg af mødetidspunkt med mindre der er tale om ekstraordinære  

 situationer, som f.eks. tilfælde, hvor det valgte mødetidspunkt ville  

 udelukke eet eller flere medlemmer fra at deltage i møderne.
 Det er på denne baggrund indenrigsministeriets opfattelse, at Vejle  

 amtsråd lovligt har kunnet vedtage at fastholde, at de ordinære amtsrådsmøder  

 påbegyndes fredag kl. 13.00.
 P.M.V.
 E.B.
Johan Erichsen (* 1) Indenrigsministeriets afgørelser og udtalelser om kommunale forhold  

 1984 1.3.
