Skriftlig fremsættelse (10. november 2010) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af straffeloven og retsplejeloven (Sporing af skjult udbytte og andre aktiver, forældelse af konfiskationskrav, hemmelig beslaglæggelse m.v.) (Lovforslag nr.
L 54) Hovedformålet med lovforslaget er at forbedre politiets muligheder for at spore skjult udbytte mv. med henblik på at sikre en effektiv fuldbyrdelse af straffedomme, herunder også i relation til konfiskationskrav, bøder, sagsomkostninger og erstatning.
Det er et afgørende led i indsatsen mod kriminalitet, at et eventuelt udbytte konfiskeres, så incitamentet til at begå kriminalitet med henblik på økonomisk vinding bliver mindsket.
Desuden er det meget vigtigt at sikre, at personer, som dømmes for strafbare forhold og i den forbindelse pålægges at betale til dækning af krav på f.eks. erstatning, sagsomkostninger og bøder, ikke efterfølgende kan opretholde en tilværelse, der forudsætter en betydelig økonomisk formåen, uden at det for myndighederne er muligt at opspore aktiver, der kan anvendes til dækning af de krav, der følger af dommen.
Det foreslås derfor med lovforslaget, at der indføres mulighed for, at politiet også efter, at der er afsagt dom i en straffesag, kan få adgang til at foretage ransagning og opnå pålæg om edition med henblik på beslaglæggelse af økonomiske midler til dækning af konfiskationskrav, bøder, sagsomkostninger og erstatning.
Det foreslås samtidig at forlænge forældelsesfristen for konfiskationskrav, så den kommer til at svare til forældelsesfristen for bøder.
 Herudover indebærer lovforslaget, at der indføres en udtrykkelig hjemmel til at foretage hemmelig beslaglæggelse i forbindelse med hemmelig ransagning.
 Ransagning kan efter de gældende regler foretages, uden at den mistænkte eller andre gøres bekendt hermed (hemmelig ransagning). Det er forudsat i forarbejderne til retsplejelovens regler om hemmelig ransagning, at der i visse tilfælde også kan ske beslaglæggelse, uden at vedkommende gøres bekendt med det.
 Uanset at det er forudsat i forarbejderne, at der i visse tilfælde kan ske hemmelig beslaglæggelse under hemmelig ransagning, foreslås det, at der indføres en udtrykkelig hjemmel for politiet til at foretage hemmelig beslaglæggelse under hemmelig ransagning, f.eks. med henblik på at kunne undersøge en genstand nærmere.
Hemmelig beslaglæggelse forudsætter efter lovforslaget, at de betingelser, der gælder for at foretage hemmelig ransagning, er opfyldt, herunder at der er tale om efterforskning af nærmere angivne former for særlig alvorlig kriminalitet.
Desuden skal den hemmelige beslaglæggelse være af afgørende betydning for efterforskningen.
Endelig lægges der med lovforslaget op til, at der oprettes en særskilt kreds af advokater, som kan beskikkes i straffesager om fravigelse af reglerne om forsvarerens og sigtedes ret til aktindsigt, frem for  som i dag i disse sager at anvende den samme kreds af advokater, som beskikkes i visse sager om indgreb i meddelelseshemmeligheden, herunder sager om terrorisme.
Formålet hermed er at imødegå en eventuel risiko for en utilsigtet offentliggørelse af navnene på de advokater, som beskikkes i de pågældende sager om indgreb i meddelelseshemmeligheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
