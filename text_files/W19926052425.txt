Under udførelsen af tagentreprisen på en ny produktionsbygning opstod  

 brand i tagdækningen.
Da entreprenørens ansvarsforsikring omfattende  

 driftstab, påstod bygherren sit driftstab etstattet under anbringende af, at  

 der var udvist en sådan betydelig eller grov uagtsomhed, at en bestemmelse i  

 entreprisevilkårene om manglende hæftelse for driftstab m.v. som følge af  

 skader i forbindelse med entreprisen ikke kunne finde anvendelse.
Der fandtes at foreligge afvigelse fra gældende forskrifter, hvorefter  

 der på taget kun måtte forefindes de gasflasker, som aktuelt var i brug.  

 Tilstedeværelsen af et stort antal tomme eller næsten tomme gasflasker samt  

 eksplosion af et mindre antal fyldte eller delvis fyldte flasker havde  

 forsinket brandvæsenets indsats, men det kunne ikke fastlægges endeligt, hvor  

 stor en del af taget der eventuelt kunne have været reddet.
Den forefundne  

 anbringelsesmåde var udtryk for et uforsvarligt forhold fra entreprenørens  

 side, men ved afgørelsen af, om entreprenørens forsømmelighed havde været af  

 en sådan grov karakter, at den burde afskære entreprenøren fra at bringe  

 ansvarsbegrænsningsklausulen i anvendelse, måtte der lægges vægt på, at der  

 til fjernelse af tomme gasflasker som de foreliggende skulle anvendes kran,  

 at det efter det oplyste var vanskeligt at komme tilstrækkeligt tæt på  

 bygningen, og at det i branchen ikke er ualmindeligt, at tomme gasflasker  

 forbliver henliggende på taget i nogen tid efter endt brug.
Endelig måtte der  

 lægges vægt på, at forskrifterne ikke indeholder bestemmelser om, hvordan der  

 skal forholdes med tomme gasflasker efter endt brug.
I hvert fald under disse  

 omstændigheder, og idet det ikke kunne tillægges selvstændig betydning, at de  

 få helt eller delvis fyldte flasker, som ikke var i brug, ikke var opstillet  

 samlet og mærket, fandtes det betænkeligt at fastslå, at der var udvist et  

 uforsvarligt forhold af en sådan grovhed, at ansvarsfrihedsklausulen burde  

 tilsidesættes (1).
 Mellem klageren K, som bygherre og indklagede, A, som  

 tagdækningsentreprenør er der opstået tvist om, hvorvidt indklagede skal  

 erstatte det driftstab m.v., som klageren har lidt som følge af, at der under  

 tagentreprisens udførelse på en ny produktionsbygning den 8. maj 1988 opstod  

 en omfattende brand i tagdækningen med svær beskadigelse af taget og  

 bygningen til følge.
Der er i den anledning i medfør af »Regler for behandlingen af sager  

 ved Voldgiftsretten for Bygge- og Anlægsvirksomhed« nedsat en  

 voldgiftsret bestående af direktør, ingeninør m.a.i.
Knud Christensen,  

 teknisk chef Keld Stovgaard og landsdommer Thorkild Pape med sidstnævnte som  

 retsformand.
 Klageskriftet er dateret den 4. november 1988.
 Efter skriftveksling fandt mundtlig forhandling sted i z-by den 9.  

 december 1991.
 Klageren har efter sin endelige påstand påstået indklagede tilpligtet at  

 betale erstatning af driftstab m.v. med 900.000 kr. med sædvanlig  

 procesrente.
 Indklagede, der ikke har indsigelser mod beløbets størrelse, har påstået  

 frifindelse og frigivelse af en bankgaranti på 1 mio. kr.
 Til støtte for frifindelsespåstanden har indklagede påberåbt sig følgende  

 bestemmelse i »Tagpapsektionens supplerende bestemmelser af september  

 1986« til Entreprenørforeningens standardforbehold:
»-III.
Entreprenøren hæfter aldrig for driftstab, avancetab eller  

 andet indirekte tab som følge af skader i forbindelse med entreprisen.« Klageren, der ikke bestrider, at bestemmelsen er vedtaget mellem parterne,  

 har gjort gældende, at der i forbindelse med branden af indklagedes folk er  

 udvist erstatningspådragende forhold af en sådan grovhed, at den nævnte  

 bestemmelse ikke kan bringes i anvendelse af indklagde.
 Dette bestrides af indklagede.
Ved den mundtlige forhandlings afslutning erklærede parterne sig  

 indforstået med, at voldgiftsretten fremkom med en skriftlig tilkendegivelse  

 om, hvorledes sagen bør afgøres.
Efter at denne var fremsendt til parterne  

 den 6. januar 1992, har klageren den 15. s.m. begæret kendelse afsagt i  

 sagen.
 Dansk Brandværns Komite, nu Dansk Brandteknisk Institut har den 25. maj  

 1988 afgivet sålydende rapport om branden: ».....
 Rapporten er udarbejdet på baggrund af gennemgang på stedet den 13. maj  

 1988, samtaler med tagdækkerne, brandvæsenets indsatsleder samt gennemgang af  

 politirapport.
 1. Indledning.
Under tagdækningsarbejde på et nybyggeri hos K kogte en gasopvarmet  

 asfaltgryde over og antændte tagpap.
I den kraftige blæst bredte branden sig  

 meget hurtigt og i løbet af kort tid var hele taget på ca. 5.000 (m2)  

 omspændt af flammer.
 2. Bygningsbeskrivelse.
Bygningen, der er under opførelse, har et areal på ca. 5.000 (m2) (ca. 250  

 x 20 (m2)). Bygningen opføres af mineraludlsisolerede betonfacadeelementer og  

 tag af TTS-Ribbeplader og vaffelplader, der på det tyndeste sted er 15 mm.
På  

 betontaget er lagt en dampspærre, 80 mm Rockwool Lameltagplade og 2 lag  

 tagpap.
Der var ovenlys i bygningen bl.a. som tagelementer med kort  

 kollapstid.
I bygningen var der enkelte skillevægge opført af beton.
Da  

 bygningen var under opførelse var der intet løsøre i bygningen.
 3. Branden.
Søndag den 8. maj 1988 er tagdækkere ifærd med at afslutte  

 tagdækningsarbejde på den ca. 5000 (m2) store bygning.
Der anvendes en  

 gasopvarmet asfaltgryde.
Ca. kl. 11.30 slukker de for gryden for at holde pause.
Arbejdet  

 genoptages ca. kl. 11.45. Ca. kl. 12.20 opdager tagdækkerne at der er gået  

 ild i asfaltgryden og de prøver at slukke branden med pulverslukkere.
Selv om  

 grydelåget er lagt på gryden lykkes dette ikke, gryden koger over og antænder  

 taget (tagpap). I den kraftige blæst (10 - 12 m/sek. og 15 m/sek. i  

 vindstødene) udviklede branden sig meget hurtigt i tagpappen.
Tagdækkerne  

 forlader taget ved at hoppe ned på en lille sidebygning og derfra til terræn.
 Brandvæsenet modtager alarmen kl. 12.31 og da brandvæsenet er beliggende  

 ca. 300 m fra brandstedet er de på stedet ca. 12.33. På dette tidspunkt er  

 ca. 1/3 af tagfladen antændt.
På taget er der mange 33 kg. gasflasker og allerede inden tagdækkerne har  

 forladt taget eksploderer den første gasflaske.
P.g.a. gasflaskeeksplosionen  

 er det ikke muligt for brandvæsenet at starte en effektiv slukningsindsats  

 f.eks. ved indsats på taget og branden fortsatte derfor med at brede sig.
Ca.  

 kl. 13.00 var hele tagfladen omspændt af flammer og risikoen for flere  

 gasflaskeeksplosioner er dermed meget lille.
Ca. kl. 13.10 går brandvæsenet  

 på taget og afslutter branden.
Hele tagdækningen og isolationen blev totalskadet og der opstår adskillige  

 huller i vaffelpladerne som følge af gasflaskeeksplosionerne.
En gasflaske  

 eksploderede i bygningen og en betonadskillelse væltede som følge af  

 eksplosionen.
 4. Tagdækning.
 Den anvendte gasopvarmede asfaltgryde havde et volumen på ca. 225 l.  

 Grydens ydre dimensioner blev på stedet opmålt til ca. 134 cm., 57 cm., 50  

 cm. (l, b, h,). Gryden var placeret på en grydebakke, der på stedet blev målt  

 til at have følgende dimensioner:
 110 cm., 177 cm. og 17 cm. (l, b og dybde). Der var desuden en ca. 4 cm.  

 kant.
På brandtidspunktet blev gryden opvarmet med en 33 kg. gasflaske.
I  

 henhold til politiets og brandvæsenets oplysninger var der 58 stk. 33 kg.  

 gasflasker (fulde og tomme) placeret på taget.
Nogle af disse var samlet på  

 to steder dels ca. midt på bygningen og dels ved den nordlige gavl.
En del  

 flasker var desuden spredt på bygningens nordlige halvdel.
Der var ikke  

 foretaget speciel markering md skilte e.lign., at der var gasflasker på taget  

 og hvor disse var placeret.
Der henvises i øvrigt til skitsen.
 I henhold til tagdækkernes oplysninger var der 25 - 30 stk. 33 kg.  

 gasflasker på taget og disse var placeret i de 2 nævnte steder og ikke  

 spredte.
 Asfaltgryden var på brandtidspunktet ca. halvfuld og det var mere end 2  

 timer siden at der sidst var lagt asfaltklumper i gryden.
 5. Brandteknisk Vejledning nr. 10.
 Tagdækningsarbejde bør altid foretages med forsigtighed og som  

 minimumsforanstaltninger bør Brandteknisk Vejledning nr. 10  

 »Tagdækningsarbejde og brand« følges (BTV 10).
 BTV 10 er udarbejdet af udvalg nedsat af Dansk Brandværns-Komitee og er  

 sammensat af repræsentanter fra myndigheder og tagdækningsbranchen.
 Ved den aktuelle brand kan der især peges på nedennævnte forhold af  

 brandteknisk betydning.
 5.1. Asfaltgryden.
 I BTV 10 pkt. 3.2.2. C anbefales det at asfaltgryden placeres på en  

 jernbakke der kan rumme mindst halvdelen af grydens indhold samt at bakken  

 har en sådan størrelse at den strækker sig mindst 30 cm udenfor gryden.
I dette tilfælde havde bakken et volumen der svarede til over halvdelen af  

 grydens indhold, hvorimod bakkens dimensioner ikke var så store, at der var  

 mindst 30 cm. omkring gryden.
Ifølge det opmålte var der ca. 22 cm. og ca. 27  

 cm.
Der var desuden en vandret kant på ca. 4 cm. omkring selve bakken.
 Det er ikke muligt at vurdere om dette forhold har haft afgørende  

 betydning for brandstarten, men brandrisikoen ved overkogning mindskes helt  

 klart med en voksende bakkedimensioner (længde og bredde) i forhold til  

 grydens dimensioner.
 5.2. Gasflasker.
Regler for oplagring og anvendelse af gas på tage er angivet i BTV 10  

 afsnit 3.4 og 3.5. Disse regler er ikke overholdt i det aktuelle tilfælde.
I  

 henhold til BTV 10 må oplag max. være på 200 kg. og alle flasker skal være  

 placeret i et egentligt oplag selvfølgelig med undtagelse af de flasker der  

 anvendes i anlæg.
Desuden skal oplaget være godt markeret ved skiltning.
Disse regler var ikke overholdt i dette tilfælde hvilket betød at  

 slukningsindsatsen blev væsentligt forsinket, idet der først kan indledes en  

 effektiv slukningsindsats når der er sikkerhed for at der ikke sker flere  

 gasflaske eksplosioner.
Der var først sikkerhed for dette da hele taget var  

 omspændt af flammer.
På baggrund af brandvæsenets iagttagelser kunne ca. 1/2  

 af taget måske være reddet, hvis risikoen for gaseksplosioner hurtigt var  

 elimineret.
 5.3. Vindhastighed.
 Vindhastigheden var 10-12 m/s og 15 m/s i vindstødene.
BTV 10 sætter ikke grænser for vindhastigheden ved forsvarlig  

 tagsdækningsarbejde, men undersøgelse viser at en brand i tagpap kan brede  

 sig ved vindhastigheder over 5-6 m/s.
Tagdækningsarbejde bør derfor ved  

 vindhastigheder over 5-6 m/s foregå med skærpet sikkerhed.
 Med stor sandsynlighed ville der ikke være opstået skader af betydning,  

 hvis tagdækningsarbejdet var sket ved lave vindhastigheder.
 5.4. Overkogningsrisiko.
 Efter en kortere pause i arbejdet, hvor der var slukket for asfaltgryden  

 blev der igen tændt for denne, og ca. 1/2 time efter skete der overkogning.
I henhold til BTV 10 stk. 4.2. skal opvarmning af gryde ske ved svag varme  

 og der stilles desuden krav til fyldning af gryden m.v.
I dette tilfælde kan  

 det ikke konstateres om der er sket overtrædelse af disse krav.
 6. Konklusion.
 Ved tagdækningsarbejde bør der som minimum træffes foranstaltning til  

 sikring mod brand som beskrevet i Brandteknisk Vejledning nr. 10. (BTV 10).
 Antallet af gasflasker og disses placering på taget er ikke i  

 overensstemmelse med Brandteknisk Vejledning nr. 10, og det har med stor  

 sandsynlighed medvirket til den store brandskade bl.a. fordi brandvæsenets  

 indsatsmuligheder blev væsentligt forringet.
Den meget kraftige blæst medførte, at branden bredte sig meget hurtigt.  

 Ved tagdækningsarbejde i kraftig blæst bør der træffes skærpede  

 sikkerhedsforanstaltninger, hvilket ikke var sket i dette tilfælde.
Det skal  

 påpeges at dette ikke fremgår af BTV 10.
 Grydebakkens dimensioner i relation til grydens størrelse var ikke i fuld  

 overensstemmelse med BTV 10, men det kan ikke vurderes om dette har haft en  

 væsentlig betydning i forbindelse med brandens start set i relation til den  

 meget kraftige blæst.
På baggrund af det oplyste er det ikke muligt at udtale sig om der er sket  

 grovere uforsigtighed i forbindelse med overkogningen.
Men enhver overkogning  

 er en følge af en vis uforsigtighed f.eks. for kraftig opvarmning.
Der sker  

 ofte overkogning i asfaltgryder, men grydebakke, låg og slukningsudstyr  

 forhindrer normalt en større brand især hvis der ikke er kraftig blæst.' Vicebrandinspektør B har i bladet C afgivet sålydende redegørelse for  

 branden: ».....
D's nybyggeri på æ-vej, x-by 1988.05.08., kl. 12.31. En lille ladvogn fra  

 en tagdækker kom kørende til brandstationen og meldte brand på tag.
Ved  

 ankomst med Spr., Tkvgn. og Stg. 1 min. senere, eksploderede de første  

 gasflasker og 2 tagdækkere sprang ud over kanten.
Der var ild i ca. halvdelen  

 af taget på 5.500 (m2) fabriksbygning.
Vindhastighed 11-13 m/sek.
Stigen  

 rejstes til tagkant med 1 B-rør for køling af gasflasker.
Ved min ankomst kl.  

 12.38, rekv. yderligere mandskab og materiel.
Ved 1. rekognoscering  

 konstateredes, at der stod 33 kg. gasflasker med jævne mellemrum på hele det  

 255 m lange tag, hvorfor der skulle udvises allerstørste forsigtighed.
 2 Spr. og Slg.tdr. dirigeredes til den anden ende for indsats og vand fra  

 åbent vandhul.
Kl. ca. 12.50 var taget tændt over hele fladen, og gasflaskerne holdt  

 pause.
Derpå »krøb« vi på taget, og efter 2 timers indsats med  

 materiel som vist på medsendte skitse og 20 mand, var branden på taget under  

 kontrol.
Da havde vi også brugt ca. 100 (m3) vand og smidt 48 stk. 33 kg.  

 gasflasker ned på jorden.
Desuden var 10 stk. 33 kg. gasflasker selv  

 »hoppet« ned. 2 stk. blev fundet på fabrikstag 150 m derfra. .....
Desuden sprængte eksploderende gasflasker hul i taget, hvilket bevirkede,  

 at 3 stk. gasflasker faldt igennem og eksploderede, da de ramte gulvet.  

 Herved væltede en 20 cm. betonvæg, og 2 letbetonvægge blev flyttet ca. 10 cm.  

 og slået ud af facon. .....' Under sagen er fremlagt »Brandteknisk Vejledning nr. 10« (4.  

 udgave, 1987), som er udgivet af Dansk Brandværns Komite/Dansk Brandteknisk  

 Institut, og som beskriver forholdsregler mod brand ved tagdækningsarbejde.  

 Af indholdet gengives følgende bestemmelser:
 »3.4 Indretning af F-gasoplag på tage.
 3.4.1 Oplag indtil på 40 kg. i flasker kan oprettes uden særlig tilladelse  

 eller særlige foranstaltninger.
 3.4.2. Oplag på over 40 kg. og indtil 200 kg. i flasker skal indrettes i  

 overensstemmelse med kravene i dette afsnit.....:
 a) Gasflasker, der ikke er tilsluttet anlæg, skal anbringes i en afstand  

 på mindst 15 m. fra asfaltgryder og større oplag af brændbare materialer som  

 tagpap.
 b) Oplagsstedet skal indrettes i nærheden af ydervæggen på et sted, hvor  

 der er tilkørselsmulighed for brandvæsenet. .....
 d) Retningslinierne i afsnit 3.3.2a) og b) skal overholdes.
 3.4.3 Oplag på over 200 kg. må ikke indrettes.
 3.5 F-gas på arbejdspladsen.
3.5.1 Der må til hvert anlæg med F-gasflasker højst tilsluttes 2 flasker  

 med tilladelig fyldning indtil 33 kg. med direkte fordampning.
Gasflaskerne  

 skal dagligt fjernes ved arbejdstids ophør og anbringes i overensstemmelse  

 med de for F-gasoplag gældende bestemmelser, jf. afsnit 3.3 og 3.4.
 3.5.2 På arbejdsstedet må der kun findes de til det øjeblikkelige brug  

 nødvendige gasflasker.
3.5.3 Gasflaskerne på arbejdsstedet skal anbringes på stabilt underlag i  

 en afstand af mindst 5 m fra asfaltgryden.
Gasflaskerne bør anbrings i  

 grydens vindside, så flammerne fra en eventuel grydebrand ikke fører mod  

 flaskerne.
Gasflaskerne, herunder både flasker, der er i brug, og eventuelle  

 reserveflasker, skal altid stå oprejst, da gasflaskens eventuelle  

 sikkerhedsventil ikke vil kunne virke efter hensigten, når gasflaskerne  

 ligger ned.
Dette krav gælder dog ikke for anlæg med væskeudtag.
 Gasflaskerne må ikke udsættes for farlig påvirkning, f.eks. ved  

 opvarmning, stød, slag, belastning eller nedkastning, og de skal være sikret  

 mod væltning, rulning og nedstyrtning.
3.5.4 Gasflaskerne må så vidt muligt ikke medtages på taget, men bør  

 anbringes på jorden, idet gassen føres op på taget ved hjælp af slanger.
På  

 den del af slangen, der befinder sig på taget, skal der i sikker afstand fra  

 gryden findes en afspærringsventil eller lynkobling. ......
 3.5.6 Hvor der findes gasflasker skal der anbringes et skilt med følgende  

 tekst:
TRYKFLASKER.
Skiltet skal være udført efter DS 738.1. Skiltet skal  

 anbringes, så brandvæsenet på tydelig måde orienteres om tilstedeværelsen af  

 gasflaskerne ..... .....
 4.2. Betjening af asfaltgryder.
4.2.1 Der må ikke tændes under en asfaltgryde, uden der findes et låg af  

 jernplade eller lignende i grydens umiddelbare nærhed.
Det bemærkes, at hver  

 gryde skal have eget låg.
4.2.2 Asfaltgryden skal i alle tilfælde være under opsyn, når der er tændt  

 under den.
Endvidere skal pladsen omkring asfaltgryden holdes fri for  

 brændbare materialer.
 Når arbejdsstedet forlades - også for en kortere tid, skal ilden under  

 gryden slukkes.
 4.2.3 Opvarmning af en gryde med kold asfalt eller lille asfaltmængde skal  

 ske ved svag varme, idet hurtig opvarmning medfører overophedning omkring  

 brænderørene med selvantændelse til følge. .....
5.2.4 Ved brand i gryden kan ilden slukkes ved at dække gryden med et låg,  

 hvilket normalt vil være tilstrækkeligt til at kvæle ilden, eller branden kan  

 slukkes ved brug af pulverslukkeren.
Ret ikke pulverstrålen direkte ned i den  

 brændende asfalt, da dette kan få brændende asfalt til at sprøjte ud på  

 taget.
 Husk at lukke for gastilførslen.
 Der må ikke bruges vand til slukningen.
 Ved brug af vand kan der ske overkogning af gryden med en eksplosionsagtig  

 udslyngning af den brændende asfalt til følge.
Asfalten i gryden kan evt. køles ved at komme asfaltblokke i gryden.« Vicebrandinspektør B har forklaret, at han ankom til brandstedet kl.  

 12.38 og overtog kommandoen samt rekvirerede yderligere mandskab og materiel,  

 der ankom ca. 1 kvarter efter 1. hold.
Man kunne fra jorden se, at der stod  

 gasflasker spredt ud over taget.
Havde de været placeret i samlede depoter,  

 f.eks. i hver ende af taget, eller havde der slet ikke været flasker på  

 taget, kunne man måske - for depoternes vedkommende afhængig af disses  

 placering i forhold til ildens arnested - have reddet halvdelen af taget.
Da  

 branden var opstået i den sydlige ende af taget, ville han have foretaget  

 hovedindsatsen ca. midt på bygningen, men det forhindrede  

 flaskeeksplosionerne samt udgravninger langs bygningen.
Hvis en gasflaske er  

 »tom«, vil eventuelle gasrester sive ud gennem sikkerhedsventilen.  

 Er den blot halvt fuld, er sikkerhedsventilen ikke tilstrækkelig til at  

 opfange gassens udvidelse i tilfælde af varmepåvirkning.
Direktør hos indklagede, E, har bl.a. forklaret, at der var gravet op  

 rundt om hele bygningen.
Det er ikke usædvanligt at arbejde i vindhastigheder  

 på 10-12 m/sek.
Det afgørende er, om man kan styre svejseflammen i vinden.  

 Man har en intern vejledning i firmaet, hvis 9. bud lyder: »Tomme  

 flasker fjernes øjeblikkeligt«, men vejledningen var ikke nødvendigvis  

 gældende på brandtidspunktet.
 Det var på branddagen klart solskin, hvilket kan have opvarmet tagfladen  

 uforholdsmæssigt.
Entrepriseleder F har bl.a. forklaret om uddannelsen af tagdækkere i det  

 indklagede selskab.
Der var formentlig 100-200 kg. gas på taget, svarende til  

 det resterende forbrug til tagdækningen, som praktisk taget var afsluttet.
På  

 grund af udgravninger kunne der kun køres langs en mindre del af bygningens  

 ene side.
Der stod tomme flasker i depoter på hele taget.
De kunne have været  

 samlet og taget ned i den ende af bygningen, hvortil der kunne køres.
Ved  

 nordgavlen skulle man have hentet dem »til fods«.
Fhv. tagdækker G, der har arbejdet 8-9 år som tagdækker, har forklaret,  

 at han sammen med H arbejdede i den nordlige ende af taget alene med  

 anvendelse af en brænder tilsluttet en gasflaske.
I den modsatte ende  

 arbejdede I under anvendelse af en gryde med varm asfalt, som var tilsluttet  

 2 gasflasker.
Da vidnet mærkede, at det lugtede brændt, og så, at det røg fra  

 gryden, løb han til.
Gryden slog en ordentlig »prut«, og han så ild  

 i gryden.
De lukkede lågerne og lagde noget pap ovenpå dem for at kvæle  

 ilden.
De sprøjtede med en ildslukker kulsyre mod bunden af gryden  

 udvendigt/for at afkøle den.
For at afkøle asfalten smed de en blok asfalt,  

 indpakket i plastic, ned i gryden.
Sådanne blokke fremstilles og leveres -  

 altid indpakket i plastic - netop til dette formål.
I det samme sprøjtede den  

 kogende asfalt til alle sider og antændte taget.
Der har muligvis været  

 kondensvand i plastic-»pakken«.
Han havde oplevet noget lignende  

 tidligere.
De anvendte pulverslukkeren på det brændende tag og hen over  

 gryden.
De to gasflasker, der var forbundet med gryden, blev smidt ned fra  

 taget.
Selv sprang de ned, da den første flaske på taget eksploderede.
Der  

 var ikke meget gas på taget, men der stod mange tomme flasker, fordi de ikke  

 kunne få dem ned på grund af opgravningerne.
Han er aldrig blevet instrueret  

 om ikke at arbejde i stærk blæst.
Fhv. tagdækker I har forklaret, at han havde været ansat hos indklagede i  

 1 3/4 år, hvorunder han havde fået 1 1/2 års uddannelse, der var afsluttet i  

 april s.å.
Om grydens overkogning og antændelsen af taget har han forklaret  

 som forrige vidne.
Han lukkede straks for gastilførslen til gryden.
Også han  

 mener, at der var 100-200 kg. gas på taget.
Gasflaskerne var 1,30 m høje.
Det  

 var op til ham selv at afgøre, om det blæste for meget.
Pladstelefonen var  

 låst inde i et skur, men de vidste at brandstationen lå lige i nærheden.
 H har forklaret, at han, da han opdagede, at det brændte, løb direkte ned  

 til en bil og kørte over til brandstationen, der lå ca. 300 m. fra  

 brandstedet.
Sektionsleder i Brandteknisk Institut, civilingeniør J, som har  

 udfærdiget den foran gengivne rapport, har forklaret, at afvigelserne vedr.  

 bakkens mål ikke er en afgørende fejl.
Kraftig vind bør medføre skærpede  

 sikkerhedsforanstaltninger.
Ved udformningen af BTV 10 forsøgte man forgæves  

 at få medtaget regler herom.
Tagdækkerne havde formentlig kunnet slukke  

 branden selv, hvis det ikke havde blæst så kraftigt.
Der er ikke i BTV 10  

 nogen bestemmelse om fjernelse af tomme flasker.
Den maksimale gasmængde på  

 200 kg. skulle - bortset fra de formentlig 3 flasker, som var i brug - have  

 været opstillet (i flasker) samlet i et hjørne og markeret, så brandvæsenet  

 kunne se dem.
At smide en (kold) asfaltblok ned i en gryde, hvor asfalten er  

 blevet for varm, kan være en mulighed, men næppe synderligt effektivt.
Hvis  

 man kommer vand i gryden, får man »en eksplosion af de store«.
Klageren har til støtte for påstanden gjort gældende, at der foreligger  

 et til erstatning forpligtende forhold fra indklagedes side, og at de  

 forhold, som er nævnt i Dansk Brandteknik Instituts rapport, i hvert fald  

 sammenlagt konstituerer en sådan betydelig eller grov uagtsomhed eller fejl  

 og forsømmelser af en sådan alvor og grovhed fra indklagedes folks side, at  

 den af indklagede påberåbte ansvarsfraskrivelsesbestemmelse ikke kan bringes  

 i anvendelse.
Hertil er alene forholdet vedr. arbejdet i den kraftige blæst  

 og gasflaskerne - eller dette sidste i sig selv - tilstrækkeligt.
Der må  

 herved også henses til, at der ikke er tale om misligholdelsesvirkninger, men  

 om almindeligt erstatningsansvar.
Da man (brandvæsenet) i en brandsituation  

 ikke kan se forskel på fyldte og tomme flasker, må også disse sidste være  

 omfattet af BTV 10, selv om der ikke er en udtrykkelig regel herom.  

 Tilstedeværelsen og eksplosionen af gasflasker har forsinket brandvæsenets  

 indsats, men hvis man havde haft alle flasker opstillet i depoter i hver ende  

 af taget, kunne formentlig halvdelen af dette være reddet.
Overkogningen af  

 gryden skyldes ikke i sig selv grov uagtsomhed, men forholdsreglerne derimod  

 var hverken tilstrækkelige eller hensigtsmæssige henset til tagdækkernes  

 tidligere erfaringer.
Indklagede har erkendt, at der af folkene ved simpel uagtsomhed er begået  

 fejl med hensyn til overkogningen (for kraftig opvarmning) og den manglende  

 opstilling i samlet depot af de få fyldte gasflasker, men bestrider, at dette  

 kan medføre en tilsidesættelse af ansvarsfrihedsbestemmelsen, eller at der  

 iøvrigt er udvist forhold fra indklagedes side, som kan have denne virkning.  

 Det er ikke godtgjort, at der var en større gasmængde på taget end tilladt,  

 nemlig 200 kg. i oplag + gassen i de aktuelt anvendte flasker.
Det bestrides  

 ikke, at der var mange tomme flasker på taget, men det er ikke forbudt i BTV  

 10. Ansvarsfrihedsklausulen kan kun tilsidesættes, hvis der foreligger  

 forhold af en sådan grovhed, at den er åbenbar for alle og giver mistanke om  

 skjult forsæt eller gør det åbenbart urimeligt, at man skulle kunne unddrage  

 sig ansvar.
Indklagede har under den mundtlige forhandling endvidere gjort gældende,  

 at klageren ikke har godtgjort kausalitet mellem de tomme flaskers  

 tilstedeværelse og skaden eller mellem skaden og tabet.
Branden bredte sig  

 med så stor hast og styrke, at selv om øjeblikkelig indsats fra brandvæsenets  

 side næppe kunne have reddet blot nogen del af taget, og selv er lovligt  

 depot af fyldte gasflasker ville have forhindret brandfolkene i at gå på  

 taget.
 Voldgiftsretten skal udtale:
 Det kan lægges til grund, at grydebakkens dimensioner ikke fuldt ud  

 svarede til kravene i BTV nr. 10, men forholdet har været uden betydning for  

 brandens opståen og kan højst betragtes som udslag af (meget) simpel  

 uagtsomhed.
 Vedrørende asfaltgrydens overkogning finder Voldgiftsretten ikke, at der  

 af vidnerne I og G, der har handlet i overensstemmelse med sædvanlig praksis  

 og med BTV 10 pkt. 5.2.4., er udvist noget forhold, der kan betegnes som  

 groft uagtsomt.
 Voldgiftsretten tillægger ikke det forhold, at tagfladen formentlig i  

 nogen grad var solvarm, nogen betydning for sagens afgørelse.
 Det samme gælder det forhold, at der her - som følge af en fejl fra  

 forsikringsselskabets side - imod sædvane er dækning af driftstab i  

 indklagedes ansvars forsikring, medens klageren ikke har forsikret mod sådant  

 tab.
 Med hensyn til vindstyrken på branddagen, som ikke er målt, men alene  

 skønnet af vidner, lægges det til grund, at den har været 10 - 13 m/sek.
Voldgiftsretten finder det på det foreliggende grundlag betænkeligt at  

 fastslå, at der af indklagedes folk er udvist uagtsomhed ved at udføre  

 tagdækningsarbejde under de på branddagen herskende vindforhold.
Henset til,  

 at BTV nr. 10 ingen bestemmelser indeholder om vindforholdenes betydning,  

 ville en eventuel uagtsomhed i hvert fald ikke kunne betegnes som grov.
Det kan lægges til grund, at der iflg. gældende forskrifter på taget alene  

 måtte forefindes de gasflasker, som tagdækkerne aktuelt havde i brug, + 200  

 kg. gas, opstillet i depot og mærket, men at der spredt på taget ialt befandt  

 sig 58 stk. 33 kg-flasker, hvoraf langt de fleste efter endt brug var tomme  

 eller næsten tomme.
Den totale gasmængde på taget er ikke godtgjort i fyldte  

 eller ibrugværende flasker væsentligt at have oversteget 200 kg.
Branden må  

 antages at være opstået ca. kl. 12.20. Det kan endvidere lægges til grund, at  

 et antal af ca. 10 flasker eksploderede på taget umiddelbar før og et stykke  

 tid efter brandvæsenets ankomst kl. 12.32, hvorfor det var uforsvarligt at  

 sende brandfolk på taget.
Der var da ild i ca. halvdelen af taget.  

 Brandvæsenet mødte i 1. omgang med sprøjte, tankvogn og stige.
Kl. 12.38  

 ankom vicebrandinspektøren, der rekvirerede yderligere mandskab, der ankom  

 ca. 1/4 time derefter.
Kl. ca. 12.50 var taget tændt over hele den 5.000 (m2)  

 store flade, og da eksplosionerne samtidig var ophørt, gik brandfolkene på  

 taget, hvor de efter 2 timers indsats fik branden under kontrol.
Voldgiftsretten finder, at tilstedeværelsen af et stort antal tomme eller  

 næsten tomme gasflasker samt eksplosion af et mindre antal fyldte eller  

 delvis fyldte flasker, spredt ud over taget, med god grund har forsinket  

 brandvæsenets indsats.
Det kan dog - bl.a. henset til det korte tidsrum, der  

 var til rådighed for slukningsarbejdet, og brandens voldsomhed - ikke  

 fastlægges endeligt, hvor stor en del af taget der eventuelt kunne have været  

 reddet, hvis der ikke havde været tomme eller delvis tomme flasker på taget,  

 og de helt eller delvist fyldte gasflasker havde været opstillet i mærkede  

 depoter.
Den forefundne anbringelsesmåde er udtryk for et uforsvarligt  

 forhold fra indklagedes side, som dels ikke har fulgt reglerne for opstilling  

 i depot af fyldte eller delvis fyldte flasker, som ikke var i brug, dels  

 burde have forudset, at brandvæsenets indsats i tilfælde af brand - som ikke  

 er en helt ekstraordinær risiko ved tagdækningsarbejde af denne art - ville  

 blive hæmmet og forsinket af den blotte og spredte tilstedeværelse af et så  

 stort antal tomme flasker, på hvilke det ikke umiddelbart kunne ses, om de  

 indeholdt gas i et eller andet omfang.
Ved afgørelsen af, om indklagedes forsømmelighed har været af en sådan  

 grov karakter, at den bør afskære indklagede fra at bringe  

 ansvarsbegrænsningsklausulen i anvendelse, lægger Voldgiftsretten vægt på, at  

 der til fjernelse af tomme gasflasker af den her omhandlede dimension fra  

 tage skal anvendes kran, og at det i denne sag efter det oplyste var  

 vanskeligt at komme tilstrækkeligt tæt på bygningen på grund af udgravninger  

 langs denne.
Det er endvidere efter fagdommernes erfaring ikke ualmindeligt i  

 branchen, at tomme gasflasker - som i sig selv er ufarlige - forbliver  

 henliggende på taget i nogen tid efter endt brug, indtil de kan fjernes  

 samlet, og forholdene i denne sag har ikke adskilt sig afgørende fra, hvad  

 der kendes fra lignende byggepladser.
Endelig lægger Voldgiftsretten vægt på,  

 at BTV nr. 10 - som også erkendt af vidnet J - ingen bestemmelser indeholder  

 om, hvordan der skal forholdes med tomme gasflasker efter endt brug.
 I hvert fald under disse omstændigheder, og idet det efter det anførte  

 ikke kan tillægges selvstændig betydning, at de få helt eller delvist fyldte  

 flasker, som ikke var i brug, ikke var opstillet samlet og mærket, finder  

 Voldgiftsretten det betænkeligt at fastslå, at der af indklagede er udvist  

 uforsvarligt forhold af en sådan grovhed, at ansvarsfrihedsklausulen bør  

 tilsidesættes.
 Indklagede vil derfor være at frifinde.
 Thi bestemmes:
 Indklagede, A, frifindes for det af klageren, K, under denne sag rejste  

 krav.
 Den af indklagede stillede bankgaranti på 1 mio. kr. frigives.
 Ingen ar parterne betaler sagsomkostninger til den anden part.
 Parterne betaler in solidum - i det indbyrdes forhold med halvdelen hver -  

 Voldgiftsrettens omkostninger efter opgørelse og påkrav fra Voldgiftsnævnet.
København, den 10. februar 1992 Knud Christensen.
Thorkil Pape.
Keld Stovgaard.
 P.v.c.
