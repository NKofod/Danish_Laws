Nr BSF 30 Forslag til folketingsbeslutning om en oplysningskampagne om  

 FN-konventionen om barnets rettigheder Fremsat af Jytte Andersen (S) Pernille Forchhammer (S) Jytte Hilden (S)  

 Hans Jørgen Jensen (S) Jørn Pedersen (S) Jan Petersen (S) Peder Sass (S)  

 Grete Schødts (S) Taanquist (S) den 6. februar 1991 Folketinget opfordrer regeringen til at iværksætte en bred oplysningskampagne om FN-konventionen om barnets rettigheder med udgangspunkt i konventionens artikel 42, der lyder:
»Deltagerstaterne forpligter sig til at gøre principperne og  

 bestemmelserne i konventionen almindelig kendt for både voksne og børn ved  

 egnede og aktive fremgangsmåder.« Oplysningskampagnen bør have til formål - at informere bredt om børns retsstilling på internationalt og nationalt  

 plan, - at fremme bevidstheden om og forståelsen i samfundet for, at børn bør  

 have egne rettigheder som selvstændige samfundsborgere, - at aktivere folkelige organisationer i arbejdet for at fremme den  

 mellemfolkelige forståelse for forbedring af børns opvækstvilkår såvel i  

 udviklingslande som i den industrialiserede del af verden og ikke mindst i  

 krigshærgede lande, - at øge mulighederne for, at børns egne ønsker og behov tilgodeses i alle  

 forhold, og - at børn inddrages mere direkte i den demokratiske samfundsudvikling på  

 både lokalt og centralt plan, før beslutninger, som påvirker børns  

 levevilkår, træffes.
 Oplysningskampagnen finansieres igennem en bevilling på finanslovene for  

 1991 og 1992 på 10 mio. kr.
Ansvaret for administrationen af bevillingen tillægges Dansk  

 Folkeoplysnings Samråd og Dansk Ungdoms Fællesråd.
Reglerne for fordeling af  

 bevillingen skal sikre en så bred folkelig deltagelse som muligt.
Bemærkninger til forslaget FN-konventionen om barnets rettigheder blev vedtaget af FN's  

 generalforsamling den 20. november 1990. Konventionen træder i kraft, når 20  

 lande har ratificeret konventionen.
 Den danske ratifikation har endnu ikke fundet sted på grund af regeringens  

 fejlagtige fortolkning af konventionens § 37 c, som omhandler aldersgrænser  

 og vilkår for fængsling.
Forslagsstillerne ønsker, at reglerne vedrørende fængsling ændres, således  

 at børn under 18 år ikke indsættes i samme fængsler som voksne.
Danmark vil  

 herefter kunne ratificere konventionen.
 Forslagsstillerne er imidlertid af den opfattelse, at indholdet og  

 forståelsen af alle konventionens 54 artikler er meget vigtig for  

 befolkningens bevidsthed om den danske forpligtelse over for alle verdens  

 børn.
I et svar af 13. december 1989 til ordføreren for forslagsstillerne fra  

 statsminister Poul Schluter, jf. spørgsmål nr.
S 249, folketingsåret 1989-90,  

 Folketingstidende 1989-90, forhandlingerne sp. 4204, hedder det bl.a.:
»Regeringen er imidlertid indstillet på allerede nu at begynde at  

 udbrede kendskabet til konventionen.« Hidtil er dette informationsarbejde ikke sat i gang, hvilket er baggrunden  

 for det foreliggende beslutningsforslag.
 Forslagsstillerne finder det vigtigt, at en så bred kreds som muligt af  

 foreningslivet og samfundslivet engageres i arbejdet for at fremme  

 forståelsen for børns retsstilling, behovet for at styrke børns rettigheder  

 samt for at øge bevidstheden om værdien af børn som selvstændige  

 samfundsborgere.
