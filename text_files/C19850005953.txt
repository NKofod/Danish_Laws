 1. I lov om sygehusvæsenet, jfr. lovbekendtgørelse nr.  

 451 af 27. september 1982 med senere ændringer er optaget regler om  

 planlægning af sygehusberedskabet som følger:
»KAPITEL IV a SYGEHUSBEREDSKAB § 16 a.  Det påhviler hver amtskommune at planlægge og  

 gennemføre sådanne foranstaltninger, at der under krigsforhold og under  

 større katastrofer i fredstid kan ydes syge og tilskadekomne behandling på  

 sygehus eller behandlingssteder uden for sygehusene.
Det påhviler statslige  

 og private sygehuse at planlægge og gennenføre sådanne foranstaltninger, at  

 de på tilsvarende måde som amtskommunale sygehuse kan indgå i  

 sygehusberedskabet.
 Stk. 2.  Indenrigsministeren fastsætter efter  

 forhandling med sygehusrådet vejledende retningslinier for  

 sygehusberedskabets planlægning og gennemførelse.
Stk. 3.  Amtskommunens sygehusberedskabsplan skal  

 omfatte de amtskommunale, statslige og private sygehuse, der er beliggende i  

 amtskommunen.
Planen indsendes til indenrigsministeren.
Indenrigsministeren  

 kan meddele amtsrådet sine bemærkninger til planerne.
Indenrigsministeren kan  

 herunder i særlige tilfælde, når væsentlige beredskabsmæssige hensyn taler  

 derfor, bestemme, at en plan eller en revision heraf, der indebærer  

 væsentlige afvigelser fra de vejledende retningslinier, jfr. stk. 2, på ny  

 skal behandles af amtsrådet.
Indenrigsministerens bestemmelse om fornyet  

 behandling i amtsrådet skal træffes senest 3 måneder efter indsendelsen af  

 den pågældende plan eller revision heraf.
På grundlag af de indsendte planer  

 udarbejder indenrigsministeren en redegørelse om  

 sygehusberedskabsplanlægningen.
Stk. 4.  Hovedstadsrådet udarbejder en overordnet  

 sygehusberedskabsplan for hovedstadsområdet.
Planen opstilles med  

 udgangspunkt i de enkelte amtskommuners sygehusberedskabsplaner.
Stk. 5.  § 12, stk. 4 og 5, finder tilsvarende  

 anvendelse på sygehusberedskabsplaner, der er udarbejdet af hovedstadsrådets  

 amtskommuner, og på den overordnede sygehusberedskabsplan.« § 20 »Stk. 3.  En repræsentant for  

 civilforsvarsstyrelsen deltager i rådets forhandlinger uden stemmeret, når  

 der drøftes sager af betydning for sygehusberedskabet.  

 Civilforsvarsstyrelsens repræsentant kan stille forslag vedrørende  

 sygehusberedskabet til behandling i rådet.« I lov nr. 253 af 27. maj 1981 om civilforsvar fastslås, at  

 sygehusberedskabet er en del af det samlede civilforsvar:
»§ 2.  Civilforsvaret består af det statslige  

 civilforsvar, derunder civilforsvarskorpset, jfr. stk. 2, det kommunale  

 civilforsvar samt sygehusberedskabet, jfr. kapitel IV a i lov om  

 sygehusvæsenet.« 2. De nævnte lovbestemmelser betyder under eet, AT  

 sygehusberedskabet skal planlægges som led i den almindelige  

 sygehusplanlægning, men AT beredskabet som en del af civilforsvaret samtidig  

 underlægges særlige regler, som ikke gælder for den almindelige  

 sygehusplanlægning.
Dette er bl.a. begrundet i de særlige situationer,  

 planlægningen skal søge at skabe et beredskab for, jfr. pkt. 4.
3. At der i sygehusloven er optaget regler om  

 sygehusberedskabet betyder som nævnt, at planlægningen af sygehusberedskabet  

 er en del af den almindelige sygehusplanlægning.
Det medfører navnlig, AT  

 indenrigsministeren efter forhandling med sygehusrådet skal fastsætte  

 vejledende retningslinier for sygehusberedskabets planlægning og  

 gennemførelse, og AT sygehusberedskabsplanen ligesom sygehusplanen skal  

 indsendes til indenrigsministeren som led i informationsudvekslingen/  

 dialogen mellem staten og sygehuskommunerne vedrørende tilrettelæggelsen af  

 sygehusberedskabet.
Planlægningens formelle procedurer er med andre ord den  

 samme.
4. De situationer, sygehusberedskabsplanlægningen skal  

 søge at skabe et beredskab for, adskiller sig i flere henseender fra de  

 antagelser om udviklingen, der ligger til grund for den almindelige  

 sygehusplanlægning.
I den almindelige sygehusplanlægning kan der med visse  

 målemetoder opstilles rimeligt troværdige antagelser om den fremtidige  

 udvikling (f.eks. i befolkningstal, befolkningens kønsfordeling og  

 aldersfordeling). Dette gør det muligt tilnærmelsesvist at fastlægge et  

 fremtidigt serviceniveau og ressourceforbrug.
Det skyldes bl.a., at de  

 kræfter, der antages at påvirke serviceniveauet, gennemgående lokaliseres til  

 de demografiske faktorer, den kendte forbrugsstatistik og de økonomiske  

 rammer, der menes at være til rådighed.
Planlægningsbilledet afspejler med  

 andre ord i nogen grad en videreførelse af den hidtidige service, korrigeret  

 under hensyntagen til ændringer i de demografiske faktorer og de krav om  

 udvidelser eller indskrænkninger, som følger af den politiske  

 beslutningsproces.
I billedet kan dog naturligvis indgå flere faktorer -  

 f.eks. et skøn over den fremtidige lægevidenskabelige udvikling - men i  

 princippet hviler planlægningen på en antagelse om videreførelse af de  

 hidtidige påvirkninger af udviklingen, således som disse registreres med de  

 målemetoder, der er til rådighed.
Sygehusberedskabsplanlægningen har derimod til formål at skabe et  

 beredskab for situationer, der IKKE fremtræder som en videreførelse af den  

 hidtidige »normale« udvikling, med tværtimod er afgørende  

 forskellig fra denne, nemlig katastrofesituationer.
Planlægning retter sig  

 mod »større katastrofer i fredstid« og »krigsforhold«,  

 jfr. sygehuslovens § 16 a, stk. 1.
Det fælles for disse situationer er, at der hurtigt opstår et voldsomt  

 øget pres på hele sygehusvæsenets undersøgelses-, behandlings- og  

 plejeapparat, altså en langt højere grad af uforudsigelighed med hensyn til  

 mængden af patienter end den kendes i sygehusenes daglige virke.
Dertil skal  

 føjes, at under krigsforhold må planlægningen baseres på antagelser om, at  

 større eller mindre dele af sygehusvæsenet selv kan være ramt af katastrofen  

 og følgeligt helt eller delvis sat ud af spillet.
Sygehusvæsenet skal med  

 andre ord ihvertfald under krigsforhold med formindskede ressourcer  

 (ødelagte/ beskadigede bygninger, beskadiget/ ødelagt apparatur, færre  

 medicinalpersoner osv.) kunne klare et pres, der langt overstiger hverdagens,  

 hvad angår mængden af skader og behovet for øjeblikkelig hjælp.
 5. Dette betyder, at behovet for en katastrofe/  

 beredskabsplanlægning er overvældende stort, fordi planlægningen er en af  

 forudsætningerne for at kunne gribe katastrofesituationen rationelt an,  

 herunder bl.a. at kunne improvisere konstruktivt.
Det betyder også, at hovedtemaerne i beredskabsplanlægningen er andre end  

 i den almindelige planlægning.
Det drejer sig ikke om at udstikke rammer for  

 sygehusvæsenets mange specialiserede aktiviteter eller om planlægning af nye  

 bygninger osv.. Det drejer sig om gennem planlægning at skabe størst mulig  

 sikkerhed for, at sygehusvæsenet hurtigt kan omstilles til at arbejde under  

 væsenligt andre forhold og samtidig præstere maksimal ydeevne.
 6. På dette grundlag skal planlægningen af  

 sygehusberedskabet i amtskommunerne omfatte en beredskabsplan for hele  

 amtskommunens sygehusvæsen, afgrænset som i den almindelige  

 sygehusplanlægning, men indbefattet beredskabssygehuse.
 Planen skal sikre, at sygehusberedskabet inden for amtskommunen  

 koordineres, og at sygehusberedskabet er afpasset efter  

 beredskabssituationer, som danner grundlaget for beredskabet i de øvrige dele  

 af totalforsvaret.
 Særlige forhold i f.eks. hovedstadsområdet - især i Storkøbenhavn - kan  

 betinge en fælles planlægning og gennemførelse af sygehusberedskabet.  

 Sygehusberedskabsplanlægning kan derfor efter forhandling med  

 indenrigsministeriet udføres i fællesskab for flere sygehuskommuner.
 Planen skal som minimum indeholde bestemmelser om:
- den overordnede ledelse af det samlede sygehusberedskab i amtskommunen - lokaliteter til rådighed for sygehusberedskabet - sygehusberedskabets kommunikationssystem - sygehusberedskabets transportkapacitet.
Det er alene den samlede plan for det amtskommunale sygehusvæsen, der skal  

 indsendes til indenrigsministeriet.
Fristen for udarbejdelsen af den samlede  

 plan vil først blive fastsat, når den nedenfor omtalte status-runde er  

 gennemført.
 Retningslinjer for udarbejdelsen af den samlede plan er indeholdt i  

 civilforsvarsstyrelsens sygehusberedskabscirkulære nr. 9 af 13. april 1981,  

 hvormed samtidig udsendtes »standarberedskabsplan for det amtskommunale  

 sygehusvæsen.« De i cirkulæret og standardplanen indeholdte  

 retningslinjer opretholdes uændret.
For så vidt angår planlægningen af de enkelte amtskommunale sygehuse og  

 beredskabssygehuse henvises til de hidtil af civilforsvarsstyrelsen udsendte  

 retningslinjer, der ligeledes opretholdes uændret.
I bilag 2 til dette  

 cirkulære er der givet en oversigt over hidtil udsendte og planlagte  

 beredskabscirkulærer, og i bilag 3 er der foretaget en samredaktion af  

 indeholdet af disse.
Indenrigsministeriet er på det rene med, at planlægningen er behæftet med  

 en ikke ringe usikkerhed.
Det et ikke muligt at sige præcist, hvilket  

 serviceniveau beredskabet skal lægges på kvantitativt og kvalitativt - bl.a.  

 fordi mængden af tilskadekomne og skadernes art ikke kan præciseres så vidt,  

 at denne usikkerhed kan elimineres af planlægningen.
En række andre  

 planlægningsforudsætninger er desuden ikke lagt klart fast.
Der mangler  

 således en klar plan for den primære sundhedstjenestes opgaver i beredskabet.
På en række af de punkter, hvor planlægningsforudsætningerne er uklare, er  

 der forberedende udvalgsarbejde/ udredningsarbejde igang i  

 indenrigsministeriet/ civilforsvarsstyrelsen.
Det gælder f.eks. sådanne  

 spørgsmål som lægemiddelberedskab, de praktiserende lægers opgaver,  

 virkningerne af A-C-våben m.v.. På andre punkter må man ikke regne med, at  

 den forudseelige usikkerhed kan gøres væsentlig mindre end i dag.  

 Hovedopgaven i planlægningen vil derfor stadig være at forberede en  

 organisation, der hurtigt kan omstilles og nå op på maksimal ydeevne - såvel  

 på det enkelte sygehus som for sygehusvæsenet som helhed.
7. På nuværende stade af planlægningsprocessen finder  

 indenrigsministeriet, at der er et afgørende behov for, at der gøres status  

 over, hvor langt planlægningen er ført frem i de enkelte amtskommuner.  

 Indenrigsministeriet ønsker tillige amtsrådets kommentarer til/ vurdering af  

 de særlige problemer, beredskabsplanlægningen rejser.
En sådan kommentar/  

 vurdering er ikke blot ønskelig på grund af det lange tidsrum, der er gået,  

 siden planlægningen iværksattes, men udgør også en nødvendig forudsætning for  

 de videre overvejelser.
 I tilslutning til cirkulæret vedlægges derfor som BILAG 1 en række  

 spørgsmål, som ønskes besvaret til belysning af de nævnte spørgsmål.
 Amtsrådets svar på de i BILAG 1 anførte spørgsmål skal være  

 indenrigsministeriet i hænde senest den 1. januar 1986.
 Når denne runde er afsluttet, vil ministeriet vende tilbage til  

 spørgsmålet om planlægningens videreførelse, herunder fastsættelse af en  

 frist for den samlede amtskommunale beredskabsplan.
INDENRIGSMINISTERIET, DEN 13. JUNI 1985 BRITTA SCHALL HOLBERG /Thomas Clement --------------------------------------------------------------------- BILAG 1 EVALUERING AF SYGEHUSBEREDSKABSPLANLÆGNINGEN 1. SYGEHUSBEREDSKABETS LEDELSE Sygehusberedskabets ledelsesforhold på regionalt, amtskommunalt og lokalt  

 niveau er beskrevet således i afsnit 1 i »Standardberedskabsplan for det  

 amtskommunale sygehusvæsen«:
»På REGIONSPLAN træffes nødvendige OPERATIVE BESLUTNINGER vedrørende  

 sygehusberedskabet af civilforsvarets regionskommandoer.
I regionskommandoen  

 indgår repræsentanter for de amtskommunale myndigheder, herunder lægelig  

 sagkundskab, inden for regionens område.
 På det AMTSKOMMUNALE PLAN varetages foranstaltninger vedrørende  

 sygehusberedskabet udover operative beslutninger, jfr. ovenfor, af de  

 amtskommunale myndigheder.
På LOKALT PLAN (SYGEHUSENE) etableres og ledes beredskabet af sygehusets  

 beredskabsledelse i overensstemmelse med bestemmelserne i sygehusets  

 beredskabsplan.« SPØRGSMÅL:
1. Er en ledelsesstruktur fastlagt på det  

 amtskommunale plan? 2. Er de amtskommunale repræsentanter til  

 civilforsvarets regionskommando udpeget? 3. Er der etableret en beredskabsledelse på alle  

 sygehuse i amtskommunen? 2. KATASTROFEBEREDSKAB Om katastrofeberedskab siges følgende i afsnit 1 i  

 »Standardberedskabsplan for det amtskommunale sygehusvæsen«:
»Ved katastrofer i fredstid vil beredskabet ofte kun komme til at  

 berøre et enkelt eller få sygehuse, hvor indsatsen kan løses af det enkelte  

 sygehus eller ved et direkte samarbejde mellem enkelte sygehuse.
I disse  

 tilfælde udøves ledelsen af beredskabet af sygehusledelsen i overensstemmelse  

 med bestemmelserne i sygehusets beredskabsplan, jfr. hovedforanstaltning 4.1  

 etablering af katastrofeberedskab i »Standardberedskabsplan for  

 sygehuse«.
 Såfremt katastrofen har eller skønnes at få et omfang, der overstiger  

 ressourcerne på de sygehuse, der primært er berørt af katastrofen, kan det  

 blive nødvendigt, at det videre hjælpearbejde koordineres og ledes af  

 sygehusforvaltningen, jfr. nedenfor afsnit 4.1.3 og afsnit 4.2 beredskabets  

 etablering.' (I den amtskommunale standardberedskabsplan).
 SPØRGSMÅL:
 1. Er der på alle amtskommunens sygehuse udarbejdet en  

 plan for etablering af katastrofeberedskab, jfr. hovedforanstaltning 1 i  

 »Standardberedskabsplan for sygehuse«? I benægtende fald bedes det  

 oplyst, hvornår de resterende planer forventes at foreligge.
2. Har sygehusforvaltningen udarbejdet en plan for  

 koordinering og samlet ledelse af hjælpearbejdet? 3. SYGEHUSENES INTERNE MAKSIMUMSKAPACITET Sygehusenes interne maksimumskapacitet er beskrevet i bilag 1 til  

 sygehusberedskabscirkulære nr. 1 og indgår som hovedforanstaltning 2 i  

 »Standardberedskabsplan for sygehuse«.
 Sygehusenes interne maksimumskapacitet er den kapacitet, som de kan  

 udbygges til, når alle muligheder for etablering af sengepladser og  

 behandlingskapacitet er udnyttet.
 SPØRGSMÅL:
1. I hvilket omfang er der på amtskommunens sygehuse  

 udarbejdet planer for etablering af »intern maksimumskapacitet«,  

 jfr. hovedforanstaltning i »Standardberedskabsplan for sygehuse«? 2. Hvilken sengekapacitet råder amtskommunen over, når  

 »intern maksimumskapacitet« er etableret i det planlagte omfang? 3. Hvilken behandlingskapacitet (antal  

 behandlingslejer m.v.) råder amtskommunen over, når »intern  

 maksimumskapacitet« er etableret? 4. Hvor stor en del af »intern  

 maksumumskapacitet« kan etableres i sikrede behandlings- henholdsvis  

 sengeafsnit? 4. SYGEHUSANNEKSER Sygehusvæsenets udbygning med annekser er beskrevet i  

 sygehusberedskabscirkulære nr. 1 samt i de med sygehusberedskabscirkulære nr.  

 3 og 9 udsendte standardberedskabsplaner for henholdsvis sygehuse og  

 amtskommuner.
 I sygehusberedskabscirkulære nr. 15 er givet retningslinier for udpegning  

 og indretning af bygninger til sygehusannekser ( og beredskabssygehuse).
 I bilag 1 til sygehusberedskabscirkulære nr. 1. siges bl.a. følgende:
 »Ved ANNEKS forstår man sengeafsnit, der indrettes i bygninger i  

 nærheden af et bestående sygehus og drives i tilknytning til og i  

 administrativt fællesskab med dette.
 Sygehusets plejemæssige kapacitet vil være afgørende for, hvor mange  

 sengepladser sygehuset er i stand til at etablere ud over det normale  

 sengeantal, idet der tages hensyn til, at ambitionsniveauet med hensyn til  

 pleje af tilskadekomne i en beredskabssituation må ligge på et væsentligt  

 lavere niveau end det sædvanlige.
Ved undersøgelse af anneksmulighederne rekognosceres der ikke alene for  

 lokaliteter, der kan rumme det maksimale sengetal, med der tilvejebringes  

 oplysninger om alle lokaliteter, der praktisk set kan anvendes som annekser i  

 en given situation.« SPØRGSMÅL:
1. I hvilket omfang er der i amtskommunen udarbejdet  

 planer for, hvilke lokaliteter, der ønskes taget i brug til indretning af  

 sygehusannekser? 2. Er de pågældende bygninger/ lokaliteter registreret  

 i CF-regionen til dette brug? 3. Hvilken sengekapacitet har de til sygehusannekser  

 udpegede bygninger? 5. BEREDSKABSSYGEHUSE Sygehusvæsenets udbygning med beredskabssygehuse er beskrevet i  

 sygehusberedskabscirkulære nr. 1 og 2 samt i de med  

 sygehusberedskabscirkulære nr. 3 og 9 udsendte standardberedskabsplaner.
I sygehusberedskabskabscirkulære nr. 15 er givet retningslinier for  

 udpegning og indretning af bygninger til (sygehusannekser og)  

 beredskabssygehuse.
I dette cirkulære siges bl.a. (afsnit 1.b.):
»Beredskabssygehuse er selvstændigt virkende sygehusenheder, der  

 etableres i dertil udpegede bygninger dels til supplering af, dels til  

 erstatning for eksisterende sygehuse.
Sygehuskommunerne udpeger lokaliteter,  

 hvor beredskabssygehusene skal opstilles og udarbejder planer både for  

 opstilling og driften af disse.« Ved udvælgelsen af de geografiske placeringsmuligheder bør der søges  

 alternative muligheder.
 SPØRGSMÅL:
1. I hvilket omfang er der i amtskommunen udpeget  

 lokaliteter til brug for indretning af beredskabssygehuse? 2. Er de pågældende lokaliteter registreret i  

 CF-regionen til dette brug? 3. I hvilket omfang er der udarbejdet planer for  

 opstilling og drift af beredskabssygehuse? 6. BEHANDLERGRUPPER.
 I bilag 1 til sygehusberedskabscirkulære nr. 1 og i  

 sygehusberedskabscirkulære nr. 6 beskrives de BEHANDLERGRUPPER, der må  

 opstilles på hvert enkelt sygehus for at opnå den fulde behandlingskapacitet,  

 og det forudsættes, at en behandlingsgruppe kan betjene 3-5 behandlingslejer  

 (ikke nødvendigvis operationsborde).
 Som retningslinie for behandlingsgruppernes størrelse og sammensætning  

 fastsætter sygehusberedskabscirkulære nr. 6 følgende:
 Der skelnes mellem to typer behandlergrupper:
TYPE A, der, ledet af en kirurgisk speciallæge, vil være i stand til at  

 behandle skader af alle sværhedsgrader, herunder skader der kræver fuld  

 anæstesi, og TYPE B, der, ledet af en læge med nogle års kirurgisk uddannelse, vil være  

 egnet til at behandle mindre alvorlige og mindre komplicerede tilfælde,  

 herunder bl.a. ekstremitetsskader, der ofte vil kunne behandles under  

 anvendelse af lokal anæstesi.
 En A-GRUPPE består af en kirurgisk speciallæge som leder samt 2-3 andre  

 læger, en operationssygeplejerske, 1 anæstesisygeplejerske og yderligere 1-2  

 sygeplejersker (eller sygehjælpere med uddannelse på operationsafdeling),  

 medens en B-GRUPPE består af en læge med nogle års kirurgisk uddannelse som  

 leder samt yderligere en læge og 2-3 sygeplejerske (eller sygehjælpere) uden  

 egentlig specialuddannelse.
 SPØRGSMÅL:
1. I hvilket omfang er der på amtskommunens sygehuse  

 udarbejdet planer for opstilling af behandlergrupper A og behandlergrupper B? 7. EVAKUERINGSPLANLÆGNING I bilag 1 til sygehusberedskabscirkulære nr. 1 siges i afsnit IV bl.a.  

 ». . . der må planlægges ud fra en forudsætning om, at udflytning fra et  

 eksisterende sygehus af patienter, personale og materiel til andre  

 lokaliteter helt eller i et vist omfang kan blive nødvendig.« I den med sygehusberedskabscirkulære nr. 3 udsendte  

 »Standardberedskabsplan for sygehuse« indgår iværksættelse af  

 evakueringsforanstaltninger som hovedforanstaltning 5, og i den med  

 sygehusberedskabscirkulære nr. 9 udsendte »Standardberedskabsplan for  

 det amtskommunale sygehusvæsen« indeholdes evakuering i afsnit 3.
 SPØRGSMÅL:
1. I hvilket omfang er der udarbejdet planer for  

 evakuering af amtskommunens sygehuse? 2. I hvilket omfang er disse planer koordineret med  

 politimestrenes evakueringsplanlægning? 8. LÆGEHOLD På SKADESTEDER Med sygehusberedskabscirkulære nr. 8 udsendtes »Indstilling om  

 lægehold på skadesteder under krigsforhold og ved fredsmæssige  

 katastrofer«, der omhandler tilvejebringelse, uddannelse, sammensætning  

 og udrustning af lægehold til udsendelse såvel under krigsforhold som ved  

 katastrofer i fredstid, hvor katastrofens omfang, karakter, transportforhold  

 eller andre forhold kan gøre det nødvendigt, at der fra sygehusene udsendes  

 egentlige hold til lægelig førstebehandling af tilskadekomne på  

 katastrofested eller på venteplads.
 Civilforsvarsstyrelsen henstillede i sygehusberedskabscirkulæret, at der  

 på grundlag af indstillingen ved kirurgiske sygehuse opstilles sådanne  

 lægehold udrustet med det i indstillingens bilag 1 beskrevne standardudstyr  

 og standardudrustning.
 Bestemmelser vedrørende lægehold, herunder bestemmelser om transport af  

 lægehold fra sygehus til skadested, såvel i krigstid som under fredsforhold  

 bør optages i sygehusenes beredskabsplaner.
 SPØRGSMÅL:
1. I hvilket omfang er der ved amtskommunens sygehuse  

 opstillet lægehold til udsendelse under krigsforhold og ved katastrofer i  

 fredstid? 2. Indeholder sygehusenes beredskabsplaner de fornødne  

 bestemmelser om opstilling m.v. og transport af lægeholdene? --------------------------------------------------------------------- BILAG 2 Fortegnelse over sygehusberedskabscirkulærer (SBC) SBC NR. 1 af 7. april 1976 vedrørende principperne for opbygning af  

 sygehusberedskabet.
 SBC NR. 2 af 14. juli 1977 vedrørende beredskabssygehuse og i øvrigt i  

 snæver forlængelse af SBC nr. 1 om principperne for opbygningen af  

 sygehusberedskabet.
 SBC NR. 3 af 15. december 1977 vedrørende standardberedskabsplan for  

 sygehuse.
 SBC NR. 4 af 4. juli 1978 vedrørende motorkøretøjer til  

 sygehusberedskabet.
 SBC NR. 5 af 4. august 1978 vedrørende tildeling af X-værnepligtige til  

 sygehusberedskabet.
 SBC NR. 6 af 18. januar 1979 vedrørende personel i sygehusberedskabet.
 SBC NR. 7 af 26. november 1980 vedrørende blodforsyning.
 SBC NR. 8 af 19. marts 1981 vedrørende lægehold på skadesteder.
 SBC NR. 9 af 13. april 1981 vedrørende standardberedskabsplan for det  

 amtskommunale sygehusvæsen.
 SBC NR. 10 af 22. juni 1981 vedrørende registrering af personel til  

 sygehusberedskabet.
 SBC NR. 11 af 19. oktober 1981 vedrørende sygehusberedskabets  

 kommunikationssystem.
 SBC NR. 12 af 27. november 1981 vedrørende det odontologiske beredskab.
 SBC NR. 13 af 27. november 1981 vedrørende den statslige  

 ambulancetjeneste.
 SBC NR. 14 af 7. januar 1982 vedrørende nødjournalisering.
 SBC NR. 15 af 25. august 1982 vedrørende udpegning og indretning af  

 sygehusannekser og beredskabssygehuse.
 SBC NR. 16 af 30. september 1983 vedrørende beredskabsbestemmelser for  

 sygehusberedskabet.
FORTEGNELSE OVER PLANLAGTE SYGEHUSBEREDSKABSCIRKULÆRER SBC NR. 17 vedrørende beklædnings- og linnedforsyningen.
 SBC NR. 18 vedrørende beredskabmæssige sikringsforanstaltninger ved  

 sygehuse.
 SBC NR. 19 vedrørende frivilligt hjælpemandskab til sygehusberedskabet.
 SBC NR. 20 vedrørende farlige stoffer.
 SBC NR. 21 vedrørende sikrede reservebehandlingsafsnit.
 SBC NR. 22 vedrørende beredskabslagre.
--------------------------------------------------------------------- BILAG 3 SAMREDAKTION AF SYGEHUSBEREDSKABSCIRKULÆRERNES INDHOLD 1. MYNDIGHEDER Forvaltningen af sygehusberedskabet varetages af amtsrådene, i Københavns  

 kommune af magistraten og i Frederiksberg kommune af kommunalbestyrelsen.
A.
KRIGSFORHOLD OG ANDRE EKSTRAORDINÆRE FORHOLD Grundlaget for sygehusberedskabets taktiske organisation under  

 krigsforhold og andre ekstraordinære forhold er den af Civilforsvarsstyrelsen  

 etablerede Civilforsvarskommando.
 Civilforsvarskommandoen består af:
- en landskommando, - to landsdelskommandoer, - syv regionskommandoer hver dækkende en civilforsvarsregion.
 Landet er inddelt i følgende civilforsvarsregioner:
 Region I: Nordjyllands amtskommune.
 Region II: Viborg, Ringkøbing og Århus amtskommuner.
 Region III: Ribe, Vejle og Sønderjyllands amtskommuner.
 Region IV: Fyns amtskommune.
 Region V: Vestsjællands og Storstrøms amtskommuner.
 Region VI: Københavns og Frederiksberg kommuner, Københavns, Frederiksborg  

 og Roskilde amtskommuner.
 Region VII: Bornholms amtskommune.
Civilforsvarets landskommando varetager på LANDSPLAN ledelsen af landets  

 sygehusberedskab.
I landskommandoen indgår lægelig og sygehusadministrativ  

 sagkundskab.
Civilforsvarets vestre landsdelskommando og civilforsvarets østre  

 landsdelskommando varetager under landskommandoen på LANDSDELSPLAN ledelsen  

 af sygehusberedskabet.
I landsdelskommandoerne indgår ligeledes lægelig og  

 sygehusadministrativ sagkundskab.
Civilforsvarets regionskommandoer træffer på REGIONSPLAN nødvendige  

 operative beslutninger vedrørende sygehusberedskabet.
I regionskommandoen  

 indgår repræsentanter for de amtskommunale myndigheder, herunder lægelig  

 sagkundskab inden for regionens område.
 De amtskommunale myndigheder varetager på det AMTSKOMMUNALE PLAN  

 foranstaltninger vedrørende sygehusberedskabet udover operative beslutninger  

 jfr. ovenfor.
 Sygehusets beredskabsledelse etablerer og leder beredskabet på lokalt plan  

 (sygehusene).
B.
FREDSKATASTROFEFORHOLD Ved katastrofer i fredstid vil beredskabet ofte kun komme til at berøre et  

 enkelt eller få sygehuse, hvor opgaverne kan løses af det enkelte sygehus  

 eller ved et direkte samarbejde mellem enkelte sygehuse.
I disse tilfælde  

 udøves ledelsen af beredskabet af beredskabsledelsen på det enkelte sygehus.
 Såfremt katastrofen har eller skønnes at få et omfang, der overstiger  

 ressourcerne på de sygehuse, der primært er berørt af katastrofen,  

 koordineres hjælpearbejdet i overensstemmelse med den amtskommunale  

 sygehusberedskabsplan.
2. OMSORGEN FOR SYGE OG TILSKADEKOMNE UNDER  

 KRIGSFORHOLD OG ANDRE EKSTRAORDINÆRE FORHOLD A.
ALMINDELIGE BETRAGTNINGER OM OPGAVERNE Erfaringerne fra de to verdenskrige og krigene derefter har vist, at alle  

 krige resulterer i omfattende tab af menneskeliv, såvel blandt de kæmpende  

 styrker som civilbefolkningen.
Men erfaringerne viser også, at der kan reddes  

 tusindvis af liv afhængigt af, hvor meget der sættes ind på  

 civilforsvarsmæssige foranstaltninger af såvel forebyggende som afhjælpende  

 karakter.
 Som planlægningsforudsætning for en eventuel kommende krig gælder, at  

 dansk territorium vil kunne blive ramt af virkninger af følgende våbentyper:
- konventionelle våben - kemiske våben - mindre kernevåben - større kernevåben enkeltvis eller i kombination.
Virkningerne kan ramme dansk område også  

 selv om der ikke foregår egentlige kamphandlinger inden for landets grænser,  

 navnlig hvis der anvendes atomvåben i Danmarks nærhed, idet radioaktivt støv  

 under ugunstige vejrforhold kan spredes over store afstande.
 I en krigssituation vil sygehusvæsenet blive udsat for en i forhold til  

 fredstidssituationen stærkt øget og forandret belastning, idet det må  

 påregnes, at antallet af tilskadekomne som følge af krigshandlingerne vil  

 være meget stort.
Karakteren af de skader, der vil opstå under krigsforhold, afhænger af,  

 hvilke våbentyper der vil blive anvendt.
Anvendelse af konventionelle  

 våbentyper vil først og fremmest bevirke skader, der kræver kirurgisk  

 behandling.
Sådanne skader kan bl.a. opstå ved sammenstyrtninger, brande og  

 eksplosioner.
Brugen af kemiske kampstoffer vil kræve en medicinsk behandling.
Hertil  

 kommer de personskader, der skyldes ioniserende stråling som følge af brugen  

 af kernevåben.
Ud over disse skader vil den almindelige sygelighed i befolkningen  

 givetvis også kunne ændres drastisk under krigsforhold.
Mulighederne for  

 opståen af epidemier er til stede.
 For sygehusberedskabet må de skader, der kræver kirurgisk behandling,  

 anses for at være de vanskeligste at løse, idet behandlingen af disse skader  

 kræver indsættelse af fagkyndigt personel og behandlingsudstyr i stort  

 omfang.
 Opgaverne vedrørende den medicinske behandling må i relation hertil anses  

 for enklere at varetage.
 I det følgende er der derfor navnlig redegjort for de opgaver for  

 sygehusberedskabet, der vedrører den kirurgiske behandling af syge og  

 tilskadekomne under krigsforhold og andre ekstraordinære forhold.
Den forøgede og forandrede belastning af sygehusvæsenet nødvendiggør en  

 tilpasning af den fredsmæssige virksomhed til de forandrede krav.
En lægelig  

 bedømmelse af de syge og tilskadekomnes akutte og endelige behov for  

 behandling må være grundlaget for prioriteringen af behandlingsindsatsen.
 Mulighederne for at udskyde behandlingen af visse af de sygdomme, der  

 under normale forhold bliver behandlet, må udnyttes for at skabe plads på  

 sygehusene for de krigsskadede.
Sygehusenes behandlingskapacitet må endvidere udvides i størst muligt  

 omfang.
Dette bør ske ved, at alle givne ressourcer, det gælder  

 operationsressourcer, personelressourcer, sengepladser m.v. må inddrages i  

 beredskabet.
Hertil kommer, at kapaciteten skal kunne udvides ved etablering  

 af sygehusannekser og beredskabssygehuse.
B.
OPGAVERNES LØSNING Ved behandlingen af syge og tilskadekomne under krigsforhold må der af  

 hensyn til misforholdet mellem antallet af tilskadekomne og  

 behandlingskapaciteten foretages en opdeling af de tilskadekomne.
 Behandlingen af de hårdtsårede (dvs. sårede, der ikke selv kan gå) må  

 varetages af civilforsvarets redningstjeneste, ambulancetjenesten og  

 sygehusberedskabet i forening.
Herudover vil der være et antal letsårede (dvs. sårede, der selv kan gå),  

 som i en masseskadesituation ikke vil kunne påregne at blive behandlet på  

 sygehus/ skadestue.
Ydelse af fornøden hjælp til disse letsårede må, såfremt  

 hjælp ikke kan ydes af personellet i egenbeskyttelsen (dvs. bedriftsværn og  

 boligværn) ydes enten af den kommunale hjælpetjeneste  

 (indkvarteringstjenesten) eller af læger og andet personel fra den primære  

 sundhedstjeneste.
 Det bemærkes herved, at det forudsættes, at den primære sundhedstjeneste  

 også under beredskabsforhold varetages af praktiserende læger, evt. samtidig  

 med at en del af disse inddrages i sygehusberedskabet.
 Omsorgen for de hårdtsårede omfatter følgende:
REDNINGSARBEJDET OG DEN LÆGELIGE MEDVIRKEN Vedrørende ovennævnte punkt A og B har civilforsvarets redningstjeneste  

 til opgave at opsamle og/eller befri tilskadekomne, anbringe disse på bårer,  

 yde livreddende førstehjælp og transportere bårerne til de oprettede  

 ventepladser (båresamlingssteder).
 Den lægelige medvirken til løsning af disse opgaver udføres af lægehold,  

 der kan udsendes fra sygehusene eller fra andre lokaliteter, f.eks. lægehuse.  

 Lægeholdenes arbejde udføres dels på ventepladsen og dels i et vist omfang på  

 selve skadestedet (f.eks. indeklemte tilskadekomne). Lægeholdenes indsats på  

 ventepladsen tilsigter at yde lægelig førstehjælp, stabilisere og  

 transportsikre (samt prioritere) tilskadekomne, således at disse vil kunne  

 klare transporten til nærmeste egnede sygehus-(e).
I områder, hvor der kæmpes, påhviler omsorgen for de sårede forsvarets  

 sanitetstjeneste.
De sårede opsøges og opsamles af bårehold, der yder  

 livreddende førstehjælp, hvorefter de sårede transporteres til en  

 afdelingsforbindeplads, hvor der ydes den første lægehjælp og foretages  

 transportprioritering.
Fra afdelingsforbindepladserne transporteres de sårede  

 via hovedforbindepladser til det primære kirurgiske behandlingssted, som  

 efter omstændighederne kan være et militært feltlazaret eller det civile  

 sygehusberedskab.
Letsårede og syge militære patienter kan modtage endelig  

 behandling på militære infirmerier.
AMBULANCETRANSPORT De ovenfor under C (og E) nævnte transportopgaver varetages af Den  

 statslige Ambulancetjeneste.
Civilforsvarsstyrelsen forestår denne tjenestes opbygning og  

 administration.
Under krigsforhold har Civilforsvarskommandoen den øverste  

 kommandomyndighed over ambulancetjenestens personel og materiel.
De fredsmæssige ambulancekorps (brandvæsener, De danske Redningskorps  

 m.v.), der omfatter i alt 623 ambulancer med 719 bårepladser (jfr.
Betænkning  

 nr. 860 om civilforsvar og brandvæsen m.v.) indgår ikke i den statslige  

 ambulancetjeneste, men deltager ved skader under krigsforhold sammen med  

 enheder fra den statslige ambulancetjeneste i transport af tilskadekomne fra  

 skadested (venteplads) til sygehus.
 Den statslige ambulancetjenestes kapacitet er i dag 9.600 bårepladser.  

 Køretøjerne er ca. 2.400 udskrevne motorvogne af typen VW pick-up og VW LT 31  

 m.fl..
 Til samtlige disse køretøjer har Civilforsvarsstyrelsen anskaffet  

 udrustning, der muliggør, at hver ambulance kan indrettes til transport af 4  

 liggende patienter.
Som ambulancechauffører anvendes værnepligt og frivilligt personel.
Hver  

 ambulance påregnes bemandet med 2 ambulancechauffører.
Det samlede behov er  

 således ca. 4.800 ambulancechauffører.
 Ambulancetransport af militære syge og sårede i områder, hvor der kæmpes,  

 samt - uden for disse områder - til forsvarets behandlingssteder, påhviler  

 ikke den statslige ambulancetjeneste, men varetages af de militære  

 myndigheder, der ligeledes i muligt omfang tilrettelægger jernbanetransport  

 af egne syge og sårede. Øvrige ambulancetransporter af militære syge og  

 tilskadekomne påhviler Den statslige Ambulancetjeneste.
DEN LÆGELIGE BEHANDLING De foran under D og E nævnte opgaver, dvs. primær kirurgisk behandling og  

 endelig behandling på indlæggelsessygehus, varetages af sygehusberedskabet.
 Udgangspunktet for opbygningen af sygehusberedskabet er de eksisterende  

 sygehuse.
Sygehuse med kirurgiske afdelinger indrettes til såvel primær kirurgisk  

 behandling som til endelig behandling af tilskadekomne.
Indlæggelse og  

 behandling af tilskadekomne skal finde sted på disse sygehuse, så længe de  

 overhovedet er i stand til at fungere som sygehuse.
En forhåndsinddeling af sygehusene efter graden af en sandsynlig risiko  

 for ødelæggelse vil næppe være mulig og er heller ikke hensigtsmæssig.
Der  

 sigtes mod et elastisk opbygget beredskabssystem med mulighed for udnyttelse  

 af alle eksisterende ressourcer.
Sygehusenes anvendelse som  

 indlæggelsessygehuse for tilskadekomne afhænger helt af den konkret  

 foreliggende situation.
B.
SYGEHUSENES KAPACITET Sygehusvæsenet udarbejder oversigter over - Det enkelte sygehus normale kapacitet.
 - Sygehusets maksimumskapacitet med interne ekstraforanstaltninger,  

 herunder hvilke muligheder der findes for placering af patienter i sikrede  

 afsnit, udskrivning af patienter, samt hvilke institutioner (plejehjem o.l.)  

 der kan modtage patienter, der ikke kan udskrives til hjemmet.
 - Sygehusets maksimumkapacitet med annekser.
 Ved anneks forstår man sengeafsnit, der indrettes i bygninger i nærheden  

 af et bestående sygehus og drives i tilknytning til og i administrativt  

 fællesskab med dette.
 Antallet af læger med kirurgisk erfaring sætter en øvre grænse for  

 sygehusenes behandlingskapacitet over for tilskadekomne, der har behov for  

 kirurgisk behandling.
Den lægelige behandling, der har en ikke-kirurgisk karakter, må fortsættes  

 også under beredskabsforhold.
Den medicinske behandlingskapacitet vil blive  

 belastet betydeligt i tilfælde af et stort antal tilskadekomne som følge af  

 brugen af atomvåben (stråleskadede) og af kemiske kampstoffer.
 Ligeledes vil der for den psykiatriske behandling kunne opstå en betydelig  

 belastning i tilfælde af f.eks. paniksituationer.
I krigstid kan sygehusene forvente at modtage multiskadede patienter.
I  

 forbindelse med behandlingen af disse vil der være behov for tandlægefaglig  

 bistand, ligesom der vil være behov for en sådan bistand ved akut opståede  

 tandbehandlingsbehov.
 Sygehusets plejemæssige kapacitet vil være afgørende for, hvor mange  

 sengepladser sygehuset er i stand til at etablere ud over det normale  

 sengeantal, idet der tages hensyn til, at ambitionsniveauet med hensyn til  

 pleje af tilskadekomne i en beredskabssituation må ligge på et væsentlig  

 lavere niveau end det sædvanlige.
 Ved undersøgelse af anneksmulighederne rekognosceres der ikke alene for  

 lokaliteter, der kan rumme det maksimale sengetal, men der tilvejebringes  

 oplysninger om alle lokaliteter, der praktisk set kan anvendes som annekser i  

 en given situation.
Med henblik på supplering og/ eller erstatning for eksisterende sygehuse  

 må der i alle amtskommuner udpeges lokaliteter, der er egnede til anvendelse  

 som sygehuse under beredskabsforhold, idet der må planlægges ud fra en  

 forudsætning om, at udflytning fra et eksisterende sygehus af patienter,  

 personale og materiel til andre lokaliteter helt eller i et vist omfang kan  

 blive nødvendig.
Disse sygehuse benævnes under eet som beredskabssygehuse.
 Det af staten anskaffede udstyr til etablering af 48 beredskabssygehuse  

 hver med 200 sengepladser og 4 operationslejer, er overdraget til  

 amtskommunerne pr. 1. januar 1982.
 Sygehusenes kapacitet og udvidelsesmulighederne skal fremgå af sygehusenes  

 beredskabsplaner.
3. PERSONEL Grundstammen i sygehusberedskabets personel-ressourcer er det eksisterende  

 sygehusvæsens uddannede sygehuspersonale inden for alle faggrupper.
 Sygehusberedskabets etablering betinger tilgang af yderligere personale,  

 og dette personalebehov kan ikke forventes opfyldt ved hvervning eller  

 nyansættelse af uddannet sygehuspersonale, hvorfor der må regnes med  

 inddragelse af den statslige ambulancetjenestes mandskab (frivillige og  

 værnepligtige), X-værnepligtige (dvs. værnepligtige, der ikke uddannes i  

 fredstid) og frivillige, uddannet i henhold til særlige planer.
Inden for amtskommunen må der foretages en registrering af alt personel,  

 der har en sådan uddannelse, at det kan forrette tjeneste i  

 sygehusberedskabet.
Af dette personel udtages en del til tjeneste ved  

 forsvaret i tilfælde af mobilisering.
Resten designeres til bestemte  

 tjenesteområder og tjenestesteder i sygehusberedskabet i overensstemmelse med  

 sygehusenes og amtskommunernes beredskabsplaner.
Den primære lægetjeneste forudsættes også under beredskabsforhold  

 varetaget af praktiserende læger.
Nogle kan tænkes inddraget i  

 sygehusberedskabet som deltagere i lægehold til skadesteder eller som læger  

 på sygehusene, evt. efter en kortvarig supplerende uddannelse specielt med  

 henblik på skadebehandling.
4. MATERIEL, APPARATUR OG FORSYNINGER I det omfang sygehusene udbygges ud over normal status, skal der  

 forefindes materiel og apparatur i tilstrækkeligt omfang i depoter på eller i  

 nærheden af sygehuset.
 Der må til sygehusene tilvejebringes omsætningslagre af særlige  

 sygehusmæssige forbrugsvarer til et vist antal måneders normalt forbrug.
Det bør indgå i beredskabsplanlægningen, at der i en beredskabssituation  

 ved ethvert kirurgisk sygehus og ved beredskabssygehusene tilvejebringes  

 materiel og personel (laboranter), der muliggør, at der kan foretages  

 blodtypebestemmelse og forligelighedsprøver.
Det bør således planlægges, at  

 en del af det materiel og personel fra de sygehuse, der i fredstid foretager  

 blodtypebestemmelse (sygehuse med blodbanker) i en beredskabssituation  

 fordeles til de øvrige sygehuse og beredskabssygehuse, der indgår i  

 beredskabsplanen.
Forsyninger af generel karakter til sygehusene, f.eks. fødevarer, olie  

 m.v. tilvejebringes af amtskommunerne ad de sædvanlige kanaler.
Planlægningen  

 tilrettelægges inden for rammerne af det forsyningsberedskab, der opbygges  

 som led i det civile beredskab.
5. SIKRING AF BYGNINGER OG TEKNISKE ANLÆG Bygningsmæssige sikringsforanstaltninger skal ved sygehuse gennemføres i  

 overensstemmelse med bestemmelserne i lov nr. 253 af 27. maj 1950 med senere  

 ændringer om bygningsmæssige civilforsvarsforanstaltninger og i de til loven  

 knyttede bekendtgørelser.
 Herudover bør der forberedes indretning af sikrede behandlingsafsnit med  

 operationsstuer samt tilhørende røntgenrum, præparationsrum,  

 sterilisationsrum og sikrede sengeafsnit i forhold hertil.
 Det vil være af væsentlig betydning for sygehusberedskabets effektivitet,  

 at der tilvejebringes mulighed for etablering af nødforsyning med el og vand  

 samt sikring af anlæg for autoklavering og anden sterilisation, af  

 varmeanlæg, af kedelanlæg og rørledninger, af telefoncentral og -ledningsnet  

 samt andre tekniske installationer.
 Endelig skal der peges på nødvendigheden af et kunne etablere  

 katastrofebelysning og afdækning af sprængte vinduesruder m.v.
6. PLANER For ethvert amtskommunalt, statsligt og privat sygehus skal der udarbejdes  

 en sygehusberedskabsplan, der redegør for, hvorledes sygehusets beredskab vil  

 blive dimensioneret og organiseret for under krigsforhold og større  

 katastrofer i fredstid at yde syge og tilskadekomne behandling på sygehus  

 eller behandlingssted uden for sygehus.
 Amtsrådet skal udarbejde en sygehusberedskabsplan, der omfatter samtlige  

 amtskommunale, statslige og private sygehuse inden for amtskommunen og  

 samtlige amtskommunen tilhørende beredskabssygehuse.
 Amtsrådet skal udarbejde en beredskabsplan for hvert af amtskommunens  

 beredskabssygehuse.
 Civilforsvarsstyrelsen udsender en vejledende standardberedskabsplan for  

 sygehuse, en vejledning vedrørende fremgangsmåden ved etablering af  

 beredskabssygehuse og en vejledende standardberedskabsplan for det samlede  

 amtskommunale sygehusberedskab.
 Formålet med standardberedskabsplaner er AT sikre tilvejebringelse af et  

 sygehusberedskab, der er afpasset efter de situationer, som også danner  

 grundlaget for beredskabet i de øvrige dele af totalforsvaret, AT sikre  

 koordineringen af sygehusberedskabet inden for amtskommunen, og AT sikre at  

 sygehusberedskabet etableres som et integreret led i totalforsvaret.
Standardplanen for sygehuse er en rammeplan, der skal tjene som vejledning  

 og danne grundlag for udarbejdelse af de enkelte sygehusplaner, herunder  

 beredskabsplanerne for amtskommunens beredskabssygehuse.
Planerne må i øvrigt  

 opbygges efter og tilpasses lokale forhold, afhængig af strukturen på de  

 enkelte sygehuse og karakteren af de til beredskabssygehuse udpegede  

 lokaliteter.
 Standardberedskabsplanen for det amtskommunale sygehusvæsen er en  

 retningslinie for udarbejdelse af beredskabsplaner i de enkelte amtskommuner.  

 Disse planer må i øvrigt opbygges efter og tilpasses lokale forhold.  

 Sygehusberedskabets placering som en del af totalforsvaret og hensynet til  

 tilvejebringelsen af ensartede beredskabsbestemmelser i alle amtskommuner gør  

 det dog nødvendigt, at de dele af standardberedskabsplanen, der specielt  

 vedrører beredskabets etablering og principperne for ledelsesforholdene på  

 regionalt og højere niveau, må følges ved udarbejdelsen af de enkelte  

 amtskommuners planer.
 Af hensyn til sygehusvæsenets samarbejde med de lokale statslige og  

 kommunale civilforsvarsmyndigheder er det af væsentlig betydning, at der på  

 et tidligt tidspunkt i planlægningen optages kontakt med vedkommende  

 civilforsvarsregion, politimestre og kommunale civilforsvar med henblik på en  

 gensidig orientering om og fornøden koordinering af de respektive  

 myndigheders beredskabsplaner.
