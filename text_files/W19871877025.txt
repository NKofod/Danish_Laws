 Den fulde skattepligt til Danmark blev anset for ophørt pr.
 fraflytningsdatoen, idet det fra tilflytterstaten var bekræftet, at  

 skattepligt som der bosiddende var indtrådt straks ved bosættelsen i 1982,  

 også selv om der først blev indgivet selvangivelse 2 år efter bosættelsen.
 A klagede over, at amtsligningsrådet havde anset ham for fuldt  

 skattepligtig til den danske stat i medfør af kildeskattelovens § 1, nr. 2,  

 for indkomståret 1982.
 Det var oplyst, at klageren den 1. marts 1982 var udrejst til Frankrig og  

 havde opgivet sin bopæl her i landet.
Ved F 54-erklæring, indsendt til X kommunee, var det oplyst, at klageren  

 fra den 1. marts 1982 havde været skattepligtig efter reglerne for bosiddende  

 personer i Frankrig.
Ved den af den hidtidige bopælskommune foretagne ligning  

 for indkomståret 1982 var den fulde skattepligt til Danmark anset for ophørt  

 den 1. marts 1982.
 I forbindelse med en senere undersøgelse af klagerens skattepligtsforhold  

 til Danmark havde skattemyndighederne konstateret, at klageren først havde  

 indgivet selvangivelse for indkomstårene 1982 og 1983 til de franske  

 skattemyndigheder i marts 1984. Amtsligningsrådet havde herefter ikke anset  

 betingelserne for ophør af fuld skattepligt til Danmark i medfør af  

 kildeskattelovens § 1, nr. 2, for opfyldt i 1982, idet klageren først  

 efterfølgende havde berigtiget sine skatteforhold til Frankrig, og således  

 ikke havde været undergivet indkomstbeskatning til Frankrig efter reglerne  

 for derboende personer allerede fra udrejsen den 1. marts 1982.
Over for Landsskatteretten anførte klagerens advokat bl.a., at  

 skattepligten til Frankrig var indtrådt i og med klagerens tilflytning til  

 landet, og at klagerens skattepligt til Danmark samtidig var ophørt.
Hvorvidt  

 klageren faktisk havde betalt skat til det ene eller det andet land, fandt  

 advokaten ikke havde betydning i relation til skattepligtsspørgsmålet.
Da  

 klageren endvidere ikke havde haft bopæl i Danmark efter udrejsen til  

 Frankrig, og ifølge F 54-erklæring havde været undergivet indkomstbeskatning  

 fra den 1. marts 1982 i Frankrig efter reglerne for derboende personer,  

 påstod advokaten herefter klagerens fulde skattepligt her til landet for  

 ophørt denne dato.
 Under sagens behandling for Landsskatteretten blev fremlagt skrivelser fra  

 marts 1987 fra det danske konsulat i Y, Frankrig, med kopi af kvitteringer  

 fra de franske skattemyndigheder, hvorefter klageren i august 1984 havde  

 betalt indkomstskat for 1982 og 1983. Endvidere var vedlagt skrivelse fra  

 marts 1987 fra skatteinspektøren i Z, der attesterede, at klageren var blevet  

 beskattet i Frankrig for indkomståret 1982.
Efter det således oplyste fandt Landsskatteretten at måtte lægge til  

 grund, at klageren for tiden efter den 1. marts 1982 havde været undergivet  

 indkomstbeskatning i Frankrig efter de regler, som gælder for personer  

 bosiddende i dette land.
Landsskatteretten fandt endvidere ikke, at det  

 forhold, at klageren først i marts 1984 havde indgivet selvangivelser for  

 indkomstårene 1982 og 1983 til de franske skattemyndigheder og først havde  

 betalt skat i august måned 1984, kunne tillægges betydning for anvendelsen af  

 bestemmelsen i kildeskattelovens § 1, nr. 2.
 Da klageren herefter ikke kunne anses for skattepligtig efter bestemmelsen  

 i kildeskattelovens § 1, nr. 2, tog retten klagerens påstand til følge.
 LV 1986, A 1.2.
