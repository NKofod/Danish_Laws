Skriftlig fremsættelse (23. februar 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
 Forslag til Lov om investeringsforeninger m.v.
(Lovforslag nr.
L 146) Lovforslaget fremsættes bl.a. med henblik på at gennemføre et nyt direktiv på investeringsforeningsområdet, det såkaldte UCITS-direktiv (Europa-Parlamentets og Rådets direktiv 2009/65/EF af 13. juli 2009 om samordning af love og administrative bestemmelser om visse institutter for kollektiv investering i værdipapirer). Endvidere indeholder lovforslaget en generel revision af lovgivningen vedrørende kollektive investeringsordninger m.v.
 For at få indarbejdet UCITS-direktivet på en hensigtsmæssig måde i de danske regler om investeringsforeninger m.v. foreslås en nyaffattelse af lov om investeringsforeninger og specialforeninger samt andre kollektive investeringsordninger m.v.
Lovforslaget indfører nye regler om information til investorerne.
Det forenklede prospekt foreslås afskaffet og erstattet af et nyt dokument med central investorinformation.
Central investorinformation skal være et kortfattet dokument med en række klart og tydeligt formulerede nøgleoplysninger, som investorer kan benytte til at træffe deres investeringsbeslutning ud fra.
 For at forbedre investeringsforeningernes muligheder for at tiltrække udenlandsk kapital indfører lovforslaget en ny og hurtigere notifikationsprocedure for investeringsforeninger, der ønsker at markedsføre deres andele i en anden medlemsstat.
Der skabes med lovforslaget endvidere grundlag for, at investeringsforvaltningsselskaber kan samle administrationen af formuerne i større enheder for at opnå stordriftsfordele.
Det sker ved at give mulighed for, at en investeringsforening kan indgå i grænseoverskridende fusioner med andre investeringsinstitutter omfattet af UCITS-direktivet, hjemmehørende i de andre EU-medlemsstater.
Det bliver ligeledes muligt at etablere såkaldte master-feeder-strukturer, hvor en investeringsforening (feeder-instituttet) skal investere mindst 85 pct. af sine aktiver i en anden investeringsforening eller et EU-investeringsinstitut (UCITS/master-instituttet).
Den øgede internationalisering af sektoren betyder, at det er nødvendigt at indføre regler, der gør det muligt for Finanstilsynet at samarbejde og udveksle oplysninger med de kompetente myndigheder i andre medlemsstater.
Samarbejdet kan ske bilateralt eller inden for rammerne af multilaterale aftaler.
Lovforslaget indeholder også ændringer af lov om finansiel virksomhed.
Lovforslaget giver blandt andet mulighed for, at investeringsforvaltningsselskaber kan udføre skønsmæssig porteføljepleje for selskaber i de koncerner, som investeringsforvaltningsselskaberne indgår i.
Det kan styrke investeringsforvaltningsselskabernes konkurrenceevne.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
