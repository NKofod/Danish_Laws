Retlig interesse Under denne sag har advokat Hans Keld Andersen ved  

 skrivelse af 11. april 1997 på vegne Kerteminde Tryk Rotation Odense  

 A/S indgivet klage over statsautoriseret revisor Bent Aagaard Andersen.
 Erhvervs- og Selskabsstyrelsen har oplyst, at indklagede  

 blev meddelt beskikkelse som statsautoriseret revisor den 8. april 1975.
 Det fremgår af sagen, at indklagede i foråret  

 1996 som revisor for Jylland Tourist & Marketing A/S, der var kunde hos  

 klageren, foretog revision af selskabets årsregnskab for 1995 og  

 medvirkede ved udarbejdelsen af resultat-, likviditets- og statusbudgetter  

 for selskabet.
 Den 6. maj 1996 skrev indklagede bl.a. følgende til  

 bestyrelsen for Jylland Tourist & Marketing A/S:
 "Udover gennemgangen af de af direktør  

 Helge Larsen beskrevne forudsætninger har vi foretaget de  

 nødvendige beregninger og opstillinger.
 Budgetudarbejdelsen og vores gennemgang skyldes  

 især, at selskabet forventes at have behov for ekstraordinær  

 finansiel støtte s.f.a. underskuddet i regnskabsåret 1995.
 . . . . . .
Da egenkapitalen er tabt med mere end 50 % er det i  

 henhold til A/S-loven bestyrelsens pligt at tage stilling til og stille  

 forslag om selskabets fortsatte drift.
Nærværende budgetter skal  

 bl.a. bruges til denne beslutning eller indstilling.
 . . . . . .
 Afslutningsvis skal vi endnu engang tilkendegive, at vi  

 anser budgetterne for realistiske og nok snarere resultatmæssigt  

 pessimistiske end optimistiske.
Budgetterne er imidlertid fremtidsvurdering, hvorfor  

 resultat og likviditet kan afvige væsentligt fra det  

 budgetterede." Af årsberetningen af 20. maj 1996 i  

 årsregnskabet for 1995 for Jylland Tourist & Marketing A/S  

 fremgår bl.a.:
 " Hermed aflægges selskabets regnskab for  

 året 1995. Resultatet udviser et underskud på kr. 1.525.473.
Årets resultat anses for stærkt  

 utilfredsstillende.
Som en væsentlig faktor heri indgår et  

 decideret tab på produktion og salg af JyllandKataloget.
 Egenkapitalen udgør kr. -1.884.347. Ansvarlig  

 lånekapital udgør kr. 1.100.000. Den samlede ansvarlige kapital  

 er hermed negativ med kr. 784.347.
Der er givet tilsagn om konvertering af kr. 200.000 af den  

 ansvarlige indskudskapital til aktiekapital.
Aktiekapitalen vil herefter  

 udgøre kr. 750.000. Bestyrelsen har udskudt konverteringen.
 . . . . . .
Som følge af det negative årsresultat for  

 1995 vil der blive iværksat ekstraordinære styringstiltag.
Salg  

 og produktion af JyllandKataloget og lignende risikobetonede aktiviteter  

 nedlægges.
Ordrebeholdningen pr. 1/1-1996 er særdeles god og  

 med de anførte tiltag forventes indtjeningen at blive som beregnet.  

 Der budgetteres med et resultat for 1996 på ca. kr. 900.000 ved et  

 uændret aktivitetsniveau.
De udarbejdede likviditetsbudgetter viser, at  

 driften kan finansieres indenfor de nuværende kreditfaciliteter, som  

 pengeinstituttet har givet tilsagn om." Af indklagedes revisionspåtegning af 20. maj 1996  

 på årsregnskabet for 1995 for Jylland Tourist & Marketing A/S  

 fremgår bl.a.:
"Den udførte revision . . . . . .
 Revisionen har ikke givet anledning til forbehold.
Supplerende oplysninger Selskabets egenkapital er negativ t. kr. 1.884 og derfor  

 omfattet af Aktieselskabslovens § 69 a.
Der henvises til bestyrelsens  

 årsberetning om den økonomiske stilling og forventninger til  

 fremtiden.
Vi anser de udarbejdede budgetter for realistiske.
Konklusion Det er vores opfattelse, at årsregnskabet er aflagt  

 i overensstemmelse med lovgivningens krav til regnskabsaflæggelsen, og  

 at det giver et retvisende billede af selskabets aktiver og passiver, dets  

 økonomiske stilling samt resultat." I september 1996 udførte klageren trykkeriarbejde  

 for Jylland Tourist & Marketing A/S for i alt 422.314 kr. excl. moms.  

 Levering til selskabet fandt sted den 4. og 30. september 1996.
Den 20. november 1996 anmeldte Jylland Tourist &  

 Marketing A/S betalingsstandsning.
Det beskikkede tilsyn udsendte  

 cirkulæreskrivelse til kreditorerne den 27. november 1996 med oplysning  

 bl. a. om baggrunden for betalingsstandsningen.
 Klagerens advokat har oplyst, at hans klient blev bekendt  

 med 1995-regnskabet for Jylland Tourist & Marketing A/S den 28. november  

 1996, hvor regnskabet fremsendtes fra det beskikkede tilsyn.
 Jylland Tourist & Marketing A/S blev  

 efterfølgende erklæret konkurs og har ikke været i stand  

 til at betale klagerens tilgodehavende.
Klageren har gjort gældende, at indklagede har  

 tilsidesat sine pligter som statsautoriseret revisor, idet han i forbindelse  

 med udarbejdelsen af budgetterne, navnlig på baggrund af selskabets  

 meget alvorlige økonomiske situation, burde have udført sit  

 arbejde langt mere grundigt end sket.
Han ville i så fald være  

 kommet frem til, at budgetterne ikke var realistiske, og at virksomheden ikke  

 var levedygtig.
Indklagede burde have anført dette i  

 revisionspåtegningen.
Derefter ville der formentlig allerede i  

 foråret 1996 være blevet taget skridt til selskabets afvikling,  

 og klageren ville have undgået det tab, han senere led.
Klageren har  

 henvist til Foreningen af Statsautoriserede Revisorers revisionsvejledning  

 nr. 6 om revisors stillingtagen til virksomheden som going concern,  

 vejledning nr. 16 om revisors gennemgang af og erklæring på  

 budgetter og vejledning nr. 15 om revisors rådgivning og assistance.
Indklagede har gjort gældende, at klagen er  

 ubegrundet, og at hans arbejde er udført i overensstemmelse med  

 revisionsvejledningerne. Årsregnskabet for 1995 forelå i april  

 1996 i udkast, hvorefter selskabets direktør udarbejdede et  

 resultatbudget med tilhørende budgetforudsætninger.
Indklagede  

 lavede den talmæssige opstilling af resultat-, balance- og  

 likviditetsbudgetterne og udtalelsen hertil af 6. maj 1996. Budgetterne blev  

 kritisk vurderet med direktøren, og på et møde den 7. maj  

 1996 i selskabets pengeinstitut, hvor både indklagede og selskabets  

 direktør og bestyrelsesformand deltog, blev det bekræftet, at  

 selskabet kunne forvente finansieringsbehovet dækket i overensstemmelse  

 med budgetterne.
På et møde med den samlede bestyrelse den 13.  

 maj 1996 blev budgetterne og de opstillede forudsætninger  

 bekræftet.
Det var på denne baggrund med rette, at  

 revisionspåtegningen ikke indeholder forbehold om going concern.
En  

 videreførelse af selskabet kunne efter det foreliggende forventes, og  

 budgetterne måtte anses for troværdige og realistiske.
Det viste  

 sig imidlertid, at selskabets direktør havde manipuleret med resultat  

 og balance i 1995-regnskabet, idet der ikke var blevet medtaget 3  

 købsfakturaer for ca. 600.000 kr., hvor levering til selskabet var  

 sket i 1995, mens faktureringen ved fremdatering var blevet udskudt til  

 februar 1996, tilsyneladende efter aftale med leverandøren.  

 Bogføringen skete først i august 1996, idet fakturaerne indtil  

 da blev holdt skjult for indklagede.
Indklagede havde tidligere kontrolleret,  

 at saldoen for den pågældende leverandør stemte pr. 31.  

 december 1995.
 Disciplinærnævnet skal udtale:
Klagen vedrører ikke klagerens egen revisor, men en  

 anden revisor og det af denne reviderede regnskab for et selskab, Jyllands  

 Tourist & Marketing A/S, som klageren har været leverandør  

 til af tryksager.
Det er imidlertid efter § 18, stk. 4, i lov om  

 statsautoriserede revisorer en betingelse for at få en klage behandlet  

 i nævnet, at klageren har retlig interesse i det forhold, som klagen  

 angår.
 Nævnet lægger herved til grund, at klageren i  

 tiden 4. - 30. september 1996 leverede varer til det nævnte selskab for  

 i alt 422.314 kr. excl. moms, men tabte størsteparten af dette  

 tilgodehavende ved selskabets betalingsstandsning den 20. november 1996. Det  

 lægges videre til grund som oplyst af klagerens advokat, at klageren  

 derpå den 28. november 1996 blev bekendt med det påklagede  

 regnskab.
Klageren har dermed først fået kendskab til  

 regnskabet efter, at klageren allerede havde foretaget de tabsgivende  

 dispositioner.
Klageren er således ikke blevet berørt af det  

 påklagede revisorarbejde på en sådan måde, at  

 klageren har lidt skuffelse eller tab ved at have stolet på eller i  

 øvrigt disponeret i tillid til arbejdets rigtighed.
 Nævnet finder herefter ikke, at klageren har retlig  

 interesse i den rejste klage, som derfor afvises af nævnet.
 T h i   b e s t e m m e s:
 Klagen over statsautoriseret revisor Bent Aagaard Andersen  

 afvises.
