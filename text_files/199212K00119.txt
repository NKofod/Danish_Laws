Nr LSF 119 Forslag til Lov om udbygning af banestrækningen mellem Vamdrup og Padborg Fremsat af trafikministeren (Ikast) den 2. december 1992 Vedtaget ved tredjebehandling den 22. april 1993 Lov nr. 218 af 28/04/1993 § 1. Trafikministeren bemyndiges til at udbygge kapaciteten på jernbanestrækningen mellem Vamdrup og Padborg ved anlæg af et 2.
spor og nedlæggelse af jernbaneoverskæringer samt etablering af erstatningsanlæg for disse.
Udbygningen skal desuden muliggøre en maksimal toghastighed på begge strækningens spor på 200 km i timen.
§ 2. Trafikministeren bemyndiges til ved ekspropriation at  

 erhverve fast ejendom, der er nødvendig til gennemførelse af de i § 1  

 omhandlede anlæg.
Ekspropriation sker efter reglerne i lov om fremgangsmåden  

 ved ekspropriation af fast ejendom.
 § 3. Loven træder i kraft dagen efter bekendtgørelsen i  

 Lovtidende.
 Stk. 2. Lov nr. 212 af 16. maj 1942 om Bemyndigelse for Ministeren  

 for offentlige Arbejder til Foretagelse af Ekspropriation til Anlæg af 2det  

 Spor på Strækningen Lunderskov-Tinglev ophæves.
Oprindeligt fremsat forslag § 1. Trafikministeren bemyndiges til at udbygge kapaciteten på jernbanestrækningen mellem Vamdrup og Padborg ved anlæg af et 2. spor og nedlæggelse af jernbaneoverskæringer samt etablering af erstatningsanlæg for disse.
Udbygningen skal desuden muliggøre en maksimal toghastighed på begge strækningens spor på 200 km i timen.
§ 2. Trafikministeren bemyndiges til ved ekspropriation at  

 erhverve fast ejendom, der er nødvendig til gennemførelse af de i § 1  

 omhandlede anlæg.
Ekspropriation sker efter reglerne i lov om fremgangsmåden  

 ved ekspropriation af fast ejendom.
 § 3. Loven træder i kraft dagen efter bekendtgørelsen i  

 Lovtidende.
 Stk. 2. Lov nr. 212 af 16. maj 1942 om Bemyndigelse for Ministeren  

 for offentlige Arbejder til Foretagelse af Ekspropriation til Anlæg af 2det  

 Spor på Strækningen Lunderskov-Tinglev ophæves.
Bemærkninger til lovforslaget Almindelige bemærkninger 1. Indledning Der er indgået en principaftale mellem den danske og den tyske  

 trafikminister om elektrificering af strækningen Odense-Padborg-Hamburg og om  

 en vurdering af behovet for kapacitetsforbedringer på strækningen.
 Elektrificering af den danske strækning mellem Odense og Padborg og den  

 tyske strækning mellem Hamburg og Padborg er påbegyndt.
På den tyske side er det især strækningen mellem Elmshorn og Pinneberg  

 nord for Hamburg, der giver kapacitetsproblemer.
En udbygning af kapaciteten  

 på denne strækning indgår i den tyske regerings plan for udbygning af  

 infrastrukturen, Bundesverkehrswegeplan, og kan derfor forventes etableret  

 indenfor de nærmeste år.
På den danske side udgør den enkeltsporede strækning mellem Vamdrup og  

 Padborg et kapacitetsproblem.
Allerede i dag giver strækningens kapacitet  

 anledning til begrænsninger i trafiktilrettelæggelsen.
Efter åbningen af den  

 faste jernbaneforbindelse over Storebælt kan en større del af godstrafikken  

 med fordel ledes gennem Sønderjylland til Tyskland.
På længere sigt vil også  

 den faste forbindelse over Øresund få betydning for godsmængden gennem  

 Sønderjylland.
De faste forbindelser over Storebælt og Øresund vil således  

 give betydelige tidsbesparelser specielt for transitgodstrafikken mellem  

 Sverige og Tyskland.
Eksempelvis vil transporttiden mellem Sydsverige og  

 Hamburg, der i dag er ca. 16 timer, efter åbningen af de faste  

 jernbaneforbindelser kunne nedbringes til ca. 8 timer.
 Når dobbeltsporet i Sønderjylland er etableret, vil der være tilstrækkelig  

 kapacitet til, at størstedelen af godstrafikken fra Sverige og Sjælland til  

 Tyskland kan ledes til den faste Storebæltsforbindelse og videre gennem  

 Sønderjylland.
 Der forventes ikke nogen væsentlig forøgelse af passagertrafikken på  

 strækningen, idet størstedelen af trafikken i dagtimerne mellem Sjælland og  

 Nordtyskland fortsat vil blive ledt over Rødby-Puttgarden overfarten og  

 eventuelt på et senere tidspunkt over en fast forbindelse over Femerbælt.  

 Derimod vil en del nattog køre via Sønderjylland.
Kapacitetsbegrænsningen på den enkeltsporede strækning har alligevel en  

 væsentlig betydning for passagertrafikken.
Den forventede forøgelse af  

 godstrafikken vil således give yderligere restriktioner for tilrettelæggelse  

 af passagertrafikken og dermed også risiko for hyppige regularitetsproblemer.
DSB vurderer, at en etapevis udbygning af 2. sporet, hvor strækningen  

 mellem Vojens og Tinglev bygges først, vil give tilstrækkelig kapacitet i  

 hvert fald frem til ibrugtagningen af Øresundsforbindelsen.
Det vil være  

 fordelagtigt at udbygge første etapen af 2. sporet samtidig med, at  

 strækningen elektrificeres, således at den udbyggede og elektrificerede  

 strækning kan tages i brug samtidig med Storebæltsforbindelsen.
 På denne baggrund er der i forbindelse med finanslov 1993 indgået aftale  

 om at påbegynde første etape af dobbeltsporet på strækningen mellem Vojens og  

 Tinglev i 1993.
Der vil løbende blive foretaget en vurdering af behovet for en videre  

 udbygning af den resterende del af 2. sporet mellem henholdsvis Vamdrup og  

 Vojens og Tinglev og Padborg.
En stillingtagen til en sådan udbygning vil  

 skulle ske i forbindelse med en samlet prioritering af den fremtidige  

 jernbaneinfrastruktur.
Det er dog fundet hensigtsmæssigt at skabe lovgrundlag  

 for det samlede anlæg af 2. sporet, bl.a. med henblik på at anlæggets lokale  

 virkninger og miljømæssige konsekvenser kan vurderes som en helhed.
Det vil være hensigtsmæssigt ved udbygningen af kapaciteten at sikre  

 mulighed for maksimale toghastigheder på omkring 200 km/t, som er den  

 standard, der tilstræbes i EF-nettet for tog med høj hastighed.
For godstog  

 dimensioneres der for hastigheder på op til 120 km/t.
I henhold til lov nr. 212 af 16. maj 1942 er der givet bemyndigelse til  

 Ministeren for offentlige Arbejder til at foretage ekspropriation til anlæg  

 af et 2. spor på strækningen Lunderskov-Tinglev.
Ekspropriationerne i henhold  

 til denne lov er gennemført og matrikulært berigtiget, ligesom 2. sporet er  

 etableret på strækningen mellem Lunderskov og Vamdrup.
På strækningen mellem Tinglev og Padborg var der før Genforeningen anlagt  

 et 2. spor med smalt planum.
Dette spor er imidlertid fjernet i tiden efter  

 1920.
De nødvendige arealer til 2. sporet er således i det væsentlige  

 tilvejebragt.
Anlæg af det nye 2. spor med nutidig standard samt visse  

 kurvereguleringer, der muliggør en hastighed på 200 km/t, nødvendiggør dog  

 supplerende arealerhvervelse langs strækningen.
 Det tilstræbes i videst muligt omfang at koordinere arbejdet med  

 elektrificering af strækningen med etablering af 2. sporet, således at  

 anlægsarbejderne giver færrest mulige gener for omgivelserne og kan  

 gennemføres for mindst mulige omkostninger.
2. Anlæggets udformning Formålet med udbygningen af jernbanen mellem Vamdrup og Padborg er at få  

 en større del af især transittrafikken over på jernbane.
Skønsmæssigt  

 forventes der en fordobling af trafikken efter åbning af den faste  

 jernbaneforbindelse over Storebælt.
 De fleste vejbærende broer på strækningen er forberedt for anlæg af det  

 nye spor og bevares derfor, jf. bemærkningerne til § 1. Hensynet til det  

 eksisterende spor og broerne gør, at der er meget snævre grænser for  

 placeringen af det nye spor.
Banen forløber over store strækninger igennem moseområder.
Disse steder er  

 det nødvendigt at udskifte mosejorden under sporene med stabile materialer  

 for at få sporet til at ligge fast.
Forøgelsen af hastigheden til 200 km/t indebærer, at de skarpe kurver, der  

 findes nogle steder på det nuværende spor, må udrettes.
Den forøgede  

 hastighed betyder også, at det forudsættes, at man fjerner  

 jernbaneoverskæringerne med bomanlæg.
Det indgår derfor i projektet at  

 erstatte de fleste nuværende overskæringer med krydsninger, som ikke er i  

 samme niveau som banen.
Enkelte steder vil nogle mindre benyttede overkørsler  

 blive nedlagt.
Ved planlægningen af de anlæg, som skal erstatte jernbaneoverkørslerne, er  

 der taget udgangspunkt i de principper, som har været fulgt ved tidligere  

 nedlæggelse af private og offentlige jernbaneoverkørsler.
De lokale  

 vejbestyrelser, amtskommuner og kommuner har løbende været involveret i  

 planlægningsarbejdet.
 Ved valg af erstatningsanlæg, er der taget udgangspunkt i følgende tre  

 forskellige principløsninger:
 - Nedlæggelse, uden etablering af bro- eller tunnelanlæg, men eventuelt  

 med anlæg af supplerende parallelveje.
- Etablering af et bro- eller tunnelanlæg »på stedet«, hvor  

 dette er fysisk muligt.
En mindre flytning af anlæggene betragtes stadig som  

 værende »på stedet«.
 - Etablering af et »udflyttet« vejanlæg samt en stiforbindelse  

 »på stedet«.
 Forud for valget af erstatningsanlæg for en konkret jernbaneoverkørsel er  

 der i samarbejde med den berørte amtskommune eller kommune foretaget en  

 analyse af overkørslens benyttelse og funktion:
 - Størrelsen og sammensætningen af trafikken gennem jernbaneoverkørslen er  

 målt.
 - Arealanvendelsen og den fysiske planlægning i områderne omkring  

 jernbaneoverkørslen er undersøgt.
 - Fysiske muligheder for etablering af erstatningsanlæggene er undersøgt.
 Herefter er der foretaget en samlet afvejning af fordele og ulemper ved de  

 mulige erstatningsanlæg, herunder miljømæssige forhold.
 De erstatningsanlæg, som vælges, indeholder en afvejning mellem en lang  

 række forhold, og praksis har vist, at nedlæggelse af jernbaneoverkørsler  

 altid giver både fordele og ulemper for vejtrafikanterne.
DSB har ved alle overkørslerne søgt at fremme det anlæg, som økonomisk  

 rimeligt løser de fleste problemer.
Det har dog ikke i alle tilfælde være  

 muligt at opnå fuld enighed med den pågældende vejbestyrelse.
3. Miljømæssige konsekvenser af udbygningen Som grundlag for lovforslaget er der foretaget en undersøgelse af  

 anlæggets konsekvenser for miljøet.
Undersøgelsen og dens resultater er  

 beskrevet i rapporten »Miljøkonsekvenser af udbygningen af  

 jernbanestrækningen mellem Vamdrup og Padborg«, som vil blive forelagt  

 Folketinget i forbindelse med lovforslagets behandling.
Undersøgelsen er  

 udarbejdet i samarbejde med miljømyndighederne og under inddragelse af de  

 kommunale myndigheder.
Der har i forbindelse med undersøgelsesarbejdet været  

 afholdt offentlige møder om projektet.
3.1 Støjforhold Udgiften til støjdæmpende foranstaltninger afholdes indenfor DSBs rammer,  

 og foranstaltningerne udføres efter de hidtil gældende regler.
3.2 Vibrationer Trafik med tungt materiel, specielt godstog, bevirker vibrationer.  

 Generelt er vibrationer i nærheden af baner ikke noget problem i afstande  

 større end 25 - 50 meter.
Specielle jordbundsforhold kan dog betyde, at  

 vibrationer kan sprede sig længere væk.
DSBs skøn er, at størrelsen af vibrationerne ikke vil blive forøget af  

 projektet.
Vibrationerne vil således ikke blive kraftigere under de enkelte  

 togpassager, men passagerne vil ske oftere på grund af det større antal tog.
Der findes ikke i dag metoder til med fuld sikkerhed at forudsige  

 vibrationers omfang.
Efter trafikændringen vil det derfor blive undersøgt, om  

 der er opstået uacceptable konsekvenser, og disse vil, hvis det er teknisk  

 muligt, blive afhjulpet.
3.3.1 Flora og fauna Jernbanen mellem Vamdrup og Padborg forløber hovedsageligt gennem  

 agerland, men over store strækninger går den gennem moseområder.
Da banen  

 mange steder ligger tæt ved skellet mellem områder, hvor vandet løber mod  

 øst, og områder, hvor vandet løber mod vest, krydser banen kun få større  

 vandløb.
Der er få skove i nærheden af banen, når bortses fra DSBs  

 sneværnsbælter, som i en samlet længde af ca. 15 km er anlagt langs østsiden  

 af banen.
Arealbehovet indskrænker sig generelt til en stribe på få meters bredde  

 langs banen.
På steder, hvor der skal ske kurveudretninger, vil arealbehovet  

 være større, men ved store kurveudretninger vil der kunne frigives areal.
I  

 bemærkningerne til § 1 er der nærmere redegjort for arealbehovet.
Da  

 arealforbruget er begrænset, vurderes de generelle konsekvenser over for  

 naturområder at være ubetydelige.
 I det følgende er der særligt redegjort for de værdifulde områder, som  

 banen går igennem:
Hjarup mose er en gammel højmose, som på grund af tørvegravning,  

 afvanding og tilgroning har mistet sit højmosepræg.
Mosen blev fredet i 1985.  

 Banens forløb gennem området berører ikke selve moseområderne, som ligger  

 3-400 meter øst og vest for banen.
På langt det meste af strækningen er der  

 dyrkede marker.
Det vurderes ikke, at projektet vil indebære problemer.
Tinglev sø og mose er udpeget til EF-fuglebeskyttelsesområde.  

 Banen går her gennem arealer med dyrkede marker, græsning og høslet.  

 Parcellerne er i omdrift, og flere bærer tydeligt præg af at have været  

 pløjet op indenfor de seneste år.
Ca. 100 meter øst for banen sker en  

 overgang til mere fugtigt terræn.
Tinglev kommune har udarbejdet planer for rydning af krat og træer i søen  

 og højmosen samt hævning af vandstanden.
Områderne for  

 naturgenopretningsprojektet ligger uden for de arealer, som vil blive berørt  

 af projektet.
På den nordligste del af strækningen gennem fuglebeskyttelsesområdet skal  

 der foretages en kurveudretning med en sideflytning af banen på maksimalt 65  

 meter.
Det vurderes, at dette ikke indebærer alvorlige problemer, når blot  

 det undgås at skabe en dræning af området.
I den sydlige del af strækningen skal foretages en sideflytning på  

 maksimalt 65 meter mod vest.
Konsekvenserne af denne sideflytning er ikke  

 undersøgt i marken.
Ud fra kortmateriale fremgår, at den hovedsageligt  

 forløber gennem landbrugsland.
Der vil dog ske en krydsning af  

 fuglebeskyttelsesområdet, som på dette sted også strækker sig vest for den  

 nuværende banelinie.
Projektet vil påvirke en række områder, som er beskyttet efter § 3 i  

 naturbeskyttelsesloven.
Følgende er identificeret:
Ved vådområdet Bastrup dam syd for Vamdrup forløber banen på en høj  

 dæmning i den østlige udkant af området.
På østsiden af banen er der et  

 gammelt mosehul overvokset med pil og birk.
Vest for banen er der et  

 moseområde.
Her er åbne vandflader, en rig fugtigbundsvegetation og ynglende  

 sumpfugle.
Efter anbefaling fra Danmarks Miljøundersøgelser planlægges det  

 nye spor anlagt på østsiden for at bevare det sammenhængende moseområde vest  

 for banen.
Syd for Farris ligger Bykær enge.
Engene ligger i alt væsentligt  

 vest for banen. Øst for banen over en strækning på ca. 100 meter ligger også  

 et engområde.
Det nye spor planlægges anlagt øst for det eksisterende, og vil  

 derfor påvirke dette engområde.
Nord for landsbyen Jegerup ligger Jegerup enge, som er et område  

 med græsning og høslet.
Engareal vil blive inddraget ved anlæg af 2. sporet.
Umiddelbart nord for Vojens ved Volbrogård går banen gennem et  

 mindre moseområde.
Det nye spor planlægges anlagt vest for det eksisterende  

 og vil komme til over en strækning på ca. 100 meter at påvirke moseområdet.
Umiddelbart syd for Vojens og øst for banen ligger et fredet  

 område.
Området er lyngbevokset, og umiddelbart syd for det ligger en mose.  

 På grund af en kurveudretning på stedet vil den nye bane komme til at berøre  

 den vestlige del af det fredede område og mosen.
Syd for Over Jerstal ligger Vedmose.
På vestsiden af banen findes  

 en lavvandet sø omgivet af mose umiddelbart op til banehegnet. Øst for banen  

 ligger et mindre moseområde, som er påvirket af de omkringliggende marker.  

 Vedmose er en vigtig fuglelokalitet.
Det nye spor planlægges anlagt øst for  

 det eksisterende, og vil derfor komme til at inddrage areal fra det mindre  

 moseområde.
Syd for Rødekro ligger mosen Sivkær.
Mosen ligger helt op til  

 østsiden af banen, og er en god fuglelokalitet.
Endvidere formodes Sivkær at  

 være en vigtig paddelokalitet.
Bl. a. på grund af Sivkærs miljømæssige  

 betydning anlægges 2. sporet på vestsiden af det eksisterende spor, uanset at  

 DSB allerede ejer arealet øst for det eksisterende spor.
Syd for Bolderslev ligger et tilgroet mosehul, som er meget  

 påvirket af opdyrkning.
Mosen ligger vest for banen, og udbygningen  

 planlægges foretaget på østsiden.
Ved Favsbøl syd for Bolderslev findes såvel øst som vest for banen  

 vandhuller.
Det østlige er ødelagt af opgravning, og det vestlige er delvist  

 opfyldt.
Det nye spor anlægges på østsiden af det eksisterende.
Nord for Tinglev krydser banen Uge bæk. Øst for banen er der langs  

 vandløbet en bræmme af eng.
På vestsiden er der græsningsarealer i omdrift.  

 Det nye spor planlægges etableret øst for det eksisterende og vil derfor  

 inddrage engareal.
Syd for Tinglev krydser Bjerndrup mølleå og Almstrup kanal  

 banen med en afstand på ca. 40 meter.
De to jernbanebroer over vandløbene er  

 i en så dårlig forfatning, at de skal udskiftes.
Efter anbefaling fra  

 Danmarks Miljøundersøgelser sammenlægges de to vandløb opstrøms for banen, da  

 der under alle omstændigheder vil ske så store indgreb i den mellemliggende  

 eng, at dennes værdi forringes betragteligt.
Ved sammenlægningen anlægges et  

 stryg for at sikre fri passage for vandløbets dyr.
Engarealet mellem  

 vandløbene vest for banen vil efter sammenlægningen antagelig tørre ud.
En  

 anden konsekvens vil være, at der skabes en forøget vandføring i en del af  

 Bjerndrup mølleå, hvilket antagelig vil betyde en forbedret vandløbskvalitet  

 på strækningen.
Syd for Bajstrup løber Gejl å over ca. 150 meter parallelt med  

 banen på dennes vestside.
Det nye spor planlægges placeret på østsiden af det  

 eksisterende og vil derfor ikke påvirke Gejl å.
3.3.2 Udskiftning af blød bund Af hensyn til banelegemets stabilitet skal der nogle steder foretages en  

 udskiftning af mosejord under banen med stabile fyldmaterialer.
Lokaliteterne  

 er beskrevet i rapporten »Miljøkonsekvenser af udbygningen af  

 jernbanestrækningen mellem Vamdrup og Padborg«, afsnit 8.
Moserne langs banestrækningen har mest karakter af højmoser, d.v.s. at  

 grundvandet i mosen kan stå højere end i det omgivende terræn.
Det er ikke et  

 formål med blødbundsudskiftningen at sænke grundvandet.
Der gennemføres  

 heller ikke under arbejdsprocessen egentlige grundvandssænkninger.
Imidlertid  

 er fyldmaterialerne ofte ret nemt gennemtrængelige for vand.
I en situation,  

 hvor en blødbundsudskiftning går gennem et område med et højere  

 grundvandsniveau end i tilgrænsende områder, kan blødbundsudskiftningen  

 derfor komme til at virke som et dræn med konsekvenser for mosen.
Inden anlægsarbejdets gennemførelse vil det hvert sted blive undersøgt, om  

 der er risiko for sænkning af grundvandet.
Hvis dette er tilfældet, vil  

 problemet blive forebygget ved anvendelse af materialer med ringe evne til  

 vandtransport eller ved etablering af barrierer.
Det er uundgåeligt, at der ved gennemførelsen af blødbundsudskiftningerne  

 vil ske en påvirkning af de omkringliggende moseområder, idet  

 entreprenørmateriellet skal have plads til at arbejde, og der skal etableres  

 adgangsveje.
Der vil under planlægningen af arbejdet blive sørget for, at det  

 påvirkede areal bliver så lille som muligt.
De arealer, som er blevet  

 forstyrret, vil efter arbejdets afslutning blive retableret, og det er  

 erfaringen, at der ret hurtigt kommer en naturlig vegetation tilbage.
 De opgravede materialer vil blive deponeret efter aftale med lokale  

 myndigheder.
3.3.3 Faunapassager Generelt vil der i forbindelse med 2. sporsprojektet skulle foretages en  

 tilbygning til de eksisterende vandløbsbroer, således at der skabes  

 tilstrækkelig bredde til baneanlægget.
Tilbygninger til broer vil på en række  

 steder, som er nævnt i rapporten »Miljøkonsekvenser af udbygningen af  

 jernbanestrækningen mellem Vamdrup og Padborg«, afsnit 6, blive bygget  

 med tilstrækkelig plads til, at der ved en senere lejlighed, når den  

 nuværende brodel skal udskiftes, kan etableres en faunapassage.
Endvidere undersøges mulighederne for på de steder, hvor der skal  

 foretages tilbygning til broerne, at indbygge faunapassager i de eksisterende  

 broer.
Dette forudsætter, at man ikke derved formindsker  

 vandføringskapaciteten uacceptabelt.
Vandløbskrydsninger, der i øjeblikket  

 vurderes at kunne komme på tale til udførelse af en sådant arbejde, er Uge  

 Bæk og Gejl Å.
Der planlægges gennemført en egentlig broudskiftning ved Bjerndrup mølleå  

 syd for Tinglev.
Der vil her blive indbygget faunapassager.
3.3.4 Snebælterne Sneværnsbælterne ligger på østsiden af banen.
De fleste steder ligger det  

 eksisterende spor i vestsiden af det nuværende baneareal.
Det nye spor vil  

 derfor på hovedparten af strækningen blive placeret øst for det eksisterende  

 spor, og der vil således ske indgreb i snebælterne.
Snebælterne er levested og skjulested for et stort antal dyr som rådyr,  

 hare, ræv og pindsvin.
Sønderjylland er ret skovfattigt, og snebælterne udgør  

 en stor del af skovarealet.
Bælterne har derfor en stor betydning for skovdyr  

 i området.
Af sneværnsmæssige hensyn skal der foretages en udvidelse mod øst svarende  

 til indskrænkningen mod vest.
I forbindelse hermed vil bredden af snebælterne  

 blive justeret, så de opfylder de sneværnsmæssige målsætninger, d.v.s. op til  

 25 meter.
Flytningen af snebælterne vil blive foretaget så skånsomt som  

 muligt.
Det kan imidlertid ikke undgås, at dyrene bliver fordrevet i en  

 periode.
På længere sigt vil genetablering af snebælterne føre til en  

 tilbagevenden til den nuværende situation.
3.3.5 Hensyn under anlægsarbejdet Anlægsaktiviteten ved de vigtige fuglelokaliteter Vedmose og Sivkær vil  

 blive tilrettelagt således, at der ikke arbejdes i yngleperioden 1. marts til  

 1. august.
3.4 Deponering af mosejord og råstofforbrug På strækningen fra Vamdrup til Padborg ligger det eksisterende spor i dag  

 flere steder ovenpå gamle moser.
En hastighedsforøgelse vil stille krav til  

 mindst mulige bevægelser af sporet.
Derfor skal der udføres  

 blødbundsudskiftninger både til stabilisering af det nye spor og det  

 eksisterende spor.
Udskiftningerne medfører behov for deponering af blødbund samt behov for  

 tilførsel af erstatningsmateriale.
Denne proces vil blive tilrettelagt, så  

 der opnås størst mulig genbrug af materialer og mindst mulig kørsel.
Ved blødbundsudskiftningerne vil der blive i størrelsesorden  

 100.000-250.000 m3 mosejord i overskud, og der skal dermed også tilføres den  

 samme mængde erstatningsmateriale.
Sønderjyllands og Vejle Amtskommuner har  

 angivet en række steder langs jernbanen til deponering af uanvendelige  

 blødbundsmaterialer samt til indvinding af erstatningsmaterialer.
 Den udskiftede blødbund vil blive deponeret i en række grusgrave, som har  

 tilladelse til deponering af uforurenet jordfyld.
 Til indvinding af erstatningsmaterialer har amterne anvist en lang række  

 grusgrave, hvorfra der kan hentes nye råstoffer i form af sand- og grusfyld.
Til minimering af brugen af nye råstoffer, kan der som alternativ anvendes  

 affaldsmaterialer i form af knust beton og tegl, som prismæssigt svarer til  

 det tilsvarende sand- og grusfyld.
Der er anvist tre godkendte genbrugsanlæg  

 i nærheden af jernbanen, og det vil blive undersøgt hvor store mængder, der  

 kan indhentes til brug for blødbundsudskiftningerne.
Andre affaldsmaterialer  

 vil ligeledes blive inddraget i en vurdering af mulige erstatningsmaterialer.
Ved underføringsanlæggene vil der blive af størrelsesorden 200.000 m3 jord  

 i overskud, som for størstedelen består af sand- og grusfyld.
Ved  

 overføringerne vil der til opbygning af ramper m.m. skulle tilføres af  

 størrelsesorden 180.000 m3 jord, f.eks. i form af sand- og grusfyld.
 Når blødbundsudskiftningernes omfang og materialebalancen for de niveaufri  

 skæringer er bedre kendt, vil det blive vurderet, på hvilken måde arbejdet  

 udføres mest hensigtsmæssigt, både af hensyn til jordregnskabet og til det  

 omkringliggende landskab.
3.5 Kulturminder Der er langs anlægget tre fredede fortidsminder umiddelbart op til sporet:  

 to gravhøje og et fredet arealet.
Gravhøjene ligger ved Sommersted og nord for Over Jerstal.
Selv om  

 gravhøjene ligger tæt på sporet, er det ikke nødvendigt at foretage indgreb i  

 dem i forbindelse med anlæg af dobbeltsporet.
Det fredede område ligger umiddelbart øst for banen i den sydlige udkant  

 af Vojens.
Området er lyngklædt og indeholder et system med fire omtrent  

 nord-sydgående vejspor.
Det vestlige spor er mod syd afbrudt ved opfyldning.  

 Afstanden fra banen ind til det vestlige spor er 10 til 20 meter.
Vejsporene  

 formodes at høre sammen med Hærvejen.
 Det er nødvendigt at forlægge sporet, hvorved den vestlige del af det  

 fredede område og mosen vil blive berørt af jernbanen.
Med den nye naturbeskyttelseslov er sten- og jorddiger blevet fredet som  

 naturtyper.
Indtil videre omfatter denne generelle fredning alle diger, der  

 er afsat på 4 cm-kortene.
Der er ikke foretaget nogen nøjere gennemgang af,  

 hvilke diger projektet vil påvirke, men det er givet, at ved det øgede  

 arealforbrug vil nogle diger blive afkortet med få meter.
DSBs snebælter  

 består som oftest af en jordvold som østgrænse.
Disse jordvolde er medtaget  

 på 4 cm-kortene og er dermed omfattet af fredningen.
Projektet vil generelt  

 medføre, at disse diger flyttes mod øst.
3.6 Erstatningsanlæg for jernbaneoverkørsler Anlæggene til erstatning for jernbaneoverkørslerne har været genstand for  

 selvstændige miljøundersøgelser.
De planlægningsmæssige og miljømæssige forhold, herunder - trafikforhold og hensyn til cyklister og fodgængere - hensyn til bymæssige sammenhænge - ændrede vilkår for lokalsamfundets erhverv m.m.
- hensyn til andre arealanvendelser eller planlagte arealanvendelser,  

 herunder kulturhistorisk værdifulde anlæg - vejstøj - fredede fortidsminder og arkæologiske fund - grundvandsforhold er behandlet i »Miljøkonsekvenser af udbygningen af  

 jernbanestrækningen mellem Vamdrup og Padborg«, afsnit 4.
Hvad vejstøj angår vil de ønskede erstatningsanlæg generelt betyde en  

 forbedring af forholdene, idet antallet af boliger, hvor døgngennemsnittet  

 for støjbelastningen overstiger 55 d(B)A, vil blive mindre.
Dette skyldes, at  

 biltrafikken flere steder flyttes fra tættere bebyggede områder til mere åbne  

 områder.
I det sønderjyske område ligger grundvandsspejlet generelt temmelig højt.  

 Det kan derfor forudses, at det i forbindelse med underføringsanlæg ofte vil  

 blive nødvendigt at pumpe grundvand væk.
Det vil i de enkelte tilfælde blive  

 vurderet, om der er behov for at foretage afhjælpende foranstaltninger.
 Arealerne omkring de foreslåede erstatningsanlæg er gennemgået med henblik  

 på at vurdere mulighederne for at støde på historisk værdifulde fund i  

 forbindelse med anlægsarbejderne.
4. Økonomiske og administrative bemærkninger 1. etape af 2. sporet, d.v.s. strækningen mellem Vojens og Tinglev kan  

 mest hensigtsmæssigt bygges med henblik på ibrugtagning samtidig med åbningen  

 af den faste jernbaneforbindelse over Storebælt.
Denne udbygning vil kunne  

 tilgodese kapacitetsbehovet i hvert fald frem til Øresundsforbindelsens  

 åbning.
Den samlede anlægsudgift for anlæggets 1. etape vurderes at beløbe sig til  

 500 mio. kr.
Anlægsudgifterne skønnes at få nogenlunde følgende tidsprofil:
 I aftalen om finanslov 1993 er der afsat 100 mio. kr. i 1993 til formålet.
 Anlægsoverslaget er behæftet med usikkerhed, da der ikke er foretaget en  

 egentlig teknisk projektering.
 Lovforslaget vil ikke have administrative konsekvenser for hverken staten  

 eller kommunerne.
5. Høring og myndighedsgodkendelse Grundlaget for lovforslaget har været drøftet med de lokale myndigheder,  

 og lovforslaget har inden fremsættelsen været forelagt de berørte statslige  

 myndigheder.
Der er på grundlag af disse forhandlinger fastlagt en  

 linieføring for anlægget, som tager hensyn til de forskellige berørte  

 miljøinteresser.
Der skal gennemføres en egentlig myndighedsbehandling og  

 godkendelse af de dele af anlægget, der berører naturtyper, fortidsminder  

 m.v. beskyttet efter naturbeskyttelsesloven, ligesom der skal tages særlige  

 hensyn i forbindelse med passagen gennem EF-fuglebeskyttelsesområdet Tinglev  

 sø og mose.
Det kan i forbindelse hermed være nødvendigt at gennemføre en  

 finjustering af linieføring m.v. enkelte steder.
Bemærkninger til lovforslagets enkelte bestemmelser Til § 1 Et 2. spor kan etableres på strækningen fra Vamdrup til Padborg, der er 71  

 km lang.
Anlægget etapedeles. 1. etape mellem Vojens og Tinglev forudsættes  

 etableret i perioden 1993-1996.
 Både det nye og det eksisterende spor dimensioneres til en maksimal  

 hastighed på 200 km/t.
 Det nye spor vil blive placeret parallelt med det eksisterende spor.  

 Afstanden mellem sporene uden for stationsarealer er 4,25 meter, dog kan  

 afstanden øges til maksimalt 6 meter af hensyn til passage af bropiller m.m.
På grund af den øgede hastighed er der skærpede krav til banens  

 underbygning.
Dette indebærer, at banens totalbredde uden skråninger vil  

 blive ca 26 meter.
Det eksisterende baneareal er 17-20 meter bredt uden  

 skråninger.
Det vil derfor være nødvendigt at ekspropriere areal på begge  

 sider af banen.
Derudover foretages der kurvereguleringer af eksisterende  

 kurver.
Dette indebærer ligeledes øgede krav til arealer på henholdsvis øst-  

 og vestsiden af banen.
Der er redegjort for de konkrete kurvereguleringer i  

 rapporten »Miljøkonsekvenser af udbygningen af jernbanestrækningen  

 mellem Vamdrup og Padborg«, afsnit 5.
 1. etape forløber gennem stationsbyerne Vojens, Rødekro og Tinglev.  

 Stationerne Vamdrup, Vojens, Rødekro og Tinglev ombygges i fornødent omfang.
På grund af de større krav til kurveradier, ændrede traceforhold,  

 etablering af fuldt tværprofil for en dobbeltsporet bane m.v. skal en række  

 eksisterende broanlæg på strækningen ombygges eller erstattes af nye.
Det  

 gælder følgende broanlæg:
 Underføringsanlæg for Kongeåen udvides.
 Overføringsanlæg for Hovedlandevej 3 ombygges.
 Underføringsanlæg for Uge bæk udvides.
 Underføringsanlæggene for Almstrup Kanal og Bjerndrup mølleå erstattes med  

 ny vandløbsbro syd for de eksisterende broanlæg.
 Underføring for Gejl å udvides.
Desuden skal strækningens niveauskæringer nedlægges.
I nogle tilfælde skal  

 der bygges erstatningsanlæg.
I de indledende faser har der for alle  

 overkørslers vedkommende været diskuteret en række forskellige løsninger.
I  

 det følgende findes en kort beskrivelse af de forslag til  

 erstatningsløsninger, som er forudsat gennemført:
Farris (offentlig overkørsel nr. 87, banens km. 43,81) Kommunevejen, der i dag går gennem jernbaneoverkørslen forlægges til en  

 placering syd for bebyggelsen langs vejen.
Krydsningen med banen skal ske i  

 en tunnel med 4,35 meters frihøjde.
 For gående anlægges på begge sider af banen stier fra vejen ved  

 jernbaneoverkørslen med trappeforbindelser til tunnelen.
Sommersted (Storegade, offentlig overkørsel nr. 102, banens km.  

 51,59) Der etableres en kort omfartsvej syd for byen i et trace, der er i  

 overensstemmelse med kommuneplanen.
Mod vest tilsluttes omfartsvejen til  

 landevej nr. 502 i et T-kryds med kanaliseringsanlæg.
Omfartsvejen føres over  

 jernbanen ca. 280 meter syd for jernbaneoverkørslen.
Umiddelbart øst for  

 banen drejes omfartsvejen ind til Storegade ved Perlevej, hvor der etableres  

 vejtilslutning som rundkørsel eller almindeligt firbenet kryds.
Industrivej  

 udgør det fjerde ben.
Udformningen af kanaliseringsanlægget ved landevejen  

 vil blive aftalt nærmere med Sønderjyllands Amtskommune.
 Der etableres tillige et krydsningsanlæg for bløde trafikanter udformet  

 som en sti-hank umiddelbart syd for jernbaneoverkørslen ved Storegade.  

 Stianlægget krydser banen i en tunnel med frihøjde 2,5 meter.
Vojens (privat overkørsel nr. 125, banens km. 62,57) Denne private overkørsel er etableret i 1972 efter aftale mellem  

 Flyvestation Skrydstrup og DSB.
Overkørslen er sikret med aflåste led, som  

 kun må åbnes efter aftale med DSB i forbindelse med at jernbanedriften på  

 strækningen indstilles midlertidigt.
Ifølge aftalen kan overkørslen  

 nedlægges, hvis DSB tilbagekalder tilladelsen.
Over Jerstal (Hovedgaden, offentlig overkørsel nr. 128, banens km.  

 65,00) Der etableres en kort nordlig omfartsvej i et allerede planlagt trace i  

 kommuneplanen.
Mod vest tilsluttes omfartsvejen landevej nr. 502.  

 Omfartsvejen føres under banen ca. 140 meter nord for jernbaneoverkørslen, og  

 øst for banen drejes omfartsvejen mod syd ved Skausvej.
Der etableres cykel-  

 og gangsti langs vejen.
Den eksisterende sti langs banens vestside føres over  

 omfartsvejen, og der etableres trappeforbindelser mellem denne og stierne  

 langs omfartsvejen.
Vest for banen vil der blive forbindelse mellem  

 omfartsvejen og Hovedgaden ad Solbærvej.
Krydsning med banen skal ske i en  

 tunnel med frihøjde 4,35 meter.
Af hensyn til den ret anseelige boligbebyggelse syd-vest for  

 jernbaneoverkørslen samt byens skoles beliggenhed øst for banen etableres  

 tillige et stianlæg umiddelbart syd for jernbaneoverkørslen.
Vest for banen  

 etableres to ramper mod henholdsvis nord og syd. Øst for banen etableres  

 rampe mod nord til Hovedgaden.
Stianlægget krydser banen i en tunnel med 2,5  

 meter fri højde.
Foldingbrovej og Rubjerg Skovvej (offentlig overkørsler nr. 155 og  

 156, banens km. 75,37 og 76,00) Der etableres ingen krydsningsmulighed med banen.
Der bygges i stedet et  

 parallelvejsanlæg med asfaltbelægning på banens vestside fra Foldingbrovej  

 langs med banen forbi Rubjerg Skovvej.
Ca. 350 meter længere mod syd drejes  

 vejen mod syd-vest og forløber delvis langs et skovbryn.
Den nye vej  

 tilsluttes Lunderup Markvej mod Rødekro by.
Den nordligste del af Lunderup  

 Markvej udbygges til samme standard som den nye parallelvej.
 I forbindelse med etableringen af vejanlægget må et areal på ca. 2 ha vest  

 for banen formentlig eksproprieres til sammenlægning med en anden  

 landbrugsejendom.
Rødekro (privat overkørsel nr. 159, banens km. 77,07) Til denne private overkørsel, der er sikret med led, har to  

 landsbrugsejendomme færdselsret.
Da overkørslen ikke er eneste vejadgang til  

 nogen parcel, kan den nedlægges.
Omvejsspørgsmålet for de berørte  

 landbrugsejendomme klares ved erstatningsudbetaling eller ekspropriation af  

 de afskårne arealer til sammenlægning med andre landbrugsejendomme.
Sivkærvej og Lyngvej (offentlige overkørsler nr. 170 og 172, banens  

 km. 81,85 og 82,80) Der anlægges en ny grusbelagt vejstrækning over matr.nr. 64 Søst Rise.  

 Denne nye vej forbindes mod nord og syd med eksisterende veje/stier, som  

 opgraderes til samme standard som den nye vejstrækning.
Hele anlægget vil  

 fremtræde som en ny vej fra Lyngvejen til Nr Ønslevvej, hvor der er  

 vejforbindelse til Rødekro, jf. ovenfor.
En række landbrugsejendomme får med dette anlæg nogle omvejsulemper.
På  

 lokalt initiativ undersøges det, om det er muligt at gennemføre  

 jordfordelinger, som kan begrænse omfanget af disse ulemper.
Hjordkær (offentlig overkørsel nr. 179, banens km. 85,00) Landevejens krydsning med jernbanen forlænges til et broanlæg over banen  

 ca. 400 meter syd for jernbaneoverkørslen i en trace for en omfartsvej, som  

 er fastlagt i kommuneplanen.
Omfartsvejen tilsluttes landevejens eksisterende  

 trace ca. 650 meter vest for overkørslen og ca. 250 meter øst for  

 overkørslen.
Ved den østlige tilslutning anlægges en rundkørsel.
Tillige  

 etableres et stianlæg ca. 200 meter nord for jernbaneoverkørslen.
Stianlægget  

 forløber mellem Aabenraavej ved Nybølvej og Kirkegade ved Birkholm.  

 Stianlægget krydser banen i en tunnel med 2,5 meter frihøjde.
Bolderslev (offentlig overkørsel nr. 191, banens km. 88,85) Der etableres en tunnel med en frihøjde på 2,50 meter med tilhørende  

 ramper umiddelbart nord for Bolderslev Hovedgade.
Mod øst tilsluttes tunnelen  

 direkte til Hovedgaden.
Mod vest tilsluttes den ved Nørregades udmunding i  

 Stationvej.
Mod vest etableres tillige en stikvej til Hovedgaden.
Dette anlæg  

 vil tillade passage af banen for bløde trafikanter og personbiler.
Tinglev, Schilgenvej og Tinglev Søvej (offentlige overkørsler nr. 200  

 og 201, banens km. 95,90 og 96,38) Erstatningsanlægget for de to jernbaneoverkørsler udføres som en  

 forlængelse af stamvejen i industriområdet øst for byen, Mads Clausens Vej.  

 Vejen føres i en bue mod sydvest over både Sønderborgbanen og Padborgbanen.  

 Vest for Padborgbanen tilsluttes vejen Tinglev Søvej med forbindelse til  

 Sønderskovvej. Øst for Padborgbanen etableres tilslutning til vejen mod  

 Tinglev Mose.
 Ved den nuværende jernbaneoverkørsel etableres en stibro over både  

 Sønderborgbanen og Padborgbanen.
Gårdebymarksvej (privat overkørsel nr. 203 og offentlig overkørsel nr.  

 204, banens km. 97,70 og 98,25) Til afløsning af de to jernbaneoverkørsler etableres et parallelvejsanlæg  

 langs banen med grusbelægning.
Trafikken, der skal krydse banen, henvises til  

 at benytte de offentlige veje og krydse banen ved Bajstrup, overkørsel nr.  

 206, jf. nedenfor.
Omvejsulemperne for de berørte landmænd søges begrænset  

 ved jordfordelinger.
Bajstrup (offentlig overkørsel nr. 206, banens km. 99,00) Der etableres en omfartsvej umiddelbart syd for landsbyen.
Den nye vej  

 føres over jernbanen på en bro.
Vejanlægget suppleres med stier mellem  

 broanlægget og hovedgaden på begge sider af banen.
Fårhus (offentlig overkørsel nr. 216, banens km. 105,20) Erstatningsanlægget udføres som en kort sydlig omfartsvej over banen.
Mod  

 vest tilsluttes Ryttergabsvej og mod øst tilsluttes ved Mejerivej, som det  

 vil blive nødvendigt at forbedre på en kortere strækning.
På banens vestside  

 etableres en trappeopgang til broen fra Ryttergabsvej.
Der etableres fortov  

 fra trappen langs den nye vejs nordside til Mejerivej.
Til §§ 2 og 3 Finanslovaftalen om at afsætte 100 mio. kr. i 1993 til påbegyndelse af  

 anlæg af 1. etape af 2. sporet har til formål at fremme beskæftigelsen.
Loven  

 træder derfor i kraft hurtigst muligt efter vedtagelsen.
 Da der ikke er geografisk fuld overensstemmelse med det nu foreslåede  

 anlæg og det i loven fra 1942 forudsatte anlæg, ophæves lov nr. 212 af 16.  

 maj 1942 samtidig med, at der i denne lov gives hjemmel til arealerhvervelse  

 ved ekspropriation til 2. sporet på strækningen Vamdrup-Padborg.
