Orientering om generelle midlertidige besøgsrestriktioner på en række sociale tilbud beliggende i Fanø, Faxe, Frederikssund, Holbæk, Næstved, Ringsted, Stevns og Vordingborg kommuner (Til Fanø, Faxe, Frederikssund, Holbæk, Næstved, Ringsted, Stevns og Vordingborg kommuner og sociale tilbud beliggende i kommunerne samt til øvrige relevante myndigheder og organisationer m.v., herunder alle øvrige kommuner) Styrelsen for Patientsikkerhed har den 1. februar 2021 til Social- og Ældreministeriet sendt en opdateret liste over kommuner, hvor der er udstedt påbud til kommunalbestyrelsen om at udstede midlertidige restriktioner for besøgendes adgang til samtlige kommunale og private plejecentre m.v., der er beliggende i kommunen, på grund af forebyggelse eller inddæmning af udbredelse af Coronavirussygdom (Covid-19).
 Listen viser, at der udover de kommuner, som også er omfattet af besøgsrestriktioner på socialområdet, er følgende kommuner, som er omfattet af besøgsrestriktioner på ældreområdet: Fanø, Faxe, Frederikssund, Holbæk, Næstved, Ringsted, Stevns og Vordingborg.
 Styrelsen for Patientsikkerhed har anbefalet tilsvarende restriktioner i disse otte kommuner for sociale tilbud med borgere i en risikogruppe i forhold til smitte med Coronavirussygdom (Covid-19).
 På baggrund af anbefalingen fra Styrelsen for Patientsikkerhed har Social- og Ældreministeriet udstedt bekendtgørelse nr. 162 af 2. februar 2021 om ændring af bekendtgørelse om besøg og mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
 Med ændringsbekendtgørelsen indføres et generelt forbud mod besøg på indendørs arealer på sociale tilbud i Fanø, Faxe, Frederikssund, Holbæk, Næstved, Ringsted, Stevns og Vordingborg kommuner.
 Besøgsrestriktionerne i kommunerne omfatter dog kun sociale tilbud, som har borgere, der tilhører en risikogruppe, og som er omfattet af § 1 i bekendtgørelse nr. 2060 af 21. december 2020 om besøg og mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19). Restriktionerne træder i kraft den 3. februar 2021, kl. 17.
 Besøgsrestriktionerne indføres for i forbindelse med den øgede smitterisiko i kommunerne at beskytte udsatte borgere på sociale tilbud mod smitte med COVID-19.
 Følgende typer af tilbud beliggende i Fanø, Faxe, Frederikssund, Holbæk, Næstved, Ringsted, Stevns, og Vordingborg kommuner, der har borgere i en risikogruppe på tilbuddet, er omfattet af besøgsrestriktionerne:
 1. Særlige dagtilbud efter § 32 i lov om social service.
 2. Særlige klubtilbud efter § 36 i lov om social service.
 3. Egne værelser, kollegier eller kollegielignende opholdssteder efter § 66, stk. 1, nr. 5, i lov om social service.
 4. Opholdssteder for børn og unge efter § 66, stk. 1, nr. 6, i lov om social service.
 5. Døgninstitutioner, herunder delvis lukkede døgninstitutioner og delvis lukkede afdelinger på døgninstitutioner samt sikrede døgninstitutioner og særligt sikrede afdelinger efter § 66, stk. 1, nr. 7, i lov om social service.
 6. Midlertidige botilbud til voksne efter § 107 i lov om social service.
 7. Længerevarende botilbud efter § 108 i lov om social service.
 8. Kvindekrisecentre efter § 109 i lov om social service.
 9. Forsorgshjem, herberger m.v. efter § 110 i lov om social service.
 10. Botilbudslignende tilbud omfattet af § 4, stk. 1, nr. 3, i lov om socialtilsyn.
 Hvorvidt der på det enkelte tilbud er borgere, der er i en risikogruppe, vurderes af det enkelte tilbuds ledelse ud fra sundhedsfaglige retningslinjer, jf. nedenfor.
På tilbud, der bliver omfattet af disse besøgsrestriktioner, vil det fortsat være muligt at foretage besøg i såkaldte kritiske situationer, herunder bl.a. forældres besøg hos børn.
Det samme gælder for besøg af den nære pårørende og besøg af op til to faste besøgspersoner.
Læs mere herom i Social- og Indenrigsministeriets orienteringsskrivelse af 21. december 2020 om besøg og mulighed for at indføre midlertidige besøgsrestriktioner på sociale tilbud.
 Reglerne om besøgsrestriktioner på sociale tilbud i kommunerne vil blive ophævet i samråd med Styrelsen for Patientsikkerhed, når restriktionerne ikke længere vurderes nødvendige.
 Der henvises i øvrigt til ovennævnte orienteringsskrivelse af 21. december 2020. Orienteringsskrivelsen indeholder også en nærmere beskrivelse af, hvordan besøg kan tilrettelægges.
 Sundhedsmyndighedernes retningslinjer for, hvem der tilhører en risikogruppe, kan ses her: https://www.sst.dk/da/corona/personer-i-oeget-risiko.
 Hvis ledelsen på et tilbud er i tvivl om, hvorvidt borgere på tilbuddet tilhører en risikogruppe, kan der være behov for at undersøge dette nærmere, herunder ved evt. kontakt til den pågældendes læge.
