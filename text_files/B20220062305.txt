Bekendtgørelse om erhvervsuddannelsen til eventkoordinator I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 537 af 2. maj 2022, og efter bestemmelse fra, samråd med og inddragelse af Det faglige Udvalg for Uddannelser inden for Oplevelsesområdet, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til eventkoordinator har som overordnet formål, at eleverne gennem skoleundervisning og oplæring opnår viden og færdigheder inden for følgende overordnede kompetenceområder:
 1) Udvikling af events (oplevelser) inden for oplevelsesområdet.
 2) Administration og koordination med hensyn til planlægning, gennemførelse og evaluering af events.
 Stk. 2. Eleven skal nå de uddannelsesmål, som er fastsat for specialet, jf. stk. 3.
 Stk. 3. Uddannelsen afsluttes med specialet eventkoordinator, niveau 4 i den danske kvalifikationsramme for livslang læring.
Stk. 4. Uddannelsen kan gennemføres som eux-forløb, så eleven opnår generel studiekompetence, jf. dog § 56, stk. 8, i bekendtgørelse om erhvervsuddannelser.
Uddannelsen tilrettelagt som eux-forløb omfatter alle kompetencemål i uddannelsen.
Efter grundforløbet gennemføres det studiekompetencegivende forløb, der afsluttes forud for optagelse til skoleundervisningen i hovedforløbet.
For en elev, der afbryder det studiekompetencegivende forløb, finder § 3, stk. 1, 2. pkt., ikke anvendelse.
Varighed § 2. Uddannelsen varer fra 3 til 4 år, inklusive grundforløbet jf. dog stk. 2 og 3. Uddannelsens varighed består af grundforløbets 1. og 2. del på hver 20 skoleuger, og hovedforløbet.
For elever med bevis for afsluttet htx, stx, hf eller eux varer grundforløbets 2. del 5 uger, og grundforløbet omfatter de mål, der fremgår af § 3, stk. 2-3, samt grundfagene virksomhedsøkonomi på C-niveau og afsætning på C-niveau, jf. § 3, stk. 4, nr. 3 og 4. Elever med bevis for afsluttet hhx godskrives grundforløbets 2. del.
Stk. 2. Uddannelsens hovedforløb varer 2 år, for elever med en allerede opnået gymnasial eksamen dog kun 1 år.
Elever med en allerede opnået gymnasial eksamen, der senest den 1. august 2023 har indgået og påbegyndt en uddannelsesaftale, hvorefter hovedforløbet varer mere end 1 år, men dog højst 2 år, kan gennemføre uddannelsen i overensstemmelse hermed.
Af hovedforløbet udgør skoleundervisningen inklusive fagprøve 11 skoleuger fordelt på mindst to skoleperioder.
Stk. 3. Det studiekompetencegivende forløb, jf. § 1, stk. 4, varer 40 skoleuger.
Undervisningen i fagene i det studiekompetencegivende forløb skal afsluttes ved en gymnasial eksamenstermin.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-4. En elev i eux-forløb skal have erhvervet bevis for eux 1. del, jf. lov om erhvervsfaglig studentereksamen i forbindelse med erhvervsuddannelse (eux) m.v.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan identificere grundlæggende forskelle i anvendelse af sprognormer og personlig fremtræden i forhold til almindeligt anvendte kommunikationskanaler og almindeligt forekomne målgrupper og kommunikationssituationer.
 2) Eleven kan identificere relevante partnere i forhold til planlægningen af udviklingsopgaven.
 3) Eleven kan anvende grundlæggende metoder til kreativ idéudvikling og til beskrivelse af forretningspotentiale i forhold til enkle eventidéer.
 4) Eleven kan anvende grundlæggende metoder til analyse af enkle problemstillinger og opstilling af alternative løsninger.
 5) Eleven kan i forbindelse med gennemførelsen af en udviklingsopgave udarbejde en simpel salgs- og markedsføringsplan.
 Stk. 3. Eleven skal have følgende kompetencer med præstationstandarden rutineret niveau:
 1) Eleven kan selvstændigt og i samarbejde med andre planlægge og udføre grundlæggende mundtlig og skriftlig kommunikation i forhold til afgrænsede arbejdsprocesser.
 2) Eleven kan begrunde sit valg af almindeligt forekomne digitale værktøjer i forhold til formidling og ønsket effekt.
 3) Eleven kan planlægge og udføre alle elementer i en afgrænset udviklingsopgave ud fra en helhedsforståelse af administrative, økonomiske, juridiske og sikkerhedsmæssige aspekter samt ud fra virksomhedens og/eller kundens forventninger til service og kvalitet.
 4) Eleven kan begrunde sit valg af almindeligt forekomne løsnings- og styringsmodeller, digitale værktøjer og metoder til kvalitetssikring.
 5) Eleven kan følge op på målet for udviklingsopgaven i forhold til det opnåede resultat og anvende enkle metoder til løbende opfølgning og justering samt udarbejde en simpel projektevaluering.
 6) Eleven kan selvstændigt og i samarbejde med andre gennemføre udviklingen af en idé fra start til slut under hensyntagen til målgruppens behov og forventninger og de økonomiske rammer for eventopgaven.
 7) Eleven kan i forbindelse med udviklingen af en eventidé beregne og udarbejde et simpelt budget med forventede udgifts- og indtægtsposter, og eleven kan anvende enkle metoder til løbende opfølgning og justering som følge af afvigelser.
 8) Eleven kan i forbindelse med udviklingen af en eventidé udvælge værktøjer og metoder til kreativ og visionær formidling og præsentation og kan identificere forbedringer i egen præstation.
 Stk. 4. Eleven skal have gennemført følgende grundfag på følgende niveauer med et karaktergennemsnit på mindst 2,0:
 1) Dansk på C-niveau.
 2) Engelsk på C-niveau.
 3) Virksomhedsøkonomi på C-niveau.
 4) Afsætning på C-niveau.
 5) Erhvervsinformatik på C-niveau.
 Stk. 5. Elever med bevis for eux 1. del, jf. § 3 a i lov om erhvervsfaglig studentereksamen i forbindelse med erhvervsuddannelse (eux) mv. for detailhandelsuddannelsen med specialer, finansuddannelsen, handelsuddannelsen med specialer eller kontoruddannelsen med specialer, har adgang til hovedforløbet i erhvervsuddannelsen til eventkoordinator.
Kompetencer forud for optagelse på det studiekompetencegivende forløb og forløbets indhold § 4. For at kunne blive optaget på det studiekompetencegivende forløb skal eleven ud over at opfylde kravene i § 3, stk. 2-4, have gennemført følgende grundfag på følgende niveauer:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Virksomhedsøkonomi på C-niveau.
 6) Erhvervsinformatik på C-niveau.
 7) Organisation på C-niveau.
 8) Afsætning på C-niveau.
 Stk. 2. For elever, der opnår de i stk. 1 nævnte kompetencer i et grundforløb, skal fagene nævnt i bestemmelsens nr. 1-3 være gennemført i grundforløbets 1. del med varigheder på henholdsvis 2,5 uger, 3 uger og 2,5 uger og fagene nævnt i nr. 4-8 være gennemført i grundforløbets 2. del med varigheder på henholdsvis 5 uger, 2,5 uger, 2,5 uger, 3 uger og 2 uger.
 Stk. 3. Er der i § 3, stk. 4, fastsat karakterkrav for et eller flere fag, herunder krav om et gennemsnit, gælder disse krav tilsvarende for eux-elever på det niveau af grundfaget eller grundfagene, som eleven skal have for at kunne påbegynde det studiekompetencegivende forløb, jf. stk. 1.
 Stk. 4. Det studiekompetencegivende forløb i et eux-forløb indeholder følgende fag og niveauer:
 1) Dansk på A-niveau fra uddannelsen til merkantil studentereksamen, dog med undervisningstiden 185 timer.
 2) Engelsk på B-niveau, jf. læreplanen udviklet til brug for merkantile eux-forløb, dog med undervisningstiden 135 timer.
 3) Informatik på B-niveau, jf. læreplanen udviklet til brug for merkantile eux-forløb, dog med undervisningstiden 125 timer.
 4) Virksomhedsøkonomi på B-niveau, jf. læreplanen udviklet til brug for merkantile eux-forløb, dog med undervisningstiden 125 timer.
 5) Et af følgende fag:
 a) Erhvervsjura på C-niveau fra uddannelsen til merkantil studentereksamen med undervisningstiden 75 timer.
 b) 2. fremmedsprog på C-niveau fra en gymnasial uddannelse, jf. bekendtgørelse om krav til udformning af eux-forløb, eller bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, med uddannelsestiden 75 timer.
 c) Psykologi på C-niveau fra valgfagene i de gymnasiale uddannelser eller fra grund- og erhvervsfagsbekendtgørelsen med undervisningstiden 75 timer.
 6) Erhvervsområdeprojekt, jf. læreplanen om erhvervsområdet udviklet til brug for merkantile eux-forløb, med undervisningstiden 20 timer og fordybelsestiden 30 timer svarende til 2 uger.
 7) Eleven skal som valgfag vælge mellem følgende muligheder inden for de af skolen tilbudte fag:
 a) To løft af niveau i et fag med undervisningstiden 250 timer.
 b) Et løft af niveau i hvert af to fag med undervisningstiden 125 timer.
 c) Et løft af niveau i et fag med uddannelsestiden 125 timer og to fag på C-niveau, hver med undervisningstiden 75 timer.
 Stk. 5. Skolen skal sikre, at undervisningen i fag på gymnasialt niveau så vidt muligt knyttes an til den konkrete elevgruppes erhvervsuddannelser, herunder at opgaver, projekter m.v. i rimeligt omfang giver mulighed for at inddrage viden, begreber og indhold fra den enkelte elevs uddannelse, jf. § 4 a i lov om erhvervsfaglig studentereksamen i forbindelse med erhvervsuddannelse (eux) m.v.
Stk. 6. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Kompetencer i hovedforløbet § 5. Hovedforløbet har følgende kompetencemål:
 1) Eleven kan forholde udvalgte teorier til tilrettelæggelse, gennemførelse og evaluering af konkrete arbejdsopgaver fra oplæringen.
 2) Eleven kan medvirke ved kreativ idéudvikling af oplevelser og events ud fra en kultur- og trendforståelse.
 3) Eleven kan anvende koncept- og forretningsforståelse.
 4) Eleven kan udarbejde tilbud på events og kan forberede og gennemføre præsentationen af det.
 5) Eleven kan udføre opgaver ud fra en forståelse af værtskabets betydning for virksomhedens mulighed for at tiltrække og fastholde kunder.
 6) Eleven kan kommunikere mundtligt og skriftligt i et sprog, der er nuanceret i forhold til situationen og den valgte kommunikationskanal.
 7) Eleven kan opstille mål for events.
 8) Eleven kan definere målgrupper for events og planlægge markedsføringsaktiviteter for events.
 9) Eleven kan anvende projektstyringsværktøjer til planlægning og gennemførelse af events.
 10) Eleven kan varetage booking og indgåelse af aftaler og kontrakter ved planlægning af events.
 11) Eleven kan håndtere budgettering og budgetopfølgning i forbindelse med planlægning af events.
 12) Eleven kan håndtere transport og logistik i forbindelse med planlægning og afvikling af events.
 13) Eleven kan fastlægge sikkerhedsforanstaltninger ved events.
 14) Eleven kan koordinere gennemførelse af events.
 15) Eleven kan gennemføre evaluering og afrapportering af eventen.
Godskrivning § 6. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Fagprøve § 7. Uddannelsens afsluttende prøve, fagprøven, afholdes som en del af den sidste skoleperiode.
Prøven afholdes af den skole, hvor eleven har gennemført de bunde specialefag.
Prøven består af en mundtlig eksamination på baggrund af elevens dokumentation af et gennemført projekt.
Prøven skal afdække elevens opnåede kompetencer inden for uddannelsen.
Prøven bedømmes efter 7-trinskalaen.
Stk. 2. Forud for den sidste skoleperiode og inden for det sidste halve år af uddannelsen gennemfører eleven et projekt i oplæringsvirksomheden.
Projektet omfatter en arbejdsopgave, hvis form og indhold vælges af eleven og oplæringsvirksomheden, og som godkendes af skolen.
I den sidste skoleperiode, der varer en uge, udarbejder eleven under vejledning fra skolen dokumentation af projektet i et relevant medie, som afleveres inden for en frist fastsat af skolen, og forbereder fremlæggelse af projektet ved den mundtlige prøve.
Skolen skal stille lokaler og undervisningsudstyr til rådighed for eleven inden for normal undervisningstid.
Den mundtlige fremlæggelse af projektet og eksaminationen varer sammenlagt 30 minutter inklusive votering.
Den prøveafholdende skole fastsætter i den lokale undervisningsplan varigheden henholdsvis af elevens fremlæggelse og af eksaminationen.
Der gives en samlet karakter på baggrund af en helhedsvurdering af elevens præstation under prøven med hovedvægt på elevens mundtlige fremlæggelse af dokumentationen.
 Stk. 3. Prøvens grundelementer er følgende:
 1) Mål og krav for prøven er, at eleven skal vise, at målene for specialet er nået ved at formulere en idé og fastsætte mål for sin arbejdsopgave, planlægge og gennemføre arbejdsopgaven, evaluere egen indsats i forhold til de fastsatte mål og dokumentere forløbet.
2) Eksaminationsgrundlaget er elevens dokumentation af projektet i et relevant medie.
Skolen fastsætter de nærmere krav til dokumentationen.
 3) Bedømmelsesgrundlaget er elevens præstation under den mundtlige fremlæggelse og den efterfølgende eksamination.
4) Bedømmelseskriterierne danner baggrund for en helhedsvurdering af målopfyldelsen.
Skolen fastsætter nærmere bedømmelseskriterier inden for følgende ramme:
 a) Elevens evne til at inddrage både teoretiske og praktiske forhold.
 b) Elevens evne til henholdsvis at samarbejde med og informere andre i processen.
 c) Elevens evne til at evaluere egen indsats i forhold til de fastsatte mål for opgaven.
 Stk. 4. For at der kan udstedes skolebevis, skal eleven mindst have opnået beståkarakter som gennemsnit af karakterer for alle uddannelsesspecifikke fag i hovedforløbet samt mindst have opnået beståkarakter i fagprøven, jf. stk. 1-3.
 Stk. 5. Når der ved uddannelsens afslutning er udstedt skolebevis og afsluttende erklæring om oplæring, udsteder skolen et uddannelsesbevis til eleven som dokumentation for, at eleven har opnået kompetence inden for uddannelsen.
 § 8. Afsluttende standpunktskarakterer og prøver i fag på gymnasialt forløb indgår i eux-bevis henholdsvis bevis for eux 1. del efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 9. Bekendtgørelsen træder i kraft den 1. august 2022.
 Stk. 2. Bekendtgørelse nr. 420 af 15. april 2020 om erhvervsuddannelsen til eventkoordinator ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 420 af 15. april 2020 om erhvervsuddannelsen til eventkoordinator anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
