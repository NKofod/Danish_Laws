Moms - salg af ydelser til udlandet Denne vejledning indeholder de vigtigste regler om beregning af moms ved  

 salg af ydelser til udlandet.
 Vejledningen er udarbejdet på grundlag af momsloven og Ministeriet for  

 Skatter og Afgifters bekendtgørelse nr 285 af 4 juni 1985 om merværdiafgift  

 af visse ydelser, der sælges til udlandet eller indkøbes i udlandet.
 Der er endvidere udarbejdet en vejledning om moms ved køb af ydelser i  

 udlandet (Y 102) samt en vejledning om moms af reklameydelser, som købes i  

 eller sælges til udlandet (Y 103). Disse vejledninger kan fås ved det lokale  

 distriktstoldkammer.
Momspligten for ydelser Alle ydelser, som ikke direkte er undtaget i momsloven, er momspligtige.  

 Den, der præsterer momspligtige ydelser i en erhvervsmæssig virksomhed og  

 sælger dem for egen regning, skal momsregistreres, hvis omsætningen  

 overstiger 10 000 kr årlig.
Den momsregistrerede virksomhed skal sørge for,  

 at der ved leverancen opkræves moms, og at denne afregnes til toldvæsenet.
 Momsregistrerede virksomheder skal som hovedregel beregne moms ved salg af  

 momspligtige ydelser, der præsteres her i landet, også selv om køberen bor i  

 udlandet.
Salg til udlandet Efter momslovens 12, stk 1, kan salg af en række ydelser, der præsteres  

 her i landet under eksportlignende forhold, ske uden momsberegning.
Det  

 drejer sig fx om arbejdsydelser på varer, når ydelsen præsteres for  

 udenlandsk regning, og virksomheden efter behandlingen udfører varerne til  

 udlandet, og om projekteringsarbejde mv vedrørende bygninger og anden fast  

 ejendom, der ligger i udlandet.
Salg af andre ydelser, der præsteres for udenlandsk regning, kan også i  

 visse tilfælde ske uden momsberegning.
Det drejer sig om de ydelser, der er  

 nævnt i bilag 1, samt om udlejning af transportmidler (udlejningsydelser).  

 Visse ydelser skal dog altid momses her i landet.
Disse ydelser er nævnt i  

 bilag 2.
Udenlandske virksomheder, der har købt ydelser her i landet med moms, kan  

 i visse tilfælde efter ansøgning få momsen refunderet.
Reglerne herom findes  

 i en vejledning om tilbagebetaling af moms til udenlandske virksomheder (Y  

 64).
Ved vurderingen af, om der skal beregnes moms af de ydelser, der er nævnt  

 i bilag 1, og af udlejning af transportmidler (udlejningsydelser), skelnes  

 der mellem ydelser, som udnyttes i EF-lande, og ydelser, som udnyttes uden  

 for EF.
Færøerne og Grønland sidestilles med lande uden for EF.
 Reglerne, der er omtalt i det følgende, har til formål at sikre, at  

 ydelserne bliver momsberigtiget, når de helt eller delvis udnyttes inden for  

 EF's område.
 Bilag 3 indeholder en skematisk oversigt over momsberegningen i  

 forskellige salgssituationer.
Ydelser, som udelukkende udnyttes uden for EF Ved salg af de ydelser, der er nævnt i bilag 1, og ved udlejning af  

 transportmidler (udlejningsydelser) skal der som hovedregel ikke beregnes  

 moms, hvis ydelserne udelukkende udnyttes uden for EF's område.
Det betyder, at momsregistrerede virksomheder kan levere sådanne ydelser  

 uden momsberegning, hvis køberen har forretningssted eller bopæl uden for  

 Danmark.
Ydelser af den pågældende art, som udelukkende udnyttes uden for  

 EF's område, kan også leveres uden momsberegning, hvis køberen er en  

 ikke-momsregistreret virksomhed eller en privatperson med forretningssted  

 eller bopæl her i landet.
 Hvis køberen har forretningssted her i landet og er momsregistreret, skal  

 der beregnes moms ved salget.
 Ved salg af de ydelser, der er nævnt i bilag 2, skal der altid beregnes  

 moms.
Ydelser, som helt eller delvis udnyttes inden for EF Ved salg af ydelser, som helt eller delvis udnyttes inden for EF's område,  

 skal der som hovedregel beregnes moms.
 Det betyder, at momsregistrerede virksomheder altid skal beregne moms ved  

 udlejning af transportmidler (udlejningsydelser) og ved salg af de ydelser,  

 der er nævnt i bilag 2.
Ved salg af de ydelser, der er nævnt i bilag 1, skal der beregnes moms,  

 hvis køberen har forretningssted eller bopæl uden for EF's område eller i  

 Danmark.
Der skal også beregnes moms, hvis køberen er en ikke-momsregistreret  

 virksomhed eller en privatperson med forretningssted eller bopæl i et andet  

 EF-land.
 Hvis køberen er en momsregistreret virksomhed med forretningssted i et  

 andet EF-land, kan ydelserne i bilag 1, sælges uden beregning af moms.
Dokumentation Virksomheder, der ikke skal beregne moms, skal ved fakturakopi  

 dokumentere, at betingelserne for momsfrit salg er opfyldt.
Derudover skal  

 der på toldvæsenets forlangende forevises skriftlig ordre, korrespondance med  

 køberen, bankafregning og lignende.
 Hvis køberen er en momsregistreret virksomhed med forretningssted i et  

 andet EF-land, kan toldvæsenet også forlange erklæring fra denne om, at  

 ydelsen skal bruges i momspligtig virksomhed.
Yderligere oplysninger Det lokale distriktstoldkammer kan hjælpe med besvarelsen af eventuelle  

 spørgsmål.
Bilag 1 a.
Hel eller delvis overdragelse af ophavsretten, patentrettigheder,  

 licensrettigheder, retten til varemærker, fællesmærker og mønstre og af andre  

 lignende rettigheder.
b.
Ydelser vedrørende reklame.
c.
Ydelser fra rådgivningsvirksomheder, ingeniører,  

 projekteringsvirksomheder, advokater og revisorer samt andre lignende  

 ydelser; databehandling og meddelelse af oplysninger.
d.
Ydelser fra vikarbureauer.
e.
Forpligtelser til helt eller delvis at undlade udøvelse af en  

 erhvervsmæssig virksomhed eller brug af en af de rettigheder, som er nævnt i  

 dette bilag.
f.
Ydelser, der udføres af mellemmænd, som handler i andres navn og for  

 andres regning, såfremt deres virksomhed vedrører levering af sådanne  

 ydelser, som er nævnt i dette bilag.
g.
Udlejning af løsøregenstande, bortset fra transportmidler af enhver  

 art.
Bilag 2 a.
Tjenesteydelser vedrørende fast ejendom beliggende her i landet,  

 herunder ydelser fra ejendomsmæglere, ejendomshandlere m fl, samt  

 projekterings- og rådgivningsydelser.
b.
Arrangementer mv inden for sport, underholdning, undervisning,  

 videnskab mv, såfremt arrangementerne er omfattet af afgiftspligten, og  

 tjenesteydelsen faktisk udføres her i landet.
c.
Arbejde udført på løsøregenstande her i landet.
d.
Sagkyndig vurdering af løsøregenstande her i landet, såfremt  

 vurderingen er omfattet af afgiftspligten.
