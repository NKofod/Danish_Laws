Skriftlig fremsættelse (24. januar  

 2002) Miljøministeren Herved tillader jeg mig for Folketinget at  

 fremsætte:
Forslag til lov om ændring af lov om beskyttelse  

 af havmiljøet (Lovforslag nr.
L 58).
 Lovforslaget har først og fremmest til formål  

 at skabe den nødvendige hjemmel til at gennemføre  

 internationale forpligtelser på havmiljøområdet.  

 Lovforslaget indeholder således hjemmelsbestemmelser til  

 gennemførelse af dele af tre forskellige internationale forpligtelser  

 og retningslinier, nemlig 1) MARPOL-konventionens bilag VI om forebyggelse af  

 luftforurening fra skibe, 2) OSPARs retningslinier fra 2001 om harmoniseret  

 overvågning af påvirkningen af havmiljøet fra platforme  

 samt 3) EU-direktiv 2000/59/EF om modtagefaciliteter i havne.
Lovforslaget indeholder hjemmel til at gennemføre  

 dele af MARPOL-konventionens (den internationale konvention om forebyggelse  

 af forurening fra skibe) bilag VI om begrænsning af luftforurening fra  

 skibe.
Hjemlen er nødvendig for at kunne fastsætte regler, der  

 pålægger brændstofleverandører at indhente, opbevare  

 og udlevere dokumentation for kvaliteten af det brændstof, der leveres  

 til skibe samt regler om modtagefaciliteter for ozonlagsnedbrydende stoffer  

 og udstyr, der indeholder disse stoffer, fra skibe.
De resterende  

 bestemmelser i bilag VI vil på Miljøministeriets område  

 kunne gennemføres med hjemmel i gældende lovgivning.
Lovforslaget indeholder endvidere en hjemmel til at  

 gennemføre OSPARs retningslinier vedrørende overvågnings-  

 og egenkontrolforpligtigelsen for ejere/brugere af platforme.
OSPAR er en  

 konvention, der har til formål at forebygge og bekæmpe forurening  

 af havmiljøet i det nordøstlige Atlanterhav.
Hensigten med  

 disse retningslinier er at harmonisere overvågning, indberetning og  

 bedømmelse af den påvirkning af havmiljøet, der  

 følger af udledninger fra platforme.
Formålet er at kunne  

 dokumentere havmiljøets tilstand før der indledes  

 efterforskning og produktion af kulbrinter samt efterfølgende at  

 registrere og dokumentere påvirkningen af havmiljøet som  

 følge af udledninger foretaget i forbindelse med den nævnte  

 efterforskning og produktion.
Bemyndigelsen tænkes udmøntet i en  

 ny bekendtgørelse om udledning af stoffer og materialer fra visse  

 havanlæg, der skal erstatte den gældende bekendtgørelse  

 fra 1984.
Endelig indeholder lovforslaget hjemmel til at  

 gennemføre den del af Europa-Parlamentets og Rådets direktiv  

 2000/59/EF af 27. november 2000 om modtagefaciliteter i havne til  

 driftsaffald og lastrester fra skibe, som vedrører anmeldelse.
Hjemlen  

 er nødvendig for at kunne fastsætte regler om, i hvilken form  

 anmeldelse af skibes affald skal ske.
Direktivets øvrige bestemmelser  

 kan gennemføres med hjemmel i den gældende  

 havmiljølov.
 Derudover indeholder lovforslaget en række formelle  

 ændringer, der følger af kongelig resolution af 11. juni 1999,  

 som med virkning fra 1. januar 2000 overfører ressortansvaret for  

 udøvende tiltag på havmiljøområdet fra det  

 daværende Miljø- og Energiministerium til  

 Forsvarsministeriet.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
