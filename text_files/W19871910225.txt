I en sag om beregning af betalingen for ophold på plejehjem for et  

 ægtepar fandt Ankestyrelsen, at der til den faktiske indtægt skulle lægges en  

 fiktiv indtægt som følge af, at ægteparret i 1976 havde givet hver af deres  

 to børn et arveforskud på 8.000 kr.
Den fiktive indtægt skulle opgøres efter  

 de regler, der var gældende på det tidspunkt, hvor gaven/arveforskuddet blev  

 givet.
 Efter mandens død skulle der ved beregning af opholdsbetalingen  

 fortsat medtages en fiktiv indtægt for hustruen, men alene for så vidt angår  

 halvdelen af den bortgivne formue, idet det ikke fandtes rimeligt, selvom  

 hustruen sad i uskiftet bo, at lade det offentliges reaktion over for manden  

 som følge af bortgivelsen overgå til hende.
For så vidt angik et arveforskud, der var ydet til børnene i 1980, i  

 form af to utinglyste rente- og afdragsfrie pantebreve, fandtes  

 dispositionerne tidligst ved ejendommens salg i 1986 at kunne betegnes som en  

 bortgivelse.
På dette tidspunkt var reglerne ændret, så en gave af denne  

 størrelse ikke fik indflydelse på pensionen og dermed heller ikke på  

 betalingen for opholdet på plejehjem.
 REDEGØRELSE FOR SAGEN:
Et pensionistægtepar fik den 4. september 1985 ophold på et plejehjem.
Den  

 6. september 1985 afgik manden ved døden.
Ved beregningen af opholdsbetalingen for den efterlevende ægtefælle havde  

 socialforvaltningen lagt selvangivelsen for 1983 til grund og desuden  

 medtaget de fiktive renteindtægter, der tidligere var indgået i  

 pensionsberegningen. Ægtefællerne havde i 1976 ydet deres to børn et  

 arveforskud på hver 8.000 kr.
Ved beregningen af pension pr. 1. oktober 1977  

 medtog socialforvaltningen en fiktiv renteindtægt på 4% af det bortgivne  

 beløb.
I 1980 ydede ægteparret påny børnene et arveforskud på hver 8.000 kr.  

 Forskuddet blev ydet i form af to sideordnede pantebreve med sikkerhed i den  

 fælles bolig.
Med virkning fra 1. januar 1982 medregnedes en fiktiv  

 renteindtægt på 8% af det bortgivne beløb i pensionsberegningen.
 Den 17. september 1985 meddelte socialforvaltningen hustruen, at  

 forvaltningen med virkning fra 1. november 1985 ville opkræve 265 kr.  

 månedlig i opholdsbetaling, svarende til 60% af hendes indtægt udover  

 pensionen.
 AFGØRELSEN, DER KLAGES OVER:
Amtsankenævnet fandt, at opholdsbetalingen skulle beregnes af den aktuelle  

 indtægt.
Nævnet kunne derfor ikke godkende, at det sociale udvalg som  

 grundlag for hustruens opholdsbetaling havde benyttet begge ægtefællers  

 indtægt for indkomståret 1983.
 Amtsankenævnet kunne endvidere ikke godkende, at det sociale udvalg ved  

 beregningen af hustruens indtægt havde medregnet fiktiv renteindtægt på grund  

 af bortgivelse/arveforskud, idet det beløb, som var bortgivet, ikke oversteg  

 8.000 kr. pr. barn pr. år, jfr. bistandslovens § 85, stk. 5, og lov om social  

 pension § 28, stk. 2, nr. 7, samt Socialministeriets bekendtgørelse af 5.  

 september 1984, § 15, stk. 1 og § 30.
 Nævnet hjemviste derfor sagen til det sociale udvalg til fornyet  

 behandling med henblik på beregning af opholdsbetalingen efter ovennævnte  

 retningslinier.
 Det sociale udvalg anmodede nævnet om genoptagelse af sagen, idet udvalget  

 henviste til en udtalelse fra Sikringsstyrelsen, hvori det var anført, at der  

 ikke ved pensionisternes indflytning på plejehjemmet skulle træffes en ny  

 afgørelse om gavedispositionernes indflydelse på pensionens beregning. § 15 i  

 Socialministeriets bekendtgørelse af 5. september 1984 var således ikke  

 anvendelig i den foreliggende situation, jfr. bekendtgørelsens § 30.
Amtsankenævnet fastholdt den tidligere trufne afgørelse.
Nævnet fandt, at  

 den omstændighed, at reglerne om at gave- og arvedispositioners indflydelse  

 på pensionsberegningen skal finde tilsvarende anvendelse på beregning af  

 plejehjemsbetalingen, ikke også medførte, at fastsættelse af  

 plejehjemsbetaling i henhold til bistandslovens § 84 og § 85 ikke kunne  

 betragtes som en egentlig afgørelse.
Nævnet fandt derfor, at afgørelse af  

 spørgsmålet om ydet arveforskuds indflydelse på beregning af  

 plejehjemsbetaling skulle træffes efter de regler, der var gældende efter 1.  

 oktober 1984.
 KLAGEN TIL ANKESTYRELSEN:
 Det sociale udvalg henviste til Sikringsstyrelsens udtalelse og anførte,  

 at plejehjemsopholdet ikke medførte, at der skulle træffes fornyet afgørelse  

 vedrørende gavedispositionernes indflydelse på pensionsberegningen efter de  

 pr. 1. oktober 1984 gældende regler.
 LOVGRUNDLAG:
 Lov om social bistand, § 84 og § 85, stk. 5.
 Lov om social pension, § 28, stk. 2, nr. 7.
 Socialministeriets bekendtgørelse nr. 455 af 5. september 1984 om social  

 pension, §§ 14 - 16 og § 30.
 ANKESTYRELSENS AFGØRELSE:
Ankestyrelsen finder, at ved beregningen af betaling for ophold på  

 plejehjem skal der til den faktiske indtægt lægges en fiktiv indtægt som  

 følge af, at pensionisterne i 1976 havde givet hver af deres to børn et  

 arveforskud på 8.000 kr.
Den fiktive indtægt opgøres efter de regler, der var  

 gældende på det tidspunkt, hvor gaven/arveforskuddet blev givet.
Efter mandens død skal der ved beregning af opholdsbetalingen fortsat  

 medtages en fiktiv indtægt for hustruen, men alene for så vidt angår  

 halvdelen af den bortgivne formue.
Ankestyrelsen finder, at det ikke kan være  

 rimeligt, selvom hustruen sidder i uskiftet bo, at det offentliges reaktion  

 over for manden som følge af bortgivelsen overføres til hende.
For så vidt angik de i 1980 udstedte tinglyste rente- og afdragsfri  

 pantebreve, finder Ankestyrelsen, at dispositionerne tidligst ved ejendommens  

 salg i 1986 kan betegnes som bortgivelse.
På dette tidspunkt var reglerne  

 ændret, så en gave af denne størrelse ikke fik indflydelse på pensionen og  

 dermed heller ikke på betalingen for opholdet på plejehjemmet.
 Sagen hjemvises til det sociale udvalg med henblik på fornyet regulering  

 af opholdsbetalingen for hustruen fra den 1. november 1985 at regne, idet  

 bemærkes, at tillæg for fiktiv indtægt af bortgivne beløb i overensstemmelse  

 med pensionslovgivningens regler ophører, når der er forløbet 10 år efter  

 dispositionen.
 Det tilføjes, at der ikke kan ske modregning af opholdsbetaling i det  

 lommepengebeløb, der tilkommer en plejehjemsbeboer.
