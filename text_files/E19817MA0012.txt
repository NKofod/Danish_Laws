 Efter at den afgiftsmæssige stilling for forskellige former for  

 vurderingsarbejder har været taget op til fornyet behandling, har ministeriet  

 for skatter og afgifter truffet afgørelse om, at følgende  

 vurderingsforretninger mv., der af nævnet er anset som afgiftspligtige,  

 indtil videre fritages for afgift efter lovens § 4, stk. 2: Syns- og  

 skønsforretninger samt vurderingsforretninger, der foretages af sagkyndige,  

 der er udmeldt af retten, herunder en voldgiftsret og et voldgiftsnævn.  

 Fritagelsen gælder endvidere vurderingsforretninger, der er rekvireret af et  

 bos eksekutor, samt forretninger, der er rekvireret af parterne i privat  

 skiftede boer efter skifterettens anvisning.
 Afgiftsfritagelsen omfatter tillige arbejde, der udføres af fag- og  

 regnskabskyndige tillidsmænd ved akkordforhandlinger, samt registrerings- og  

 vurderingsforretninger, der udføres af de ved retterne ansatte vagtmestre.  

 Det samme gælder vurderingsarbejde, der foretages til brug for  

 forbrugerklagenævnet samt godkendte klage- og ankenævn.
 Ydelser, der præsteres af medlemmerne af en voldgiftsret, et voldgiftsnævn  

 eller godkendte klage- og ankenævn, er ligeledes fritaget for afgift.
 Nævnet har truffet afgørelse om, at vurderingsarbejde i forbindelse med  

 finansieringsvirksomhed (långivning), herunder pantebreve, samt  

 forsikringsvirksomhed er undtaget fra afgiftspligten.
 Nævnet har endvidere - i tilknytning til forsikringsselskabers  

 afgiftsfritagelse af vurderingsarbejde i forbindelse med pantebrevsgarantier  

 - truffet afgørelse om, at vurdering af en fast ejendom, i hvilken et  

 forsikringsselskab besidder et misligholdt pantebrev ligeledes er undtaget  

 fra afgiftspligten som en integrerende del af  

 finansierings-/forsikringsvirksomheden.
 De to sidste afsnit af afgørelsen er bortfaldet som følge af den ændring,  

 der skete af momsloven 1. januar 1993 (lov nr. 1033 af 19. december 1992).
 Afgørelsen er suppleret ved Mn.825, Mn.827. Se også Mn.620.
