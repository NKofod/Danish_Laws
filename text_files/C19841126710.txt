I forbindelse med efterforskningen af især alvorlige straffesager kan det  

 tænkes, at ikke-sigtede personer afhøres af politiet om deres seksuelle  

 forhold.
Sidestillet hermed kan nævnes afhøring om racemæssige, religiøse  

 eller politiske forhold, samt om hudfarve eller helbredsforhold.
Der er i den  

 forbindelse rejst spørgsmål om en særlig sikring mod ubeføjet brug af de  

 pågældende oplysninger.
 Et flertal i folketinget har den 27. maj 1983 vedtaget følgende  

 folketingsbeslutning og dermed pålagt regeringen at ændre retstilstanden på  

 området:
»Folketinget opfordrer justitsministeren til at fastsætte regler om,  

 at særlig følsomme oplysninger, der i straffesager er indhentet hos personer,  

 som er afhørt alene på grund af en mistænkts eller et offers personlige  

 forhold, destrueres efter straffesagens afslutning.« Til opfyldelse af det pålæg, som et flertal i folketinget har vedtaget,  

 skal jeg efter forhandling med folketingets retsudvalg meddele, at der gælder  

 følgende regler, hvis afhøring som nævnt i folketingsbeslutningen har været  

 foretaget, og hvis der herved er fremkommet særlig følsomme personoplysninger  

 af den art, som er omtalt ovenfor:
 1. Det materiale, hvoraf de pågældende oplysninger  

 fremgår, skal foreligge i en sådan form, at det let kan udskilles fra andet  

 materiale i sagen.
 2. Efter afslutningen af en straffesag, der indeholder  

 særlig følsomme oplysninger, skal der ske destruktion af arbejdskartoteker og  

 lignende fortegnelser, der kan tjene som samlet indgangsnøgle til de  

 pågældende oplysninger.
 3. Samtidig skal de dele af sagsmaterialet, hvoraf  

 oplysninger som de nævnte fremgår, indsendes til vedkommende statsadvokat,  

 hvor materialet skal opbevares på særligt betryggende måde.
 4. En straffesag anses i den foreliggende sammenhæng  

 for afsluttet, når sagen er afgjort ved endelig dom eller ved  

 påtaleundladelse.
På baggrund af en formulering fra forslagsstillerne i udvalgsbetænkningen  

 må en straffesag, der henlægges som uopklaret, i den foreliggende sammenhæng  

 anses for afsluttet 1 år efter henlæggelsen.
Træffes der ingen formel  

 beslutning om sagens henlæggelse, anses sagen for afsluttet 3 år efter  

 tidspunktet - eller det formodede tidspunkt - for forbrydelsen.
5. efter 3 års opbevaring hos statsadvokaten  

 destrueres det indsendte sagsmateriale.
I de tilfælde, hvor der ikke er  

 truffet formel beslutning om sagens henlæggelse, og sagsmaterialet er  

 indsendt til statsadvokaten efter reglen i pkt. 4, sidste punktum, destrueres  

 materialet dog efter 2 års opbevaring hos statsadvokaten. Ønskes materialet  

 under ganske særlige omstændigheder opbevaret udover den fastsatte frist,  

 forelægges spørgsmålet for justitsministeriet til godkendelse.
 6. Reglerne under pkt. 1-5 gælder for straffesager,  

 hvor efterforskningen er påbegyndt den 27. maj 1983 eller senere.
 I sager, som er påbegyndt tidligere, og som det er praktisk muligt at  

 finde frem til uden en omfattende gennemgang af arkiver m.v., gælder reglerne  

 under pkt. 2, jfr. 4. Samtidig med destruktion af arbejdskartoteker og  

 lignende sker der indsendelse af sagsmaterialet - eller eventuelt de dele  

 heraf, hvoraf særlig følsomme personoplysninger fremgår eller kan udledes -  

 til statsadvokaten, hvor materialet skal opbevares på særligt betryggende  

 måde.
 7. Eventuelle tvivlsspørgsmål om cirkulæreskrivelsens  

 rækkevidde forelægges for justitsministeriet.
Erik Ninn-Hansen /E.
Linde Jensen Cirkulæreskrivelse til politiet og anklagemyndigheden.
