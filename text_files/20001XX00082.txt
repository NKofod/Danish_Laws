Skriftlig fremsættelse (1. november  

 2000) Arbejdsministeren (Ove Hygum):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 ligebehandling af mænd og kvinder med hensyn til beskæftigelse og  

 barselorlov m.v., lov om lige løn til mænd og kvinder, lov om  

 børnepasningsorlov, lov om ligestilling af kvinder og mænd og  

 lov om ligebehandling af mænd og kvinder inden for de  

 erhvervstilknyttede sikringsordninger.
(Lovforslag nr.
L 78).
 Hovedparten af lovforslaget er en gennemførelse af  

 Rådets direktiv 97/80/EF om bevisbyrden i forbindelse med  

 forskelsbehandling på arbejdsmarkedet på grundlag af køn  

 (bevisbyrdedirektivet).
 Det overordnede formål med bevisbyrdedirektivet er  

 at forsøge at sikre en mere effektiv gennemførelse af det  

 grundlæggende princip om ligebehandling.
Et af de (proces)problemer, som ofte opleves af personer,  

 der bliver forskelsbehandlet, er bevisførelsen.
Mange finder,  

 at det med de gældende bevisbyrderegler er vanskeligt og nogle gange  

 umuligt at fremlægge beviser i en sag om tilsyneladende  

 forskelsbehandling, bl.a. fordi det er den indklagede (arbejdsgiveren), som  

 normalt har den relevante information.
EF-Domstolen har i en række  

 sager, hvor bevisbyrdeproblematikken har været behandlet, udtalt, at en  

 "forskydning" af bevisbyrden er nødvendig for ikke at fratage en  

 arbejdstager, der tilsyneladende er udsat for forskelsbehandling, ethvert  

 effektivt middel til at søge ligebehandlings- og  

 ligelønsprincippet gennemført.
Direktivet bygger i stor  

 udstrækning på denne EF-Domstolspraksis.
Med lovforslaget lempes beviskravene for  

 lønmodtageren, således at der sker en forskydning af bevisbyrden  

 til lønmodtagerens fordel.
Man kan tale om delt bevisbyrde.  

 Lønmodtageren vil i en konkret tvist skulle fremføre de  

 faktiske omstændigheder, der giver anledning til at formode, at der er  

 tale om direkte eller indirekte forskelsbehandling.
Herefter påhviler  

 det arbejdsgiveren at bevise, at ligebehandlingsprincippet ikke er blevet  

 krænket.
Et andet problem er forståelsen af og anvendelsen af  

 princippet om indirekte forskelsbehandling.
Dette begreb har hidtil  

 ikke været defineret i ligestillingslovene, men fremgår nu af  

 direktivet om bevisbyrde.
Lovforslaget er i overensstemmelse med denne  

 definition.
 Direktivet skal anvendes inden for enhver civilretlig  

 eller administrativ procedure inden for den offentlige eller private sektor.  

 Det betyder, at den ændrede bevisbyrde skal anvendes ved enhver  

 klageprocedure, der er omfattet af direktivet.
 Med lovforslagets § 4 indføres direktivets  

 bevisbyrderegler også inden for ligestillingslovens område, dvs.  

 uden for arbejdsmarkedet.
 Loven træder i kraft den 1. januar 2001.
 Idet jeg i øvrigt henviser til lovforslaget og de  

 ledsagende bemærkninger, skal jeg anbefale lovforslaget til Tingets  

 velvillige behandling.
