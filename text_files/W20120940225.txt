Ophævelse af påbud om færdselsveje ved en sav Arbejdstilsynet konstaterede ved et tilsynsbesøg, at der i området ved en automatsav henstod paller mv. bl.a. i færdselsveje, hvilket tilsynet vurderede, medførte risiko for fald- eller snubleulykker.
 Arbejdstilsynet gav virksomheden påbud om at sikre forsvarlige færdselsveje ved maskinen.
 Arbejdsmiljøklagenævnet ophævede Arbejdstilsynets påbud, idet nævnet fandt, at Arbejdstilsynet ikke i tilstrækkelig grad havde godtgjort, at færdselsarealet ved automatsaven ikke var holdt forsvarligt ved lige, rent og ryddeliggjort.
 Nævnet lagde herved vægt på, at forholdene ikke var beskrevet særligt detaljeret eller dokumenteret ved fotos.
 Nævnet lagde endvidere vægt på oplysningerne om, at området til venstre for automatsaven blev brugt til opmagasinering, og at der ikke var mulighed for gennemgang, men at dette heller ikke var tilsigtet.
 Nævnet lagde endvidere vægt på oplysningerne om, at automatsaven blev betjent fra front, hvor der var fri adgang, og at saven kunne betjenes uden risiko for faldulykker.
[Adressat udeladt] Arbejdsmiljøklagenævnet har på møde den 27. marts 2012 behandlet [navn udeladt]s klage på vegne af [navn udeladt] over Arbejdstilsynets afgørelse af den 18. november 2010, hvorved virksomheden fik påbud om straks at sikre forsvarlige færdselsveje ved maskine til savning.
Nævnet traf følgende A F G Ø R E L S E Arbejdsmiljøklagenævnet ophæver Arbejdstilsynets afgørelse.
B E G R U N D E L S E Arbejdsmiljøklagenævnet finder, at Arbejdstilsynet ikke i tilstrækkelig grad har godtgjort, at færdselsarealet ved automatsaven ikke er holdt forsvarligt ved lige, rent og ryddeliggjort.
 Nævnet lægger herved vægt på, at forholdene ikke er beskrevet særligt detaljeret eller dokumenteret ved fotos.
 Nævnet lægger endvidere vægt på [navn udeladt]s oplysninger om, at området til venstre for automatsaven bruges til opmagasinering, og at der ikke er mulighed for gennemgang, men at dette heller ikke er tilsigtet.
 Nævnet lægger endvidere vægt på [navn udeladt]s oplysninger om, at automatsaven betjenes fra front, hvor der er fri adgang, og at saven kan betjenes uden risiko for faldulykker.
 Efter arbejdsmiljøloven skal arbejdsstedet indrettes således, at det sikkerheds- og sundhedsmæssigt er fuldt forsvarligt.
Efter bekendtgørelsen om arbejdsstedets indretning skal arbejdsstedet holdes forsvarligt vedlige, rent og ryddeligt, så forholdene til stadighed er sikkerheds- og sundhedsmæssigt forsvarlige.
Det skal herunder navnlig iagttages, at færdselsveje og arealer holdes i forsvarlig stand og fri for genstande, materialer, spild eller lignende, der kan være til fare for færdslen.
 Arbejdsmiljøklagenævnets afgørelse er truffet af et enigt nævn.
R E G L E R Arbejdsmiljøklagenævnet har ved afgørelsen anvendt følgende regler:
 Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Om arbejdsstedets indretning:
 § 42, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 41, i Arbejdstilsynets bekendtgørelse nr. 96 af 13. februar 2001 om faste arbejdssteders indretning.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet, [navn udeladt]s brev af den 18. november 2011 og virksomhedens brev, som fremsendt pr. mail af [navn udeladt], den 7. februar 2012.
På klagenævnets vegne [Navn udeladt] [stilling udeladt] Kopi til:
 [Navn udeladt]  [Navn udeladt]  [Navn udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, Arbejdstilsynets bekendtgørelse nr. 96 af 13. februar 2001 om faste arbejdssteders indretning Kapitel 10 Vedligeholdelse og rengøring § 41. Arbejdsstedet skal holdes forsvarligt vedlige, rent og ryddeligt, så forholdene til stadighed er sikkerheds- og sundhedsmæssigt forsvarlige.
Det skal herunder navnlig iagttages, at 1) færdselsveje og -arealer, herunder gulvbelægninger, holdes i forsvarlig stand og fri for genstande, materialer, spild eller lignende, der kan være til fare for færdslen, 2) der sker en forsvarlig opbevaring af tekniske hjælpemidler og stoffer og materialer, 3) spild og affald samles og bortskaffes på forsvarlig måde, og 4) vinduer, lysarmaturer og lignende vedligeholdes og rengøres.
 Stk. 2. Rengøringen skal udføres på en sådan måde, at skadelig forurening ikke spredes.
 Stk. 3. Der må ikke anvendes rengøringsmidler eller -metoder, der kan forringe de sikkerheds- eller sundhedsmæssige forhold i øvrigt på arbejdsstedet.
