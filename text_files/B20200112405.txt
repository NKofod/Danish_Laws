Bekendtgørelse om kompensation for merudgifter i dagtilbud mv. i 2020, der som følge af covid-19 er forbundet med genåbning heraf I medfør af § 1 i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
 § 1. Bekendtgørelsen gælder for tilbud efter dagtilbudsloven, der er eller har været omfattet af foranstaltninger iværksat efter regler fastsat i henhold til § 22, stk. 1, i lov om foranstaltninger mod smitsomme og andre overførbare sygdomme.
 § 2. Kommunalbestyrelsen kan give et ekstra økonomisk tilskud direkte til ét eller flere tilbud omfattet af § 1, hvis der er tale om kompensation for merudgifter i det konkrete tilbud, der er forbundet med genåbning af tilbuddet, herunder som følge af reduktion i forældrebetalingen, ekstra rengøring og hygiejneløft mv.
 Stk. 2. Hvis kommunalbestyrelsen giver tilskud efter stk. 1 kan kommunalbestyrelsen beslutte, at tilskuddet ikke indregnes i de budgetterede bruttodriftsudgifter, som ligger til grund for kommunens beregning af tilskud og forældrenes egenbetaling efter dagtilbudsloven.
 § 3. Bekendtgørelsen træder i kraft den 6. juli 2020.
