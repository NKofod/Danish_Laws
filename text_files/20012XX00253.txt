Skriftlig fremsættelse (3. april  

 2002) Miljøministeren Herved tillader jeg mig for Folketinget at  

 fremsætte:
 Forslag til folketingsbeslutning om ratifikation af  

 Kyoto-protokollen til De Forenede Nationers Rammekonvention om  

 Klimaændringer.
(Beslutningsforslag nr.
B 91).
 Kyoto-protokollen blev vedtaget i december 1997 i Kyoto,  

 Japan, på den tredje partskonference under FN s Rammekonvention om  

 Klimaændringer (United Nations Framework Convention on Climate Change)  

 og underskrevet af Danmark i New York den 29. april 1998.
 Formålet med dette beslutningsforslag er, i henhold  

 til grundlovens § 19, at indhente Folketingets samtykke til, at regeringen  

 på Danmarks vegne ratificerer Kyoto-protokollen.
 Den forhenværende regering fremsatte d. 26. april  

 2001 et tilsvarende forslag om Danmarks ratifikation af Kyoto-protokollen  

 (Beslutningsforslag B 194). Forslaget blev vedtaget d. 29. maj 2001. Det  

 fremgik bl.a. af bemærkningerne til dette forslag, at en  

 forudsætning for Danmarks ratifikation ville være, at Danmarks  

 21% reduktionsforpligtelse blev målt i forhold til et udledningsniveau  

 i 1990 korrigeret for elimport, og at dette på passende vis blev  

 tilgodeset i den retsakt, som ville danne grundlag for EU s ratifikation.
Regeringen finder det nødvendigt at forelægge  

 Folketinget et nyt beslutningsforslag om Danmarks ratifikation af  

 Kyoto-protokollen, da Folketingets betingelse om basisåret ikke blev  

 tilgodeset i retsakten vedrørende EU s ratifikation.
Danmark er  

 således juridisk forpligtet til at reducere sine udledninger af  

 drivhusgasser med 21% af de faktiske udledninger i 1990.
Kommissionen fremlagde i oktober 2001 i  

 miljøministerrådet et forslag til EU s ratifikation af  

 Kyoto-protokollen.
Forslaget blev drøftet på  

 miljøministerrådsmødet d. 12. december 2001 og vedtaget  

 ved det efterfølgende miljøministerrådsmøde d. 4.  

 marts 2002. Som led i forberedelserne af mødet d. 4. marts 2002  

 forelagde miljøministeren d. 1. marts 2002 regeringens holdning til  

 rådsbeslutningen for Folketingets Europaudvalg.
Ministeren oplyste  

 bl.a. i lyset af forhandlingssituationen i EU, at regeringen agtede at stemme  

 for rådsbeslutningen, selvom den danske position vedrørende  

 basisåret ikke måtte blive tilgodeset i retsakten for EU s  

 ratifikation.
Der var i Folketingets Europaudvalg støtte til  

 regeringens forhandlingsoplæg.
Det lykkedes således, at rådsbeslutningen om  

 EU s ratifikation i den endelige form indeholder en præambulær  

 tilkendegivelse af, at visse medlemsstater (dvs. blandt andet Danmark) i  

 forbindelse med byrdefordelingens indgåelse d. 16. juni 1998 fremsatte  

 antagelser vedrørende emissioner i basisåret samt fælles  

 og koordinerede politikker og foranstaltninger.
I forbindelse med  

 indgåelsen af rådsbeslutningen d. 4. marts 2002 blev der  

 herudover opnået vedtaget en fælles politisk erklæring  

 mellem Rådet og Kommissionen, hvoraf det bl.a. fremgår, at  

 fastlæggelsen af medlemsstaternes og Fællesskabets respektive  

 emissionsniveauer for 2008-12 (målt i tons  

 CO2-ækvivalenter) også skal ske under hensyntagen til  

 antagelserne vedrørende emissioner i basisåret, og senest d. 31.  

 december 2006.
 Danmark har i forbindelse med rådsbeslutningen om EU  

 s ratifikation forpligtet sig at stræbe efter at ratificere  

 Kyoto-protokollen sammen med Fællesskabet og de øvrige  

 medlemsstater inden 1. juni 2002, med henblik på at Kyoto-protokollen  

 kan træde i kraft inden Verdenstopmødet om Bæredygtig  

 Udvikling fra 26. august til 4. september 2002 i Johannesborg i Sydafrika.  

 Dette har i lang tid været en højt prioriteret  

 målsætning for EU, og målsætningen er senest  

 bekræftet af Det Europæiske Råd i dets konklusioner fra  

 mødet i Barcelona d. 15.-16. marts 2002.
Bemærkningerne til beslutningsforslaget beskriver  

 bl.a. baggrunden for forslaget, protokollens historie, Danmarks  

 målopfyldelse, de miljømæssige konsekvenser samt de  

 statslige, administrative og erhvervsøkonomiske konsekvenser ved  

 forslaget.
Desuden omhandler forslaget forholdet til EU samt Grønland  

 og Færøernes stilling i forhold til Danmarks ratifikation.
Det fremgår af bemærkningerne til  

 beslutningsforslaget, som også anført i B 194, at der i  

 forbindelse med det foreliggende beslutningsforslag ikke fremlægges,  

 eller skal særskilt tages stilling til, forskellige virkemidler eller  

 initiativer, der vil bidrage til Danmarks målopfyldelse.
Ligeledes  

 fremgår det af bemærkningerne, at regeringen inden årets  

 udgang vil tage stilling til et samlet oplæg om, hvordan Danmarks  

 reduktionsforpligtelse kan håndteres på den mest  

 hensigtsmæssige og omkostningseffektive måde således at  

 målopfyldelsen nås.
Ved Folketingets samtykke kan Danmark medvirke til at  

 sikre Kyoto-protokollens ikrafttrædelse.
Kyoto-protokollen  

 udmønter Klimakonventionen fra 1992 med en målsætning om,  

 at industrilandene skal reducere deres emissioner af drivhusgasser med godt  

 5% i den første forpligtelsesperiode, 2008-2012, i forhold til 1990.  

 Der er tale om et første begrænset, men vigtigt skridt i en  

 længere proces, der sigter mod at nå Klimakonventionens  

 overordnede mål om at stabilisere atmosfærens indhold af  

 drivhusgasser på et niveau, der forhindrer farlige menneskeskabte  

 klimaændringer.
EU er sammen med medlemslandene part til  

 Klimakonventionen, og EU har samlet forpligtet sig til en reduktion på  

 8% i den første forpligtelsesperiode.
EU s medlemsstater agter at  

 udnytte protokollens mulighed for at opfylde sine forpligtelser i  

 fællesskab.
EU og medlemslandene forventes således også at  

 ratificere samtidig.
 Parterne kan i forbindelse med deres begrænsning af  

 udledningerne anvende de såkaldte Kyoto-mekanismer, som er  

 international handel med kvoter samt fælles projekter mellem  

 industrilandene indbyrdes og mellem industrilande og udviklingslande.  

 Parterne kan ligeledes til en vis grad indregne CO2-optag i f.eks.  

 skove.
 Idet der i øvrigt henvises til beslutningsforslaget  

 med bemærkninger, anbefales forslaget til Folketingets velvillige  

 behandling.
