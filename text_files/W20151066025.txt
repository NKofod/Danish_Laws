Ligestillingsnævnets afgørelse J.nr.
E. 2.2.91 Ikke godtgjort, at afskedigelse af en kvinde var begrundet i hendes graviditet. ¬¬Klageren blev ansat hos indklagede som tekstforfatter den 1. oktober 2000. Omkring den 1. december 2002 meddelte klageren indklagede, at hun var gravid med forventet nedkomst den 2. juni 2003. Den 30. januar 2003 blev klageren afskediget pr. 31. maj 2003 begrundet i bl.a., at omkostningerne var for store i forhold til indklagedes indtjening, og at klageren sammenlignet med den af hendes mandlige kollegaer med samme anciennitet løste færre opgaver.
I et brev af 20. februar 2003 uddybede indklagede på foranledning af klagerens fagforening begrundelsen for afskedigelsen.
Fagforeningen reagerede ikke på brevet før 18. maj 2004, hvor fagforeningen meddelte indklagede, at den vil genoptage sagen.
Ligestillingsnævnet fandt, at klageren og dennes fagforening ved ikke at reagere på indklagedes brev af 20. februar 2003, havde affundet sig med de begrundelser for opsigelsen, der fremgik af dette brev, hvorfor det ikke nu kunne påberåbes, at disse begrundelser ikke var reelle.
I øvrigt fandt nævnet, at indklagede havde løftet bevisbyrden for, at afskedigelsen ikke var begrundet i klagerens graviditet, men i indklagedes økonomi.
Klageren fik derfor ikke medhold.
