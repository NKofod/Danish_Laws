Fremsat den 11. april 2012 af transportministeren (Henrik Dam Kristensen) Forslag til Lov om ophævelse af Lov om Oprettelse af et Embede som Auditør ved Statsbanerne § 1 Lov om Oprettelse af et Embede som Auditør ved Statsbanerne, jf. lov nr. 59 af 1. april 1911, ophæves.
§ 2 Loven træder i kraft den 1. januar 2014.
Bemærkninger til lovforslaget Almindelige bemærkninger 1. Indholdet af og baggrunden for lovforslaget Auditørinstitutionen blev oprettet ved lov nr. 59 af 1. april 1911 med henblik på at forestå undersøgelser i sager, hvor tjenestemænd i statsbanerne antages at have begået tjenstlig forseelse.
Auditørfunktionen er en særlig institution oprettet på Transportministeriets område.
Baggrunden herfor var et ønske om at fastsætte regler med henblik på at sikre større ensartethed i behandlingen af sagerne og sikre medarbejderen mulighed for at kunne forsvare sig i løbet af processen.
Ved tjenestemandsloven af 1946 blev institutionens ansvarsområde udvidet til hele ministerområdet.
Ansvarsområdet er i dag således tjenestemænd i DSB, Banedanmark, privatbanerne, Trafikstyrelsen, Naviair og øvrige institutioner mv. med tilknytning til Transportministeriet.
Dertil kommer tjenestemænd udlånt fra Transportministeriet eller dets institutioner mv. til PostNord AB/Post Danmark A/S, Københavns Lufthavne A/S, DSB S-tog A/S, Kort & Godt A/S, DSB Vedligehold A/S, DSB Øresund A/S, Arriva Tog A/S og DB Schenker Rail Danmark Services A/S (tidligere Railion Danmark A/S).
Auditørinstitutionens undersøgelser af disciplinærsager sker i henhold til tjenestemandslovens regler.
Auditøren har de seneste år behandlet i størrelsesordenen 10-12 nye sager om året.
På andre ministerområder foretages disciplinærundersøgelser af en forhørsleder i den enkelte institution, evt. med ekstern bistand.
Auditørinstitutionen har i mindre omfang gennemført sådanne undersøgelser for andre ministerområder.
Auditørfunktionen er ikke påkrævet i henhold til tjenestemandslovgivningen og vil som sådan kunne afskaffes.
De oprindelige beskyttelseshensyn, som i 1911 lå til grund for oprettelse af institutionen varetages i dag gennem tjenestemandsloven og forvaltningsloven.
 Afskaffelse af institutionen er en naturlig følge af, at der siden 1996 generelt ikke er sket tjenestemandsansættelse af medarbejdere i DSB, og at der løbende er sket en naturlig afgang af medarbejdere med tjenestemandsansættelse.
 Dertil kommer, at et stort antal tjenestemænd har accepteret tilbud om overgang til overenskomstansættelse i de selvstændige offentlige virksomheder Post Danmark og Naviair.
Endelig er det naturligt, at også den selvstændige offentlige virksomhed DSB selv varetager personaleansvaret i sin helhed, herunder også retsbeskyttelse for virksomhedens samlede medarbejderstab i udviklingen fra vigende tjenestemandsansættelse til mere udbredt overenskomstansættelse.
Tilsvarende gælder også for Banedanmark og øvrige institutioner.
 Det vil herefter på Transportministeriets område  i lighed med andre ministerområder  i stedet være de enkelte institutioners ansvar i henhold til tjenestemandslovgivningen at forestå tjenstlige forhør mv., evt. med ekstern bistand.
2. Økonomiske og administrative konsekvenser for det offentlige En nedlæggelse vil kunne indebære et besparelsespotentiale svarende til auditørinstitutionens bevilling på 1,5 mio. kr. årligt, herunder nedlæggelse af 1,6 årsværk.
I de seneste år har antallet af sager, der behandles af auditørinstitutionen, været vigende.
Med en afskaffelse af auditørinstitutionen vil institutionerne selv skulle afholde tjenstlige forhør i overensstemmelse med tjenestemandslovens regler.
Der stilles i tjenestemandsloven ikke formelle krav til forhørslederens kvalifikationer.
Der kan etableres en undersøgelsesfunktion eller udpeges en forhørsleder i den enkelte institution, som er uafhængig af den centrale HR-organisation og uafhængig af den organisatoriske enhed, som i det konkrete tilfælde har anmodet om den tjenstlige undersøgelse.
Repræsentanter for disse enheder bør af habilitetsmæssige hensyn derfor ikke udpeges som forhørsleder.
I de selvstændige offentlige selskaber DSB og Naviair er kompetencen vedrørende tjenestemænd delegeret til selskabet.
I disse selskaber vil forhørslederen fremover kunne udpeges blandt selskabets ansatte under iagttagelse af sædvanlige habilitetshensyn.
Der er ikke den samme delegation for de frivilligt udlånte tjenestemænd til bl.a.
Post Danmark og Københavns Lufthavne, der formelt er ansat i Transportministeriet.
Her bør tjenstligt forhør afholdes af en embedsmand udpeget af transportministeren og ikke af selskabet selv.
 3. Økonomiske og administrative konsekvenser for erhvervslivet m.v.
 Ingen.
4. Miljømæssige konsekvenser Ingen.
5. Forholdet til EU-retten Ingen EU-retlige aspekter.
 6. Hørte organisationer m.v.
 Lovforslaget har været sendt i høring hos følgende organisationer: AC  Akademikernes Centralorganisation, CO10  Centralorganisationen af 2010, Dansk Jernbaneforbund, DJØF  Danmarks Jurist- og Økonomforbund, DM  Magisterforeningen, Finansministeriet, HK Trafik & Jernbane, Ingeniørforeningen IDA, Moderniseringsstyrelsen, OAO  Offentligt Ansattes Organisationer, Serviceforbundet, Trafikforbundet.
Bemærkninger til lovforslagets enkelte bestemmelser Til § 1 Det foreslås, at lov om oprettelse af et embede som auditør ved statsbanerne ophæves.
Der henvises til pkt. 1 og 2 i de almindelige bemærkninger.
Til § 2 Det foreslås, at loven træder i kraft den 1. januar 2014.
