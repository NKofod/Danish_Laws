Udtalt, at grundbetingelsen for at få aktindsigt er, at den, der  

 ønsker aktindsigt, har kendskab til sagens eller dokumentets eksistens før  

 henvendelse til vedkommende myndighed.
Dette krav medfører bl.a., at der ikke  

 kan forlanges adgang til at gennemgå en forvaltningsmyndigheds registre,  

 journalmateriale eller andet tilsvarende materiale af generel karakter med  

 henblik på herigennem at finde frem til sager af en bestemt art eller alle  

 sager, der er journaliseret i en bestemt periode.
En kommune førte i en protokol en samlet registrering af kommunens  

 rettigheder over fast ejendom, herunder ejendomme med hjemfaldsklausul.
Der  

 var endvidere udarbejdet en kortmappe, hvori de arealer, hvortil der var  

 knyttet en tilbagekøbsklausul, var indtegnet.
Efter Indenrigsministeriets opfattelse måtte protokollen og  

 kortmaterialet betegnes som dokumenter i en generel sag om kommunens  

 rettigheder over fast ejendom.
Ministeriet fandt endvidere, at angivelsen af  

 sagen og dokumenterne var specificeret i en sådan grad, at kommunen ikke af  

 den grund kunne afslå aktindsigtsbegæringen.
Endelig udtalt, at dokumenterne som udgangspunkt var undtaget fra  

 aktindsigt i medfør af offentlighedslovens § 7 om interne dokumenter.  

 Kommunen var dog efter § 11, stk. 1, i offentlighedsloven forpligtet til at  

 uddrage de oplysninger om hjemfaldsklaususuler, der fremgik af protokollen,  

 for så vidt oplysningerne ikke fremgik af andre dokumenter i sagen, som var  

 undergivet aktindsigt efter de almindelige regler.
Kortmaterialet fandtes at  

 måtte betragtes som et selvstændigt dokument udarbejdet af kommunen for at  

 tilvejebringe klarhed over, hvilke faste ejendomme, kommunen havde  

 rettigheder over.
Kortmaterialet var derfor undergivet aktindsigt i medfør af  

 offentlighedslovens § 8, stk. 1, nr. 3.
 I brev af 6. april 1992 har De klaget til Indenrigsministeriet over, at  

 Københavns Kommune ved brev af 25. marts 1992 har meddelt Dem afslag på  

 aktindsigt i specificerede lister over ejendomme i kommunen med  

 hjemfaldspligt.
Det fremgår af sagen, at De den 17. marts 1992 anmodede Københavns  

 Kommune, Direktoratet for Stadens Faste ejendomme, om aktindsigt i lister  

 over ejendomme med hjemfaldspligt.
De anførte i den forbindelse, at da De  

 havde fået oplyst, at kommunen ikke førte en samlet fortegnelse over  

 ejendomme med hjemfaldspligt, ønskede De i stedet aktindsigt i samtlige de  

 dokumenter, der vedrørte ejendomme med hjemfaldspligt til Københavns Kommune.
I brev af 25. marts 1992 meddelte direktoratet Dem afslag på Deres  

 anmodning om aktindsigt.
Direktoratet henviste bl.a. til, at De ikke havde  

 angivet, hvilken sag eller hvilke dokumenter De ønskede aktindsigt i.  

 Direktoratet henviste endvidere til, at der alene kunne meddeles aktindsigt i  

 registre vedrørende en bestemt sags dokumenter.
I Deres klage af 6. april 1992 har De bl.a. anført, at når Københavns  

 Kommune ikke har udarbejdet en samlet fortegnelse over ejendomme med  

 hjemfaldspligt, må det efter Deres opfattelse skyldes, at kommunen ikke  

 ønsker det samlede antal af ejendommene offentliggjort.
Dette finder De i  

 strid med intentionerne i lov om offentlighed i forvaltningen.
 I anledning af Deres klage har Indenrigsministeriet den 9. april 1992  

 anmodet Københavns Kommune om en udtalelse.
 Københavns Kommune, Direktoratet for Stadens Faste Ejendomme, har i brev  

 af 30. april 1992 bl.a. udtalt følgende:
»Som det fremgår af nærværende direktorats skrivelse af 25. marts  

 1992 til klageren, har man herfra afvist at give adgang til registre eller  

 lignende materiale af generel karakter med henvisning til offentlighedslovens  

 § 4, stk. 3, hvorefter en begæring om aktindsigt skal angive de dokumenter  

 eller den sag, man ønsker at blive bekendt med, og med henvisning til lovens  

 § 5, stk. 1, nr. 2, hvorefter man kun kan få indsigt i registre eller  

 lignende vedrørende en bestemt sags dokumenter, jf. ordet  

 »pågældende« i den nævnte bestemmelse.
Endvidere har man herfra  

 henledt opmærksomheden på lovens § 17, stk. 3, ifølge hvilken bestemmelse  

 loven ikke gælder for dokumenter, der er udfærdiget før 1. januar 1971 (med  

 nærmere angivne undtagelser), idet den største del af Københavns Kommunes  

 tilbagekøbsdeklarationer i givet fald ville have været omfattet af denne  

 bestemmelse.
Det kan oplyses, at nærværende direktorat, for at kommunen kan gøre  

 Københavns kommunes rettigheder vedrørende fast ejendom, herunder  

 tilbagekøbsrettigheder, gældende på de relevante tidspunkter, fører en  

 »Sekelprotokol« over rettighederne fordelt på de år, hvor varsel  

 eller anden meddelelse i givet fald skal afgives.
Rettigheder, der ikke kan  

 henføres til et bestemt år, vurderes med passende intervaller.
Vedrørende tilbagekøbsrettigheder er i protokollen anført grundarealets  

 størrelse og et oprindeligt matr.nr., men ikke matr.nr. e vedrørende senere  

 frastykkede grunde.
Endvidere er noteret, om der skal betales  

 bygningserstatning ved tilbagekøb.
Derimod er der ikke noteret oplysninger  

 hverken om tidligere eller nuværende ejere, tilbagekøbssummer og daværende  

 eller nuværende ejendomsværdier og grundværdier.
De pågældende rettigheder er  

 ikke hjemfaldsrettigheder til et bestemt fastlagt tidspunkt, men  

 tilbagekøbsrettigheder, der er indrettet på en sådan måde, at  

 kommunalbestyrelsen kan beslutte at gøre dem gældende, men i øvrigt også kan  

 vælge at udsætte beslutningen, således at rettigheden først udøves på et  

 senere tidspunkt.
Intervallerne for udskydelse af endelig beslutning er  

 typisk perioder af 10 år efter det oprindeligt fastsatte tilbagekøbsår.
 De nødvendige oplysninger tilvejebringes i fornødent omfang af nærværende  

 direktorat, når der aktuelt er behov for det.
Jørgen Munksgaard Rasmussen har i sin klage af 6. april d.å. til  

 ministeriet særskilt anført, at embedsmænd i Københavns Kommune over for ham  

 har forklaret, at grunden til, at der ikke føres »en samlet liste«,  

 er politisk, og at det kan lede hen til den formodning - i og med at emnet er  

 yderst politisk og omdiskuteret - at Københavns Kommune simpelthen ikke har  

 udarbejdet en samlet fortegnelse over ejendomme med hjemfaldspligt alene af  

 den grund, at kommunen ikke ønsker antallet offentliggjort.
Jørgen Munksgaard  

 Rasmussen har yderligere anført, at det vel må stride mod intentionerne i lov  

 om offentlighed i forvaltningen, hvis kommunen ikke fører en samlet liste  

 over de pågældende rettigheder.
 Hertil bemærkes, at man ikke herfra er bekendt med sådanne udtalelser.  

 Baggrunden for, at der føres ovennævnte årsopdelte sekelprotokol er alene  

 rent administrativ, idet samlede oversigter over  

 »eventualrettigheder« over tid selvsagt er uden aktuel økonomisk  

 betydning, og idet kommunale regnskaber efter de af Indenrigsministeriets  

 fastsatte regler i princippet ikke rummer statusposter.
Det er i øvrigt nærværende direktoratets opfattelse, at den pågældende  

 lovgivning tilsigter at give offentligheden adgang til indsigt i behandlingen  

 af konkrete sager, jf. i øvrigt de ovenfor citerede lovbestemmelser med  

 tilhørende fortolkningsbidrag.' Efter anmodning har Københavns Kommune, Direktoratet for Stadens Faste  

 Ejendomme, ved brev af 7. august 1992 fremsendt fotokopier af enkelte sider i  

 den omtalte sekelprotokol til brug for Indenrigsministeriets behandling af  

 sagen.
Af det fremsendte materiale fremgår, at Københavns Kommunes rettigheder  

 over fast ejendom i sekelprotokollen er registreret for hvert matrikelnummer  

 med oplysning om journalnummer, arealstørrelse og nærmere angivelse af  

 rettens indhold.
Af protokollen fremgår endvidere ændringer til de  

 oprindelige optegnelser, f.eks. oplysning om, at en ejendom er tilbagekøbt,  

 eller at der er sket en udskydelse af beslutningen om tilbagekøb.  

 Rettighederne er opdelt i tre afsnit: Afsnit 1 vedrørende alle egentlige  

 tilbagekøbs- og tilbagefaldsrettigheder, forudsat at retten indtræder på et  

 bestemt tidspunkt, Afsnit 2 vedrørende alle andre rettigheder end  

 tilbagekøbs- eller hjemfaldsrettigheder, og Afsnit 3 vedrørende tilbagekøbs-  

 og tilbagefaldsrettigheder samt andre rettigheder, når retten ikke indtræder  

 på noget fikseret tidspunkt.
I forbindelse med behandling af en anden sag (j.nr. 1992/122/101-28) er  

 Indenrigsministeriet blevet bekendt med, at Københavns Kommune har udarbejdet  

 en kortmappe, hvori de arealer, hvortil der er knyttet en tilbagekøbsklausul,  

 er indtegnet.
I tilknytning hertil er udarbejdet et notat, som angiver  

 størrelsen af arealerne.
 Indenrigsministeriet skal på denne baggrund udtale følgende:
 Indenrigsministeriet fører tilsyn med, at Københavns Kommune overholder  

 lovgivningen, jf. § 48 i lov om Københavns Kommunes styrelse  

 (lovbekendtgørelse nr. 527 af 22. juni 1993). Tilsynet omfatter kun spørgsmål  

 om, hvorvidt kommunen har tilsidesat lovgivningen, herunder offentligretlige  

 retsgrundsætninger.
 Ifølge § 4, stk. 1, 1. pkt., i lov om offentlighed i forvaltningen (lov  

 nr. 572 af 19. december 1985 med senere ændringer), kan enhver »med de  

 undtagelser, der er nævnt i §§ 7-14 forlange at blive gjort bekendt med  

 dokumenter, der er indgået til eller oprettet af en forvaltningsmyndighed som  

 led i administrativ sagsbehandling i forbindelse med dens virksomhed«.
 Det fremgår videre af lovens § 4, stk. 3, at en begæring om aktindsigt  

 »skal angive de dokumenter eller den sag, som den pågældende ønsker at  

 blive gjort bekendt med«.
 Grundbetingelsen er således, at den, der ønsker aktindsigt, må have  

 kendskab til sagens eller dokumentets eksistens før henvendelsen til  

 vedkommende myndighed.
 Dette krav medfører bl.a., at der ikke kan forlanges adgang til at  

 gennemgå en forvaltningsmyndigheds registre, journalmateriale,  

 regnskabsmateriale eller andet tilsvarende materiale af generel karakter med  

 henblik på herigennem at finde frem til sager af en bestemt art eller alle  

 sager, der er journaliseret i en bestemt periode, jf. herved den kommenterede  

 offentlighedslov ved John Vogter, 1992, side 93.
 Ved afgørelsen af spørgsmålet om, hvorvidt der er tale om et register  

 eller en sag, er det ikke afgørende, hvorledes kommunen har valgt at  

 journalisere det pågældende materiale.
 Efter en gennemgang af det foreliggende materiale er det  

 Indenrigsministeriets opfattelse, at sekelprotokollen må betegnes som et  

 dokument i en generel sag om Københavns Kommunes rettigheder over fast  

 ejendom.
 På baggrund af formuleringen af Deres anmodning om aktindsigt i brevet af  

 17. marts 1992 finder Indenrigsministeriet endvidere, at angivelsen af sagen  

 og dokumentet var specificeret i en sådan grad, at Københavns Kommune ikke af  

 den grund kunne afvise Deres begæring.
 Det bemærkes herved, at grundbetingelsen for at få aktindsigt om kendskab  

 til sagens eksistens normalt ikke har stor betydning i generelle sager som  

 den foreliggende, jf. herved det anførte i en artikel af Lars Busck i  

 Juristen nr. 7, 1993, side 302.
 § 7, stk. 1, nr. 1, i offentlighedsloven har følgende ordlyd:
 »§ 7. Retten til aktindsigt omfatter ikke en myndigheds interne  

 arbejdsdokumenter.
Som interne arbejdsdokumenter anses 1) dokumenter, der udarbejdes af en myndighed til eget brug,» Da sekelprotokollen er udarbejdet af Københavns Kommune som led i intern  

 administrativ sagsbehandling, finder ministeriet, at protokollen som  

 udgangspunkt må anses for undtaget fra aktindsigt efter § 7, stk. 1, nr. 1.
 § 11, stk. 1, i offentlighedsloven har følgende ordlyd:
»11. Oplysninger i dokumenter, der er omfattet af § 7 og § 10, nr.  

 1-4, om faktiske omstændigheder, der er af væsentlig betydning for  

 sagsforholdet, skal uanset disse bestemmelser meddeles i overensstemmelse med  

 lovens almindelige regler.« Det er en betingelse for, at § 11, stk. 1, kan finde anvendelse, at de  

 pågældende oplysninger ikke fremgår af de dokumenter, som er undergivet  

 aktindsigt efter lovens almindelige regler, jf. herved den kommenterede  

 offentlighedslov ved John Vogter, 1992, side 177.
 Indenrigsministeriet er af den opfattelse, at de oplysninger om  

 tilbagekøbs- og tilbagefaldsrettigheder, der fremgår af afsnit 1 og afsnit 3  

 i protokollen, må betragtes som faktiske oplysninger, der er af væsentlig  

 betydning for sagen om Københavns Kommunes rettigheder over fast ejendom.  

 Københavns Kommune har derfor pligt til at uddrage disse oplysninger, for så  

 vidt oplysningerne ikke fremgår af andre dokumenter i sagen, der er  

 undergivet aktindsigt efter de almindelige regler.
 Københavns Kommune, Direktoratet for Stadens Faste Ejendomme, har anført,  

 at offentlighedsloven i medfør af lovens § 17, stk. 3, ikke finder anvendelse  

 på størstedelen af kommunens tilbagekøbsdeklarationer.
 § 17, stk. 3, der indeholder overgangsregler for offentlighedslovens  

 anvendelse, har følgende ordlyd:
»Stk. 3. Loven gælder ikke for dokumenter, der er udfærdiget af en  

 myndighed eller er kommet i en myndigheds besiddelse før den 1. januar 1971.  

 Oplysninger om faktiske omstændigheder, der indeholdes i sådanne dokumenter,  

 er dog omfattet af retten til aktindsigt efter reglerne i denne lov, hvis  

 dokumenterne er indgået i en sag, der er eller har været under behandling af  

 en forvaltningsmyndighed efter det nævnte tidspunkt, og oplysningerne er  

 eller har været af betydning for sagen. ...« Indenrigsministeriet må lægge til grund, at sekelprotokollen er et  

 dokument, hvori der løbende efter 1. januar 1971 er sket tilføjelser og  

 rettelser.
 Da dokumentet således ikke kan betragtes som udfærdiget før den nævnte  

 dato, er det Indenrigsministeriets opfattelse, at offentlighedslovens regler  

 finder anvendelse.
 Som det fremgår, er Indenrigsministeriet af den opfattelse, at De efter  

 offentlighedsloven har ret til aktindsigt vedrørende de oplysninger om  

 tilbagekøbs- og tilbagefaldsrettigheder, der er registreret i protokollen, og  

 som ikke fremgår af andre dokumenter, der efter lovens almindelige regler er  

 undergivet aktindsigt i sagen om Københavns Kommunes rettigheder over fast  

 ejendom.
Med hensyn til kortmappen med tilhørende notat finder ministeriet, at De  

 ligeledes har ret til aktindsigt i disse dokumenter.
Ministeriet skal herved  

 henvise til ministeriets udtalelse af dags dato i sagen j.nr.  

 1992/122/10-128. En kopi af udtalelsen vedlægges.
 Det bemærkes, at ministeriet ikke er bekendt med, hvorvidt der i øvrigt  

 eksisterer dokumenter i den generelle sag om Københavns Kommunes rettigheder  

 over fast ejendom, som vedrører ejendomme med hjemfaldspligt.
 Indenrigsministeriet har på denne baggrund i dag anmodet Københavns  

 Kommune, Overborgmesterens sekretariat, om at meddele Dem aktindsigt i det  

 ovenfor angivne omfang.
 Vedrørende det, De har anført om Københavns Kommunes eventuelle  

 forpligtelse til at udarbejde en samlet liste over ejendomme med  

 hjemfaldspligt, skal Indenrigsministeriet bemærke, at offentlighedsloven  

 bortset fra § 6 om notatpligt ved mundtlige oplysninger alene hjemler adgang  

 til aktindsigt i dokumenter, som er indgået til eller oprettet af en  

 myndighed.
 Da der efter Indenrigsministeriets opfattelse ikke foreligger grundlag for  

 at antage, at Københavns Kommune i strid med offentlighedslovens regler har  

 undladt at udarbejde en sådan liste, foretager ministeriet ikke videre.
 Den sene besvarelse beklages.
 Københavns Kommune, Direktoratet for Stadens Faste Ejendomm, har modtaget  

 kopi af dette brev.
Med venlig hilsen Birte Weiss / Henrik Grunnet 2. Københavns Kommune, Direktoratet for Stadens Faste Ejendomme 3. Justitsministeriet, Att.
Annette Dellgren 2. Not.
 Hvilket herved meddeles.
 Indenrigsministeriet skal i den anledning anmode Københavns Kommune,  

 Direktoratet for Stadens Faste Ejendomme, om at meddele Jørgen Munksgaard  

 Rasmussen aktindsigt i de oplysninger om tilbagekøbs- og  

 tilbagefaldsrettigheder, som fremgår af sekelprotokollen, og som ikke fremgår  

 af andre dokumenter, daer er undergivet aktindsigt i sagen om Københavns  

 Kommunes rettigheder over fast ejendom.
 Ministeriet skal endvidere anmode direktoratet om at meddele Jørgen  

 Munksgaard Rasmussen aktindsigt i kortmaterialet med tilhørende notat.
Der henvises til j.nr.
E.J. 470-1.
 3. St.not.
Journalist Lone Andersen Sølystgade 20, 2., 8000 Århus C I brev af 22. juli 1992 med bilag har De klaget til indenrigsministeren  

 over Københavns Kommunes afslag på aktindsigt i dokumenter vedrørende grunde  

 med hjemfaldspligt til Københavns Kommune.
Det fremgår af sagen, at De den 29. april 1992 anmodede Københavns  

 Kommune, Direktoratet for Stadens Faste Ejendomme, om aktindsigt i  

 dokumenter, der kunne oplyse om antallet af grunde, hvor kommunen har  

 hjemfaldsret.
De henviste i den forbindelse til, at De var bekendt med, at  

 Københavns Kommune har et internt register over oplysningerne.
Direktoratet meddelte Dem den 7. maj 1992 afslag på Deres anmodning om  

 aktindsigt.
Direktoratet anførte bl.a., at De ikke havde angivet, hvilken sag  

 eller hvilke dokumenter De ønskede aktindsigt i, og at der alene kunne  

 meddeles aktindsigt i registre vedrørende en bestemt sags dokumenter.
Ved brev af 19. maj 1992 meddelte De direktoratet, at det var lykkedes Dem  

 at få titlen på registeret, som De herefter anmodede om aktindsigt i.
De  

 angav titlen til at være: »Arealer for hvilke Københavns Kommune har  

 tilbagekøbsret«, udarbejdet af direktoratet for Københavns Kommunes  

 generalplanlægning i september 1976.
 I brev af 17. juli 1993 meddelte Københavns Kommune, Overborgmesterens  

 sekretariat, herefter, »at der er tale om en samling af oplysninger  

 (registre), som ikke er omfattet af aktindsigt«.
 I anledning af Deres henvendelse har Indenrigsministeret den 10. august  

 1992 anmodet Københavns Kommune om en udtalelse.
 Københavns Kommune, Overborgmesterens sekretariat, har i brev af 15.  

 september 1992 udtalt følgende:
 »Som det fremgår af nærværende sekretariats skrivelse af 17. juli  

 1992 til klageren, har man afvist at give adgang til aktindsigt i ovennævnte  

 materiale, under henvisning til, at der er tale om en samling af oplysninger  

 (registre), som ikke er omfattet af aktindsigt.
Materialet består først og fremmest af en kortmappe, hvori er indtegnet de  

 arealer, hvortil der er knyttet en tilbagekøbsklausul.
Endvidere består det  

 af et notat, der opgør størrelsen af arealerne.
 Efter sekretariatets vurdering kan materialet betegnes som et register,  

 nemlig en fortegnelse eller liste over de arealer i Københavns Kommune,  

 hvortil der på udfærdigelsestidspunktet var knyttet en tilbagekøbsklausul.
 I henhold til offentlighedslovens § 5, stk. 1, pkt. 2, omfatter retten til  

 aktindsigt indførelser i journaler, registre og andre fortegnelser vedrørende  

den pågældende sags dokumenter.
Efter sekretariatets opfattelse giver denne bestemmelse kun adgang til  

 indsigt i registre eller lignende vedrørende en bestemt sags  

 dokumenter.
Bestemmelsen antages ikke at åbne adgang til generelt at  

 blive gjort bekendt med offentlige registre (eller journaler).
 Som anført må materialet betragtes som et register - ikke et register  

 vedrørende en bestemt sags akter; men et register vedrørende samtlige  

 de ejendomme i Københavns Kommune, hvortil der på udfærdigelsestidspunktet  

 var knyttet en tilbagekøbsklausul og som følge heraf, er materialet efter  

 Sekretariatets opfattelse ikke omfattet af aktindsigt, jf. det ovenfor  

 anførte.
I øvrigt bemærkes, at materialet er udarbejdet alene til internt kommunalt  

 brug (internt arbejdsmateriale) og har ifølge det oplyste kun verseret  

 imellem forskellige magistratsafdelinger i kommunen.
I henhold til  

 offentlighedslovens § 7 omfatter retten til aktindsigt ikke en myndigheds  

 interne arbejdsmateriale og som internt arbejdsmateriale anses i henhold til  

 bestemmelsens pkt. 3 også brevveksling mellem en kommunalbestyrelses  

 afdelinger.
Brevveksling mellem en eller flere magistratsafdelinger antages  

 således også omfattet af undtagelsesbestemmelsen i lovens § 7.
Materialet er ikke ajourført.« Vedlagt skrivelsen var uddrag af det originale kortmateriale.
 Det kan oplyses, at Indenrigsministeriet i forbindelse med behandlingen af  

 en anden sag (j.nr. 1992/122/101-10) er blevet bekendt med, at Københavns  

 Kommune fører en samlet oversigt over kommunens rettigheder over fast  

 ejendom, kaldet en sekelprotokol.
 Indenrigsministeriet skal i anledning af Deres klage udtale følgende:
 Indenrigsministeriet fører tilsyn med, at Københavns Kommune overholder  

 lovgivningen, jf. § 48 i lov om Københavns Kommunes styrelse  

 (lovbekendtgørelse nr. 527 af 22. juni 1993). Tilsynet omfatter kun spørgsmål  

 om, hvorvidt kommunen har tilsidesat lovgivningen, herunder offentligretlige  

 retsgrundsætninger.
 Ifølge § 4, stk. 1, 1. pkt., i lov om offentlighed i forvaltningen (lov  

 nr. 572 af 19. december 1985 med senere ændringer) kan enhver »med de  

 undtagelser, der er nævnt i §§ 7-14 forlange at blive gjort bekendt med  

 dokumenter, der er indgået til eller oprettet af en forvaltningsmyndighed som  

 led i administrativ sagsbehandling i forbindelse med dens virksomhed«.
 Det fremgår videre af lovens § 4, stk. 3, at en begæring om aktindsigt  

 »skal angive de dokumenter eller den sag, som den pågældende ønsker at  

 blive gjort bekendt med«.
 Grundbetingelsen er således, at den, der ønsker aktindsigt, må have  

 kendskab til sagens eller dokumentets eksistens før henvendelsen til  

 vedkommende myndighed.
 Dette krav medfører bl.a., at der ikke kan forlanges adgang til at  

 gennemgå en forvaltningsmyndigheds registre, journalmateriale,  

 regnskabsmateriale eller andet tilsvarende materiale af generel karakter med  

 henblik på herigennem at finde frem til sager af en bestemt art eller alle  

 sager, der er journaliseret i en bestemt periode, jf. herved den kommenterede  

 offentlighedslov af John Vogter, 1992, side 93.
 Ved afgørelsen af spørgsmålet om, hvorvidt der er tale om et register  

 eller en sag, er det ikke afgørende, hvorledes kommunen har valgt at  

 journalisere det pågældende materiale.
 Efter en gennemgang af det i sagen foreliggende materiale er det  

 Indenrigsministeriets opfattelse, at kortmaterialet med det tilhørende notat  

 må betegnes som dokumenter i en generel sag om Københavns Kommunes  

 rettigheder over fast ejendom.
 § 7, stk. 1, nr. 1, i offentlighedsloven har følgende ordlyd:
 »§ 7. Retten til aktindsigt omfatter ikke en myndigheds interne  

 arbejdsdokumenter.
Som interne arbejdsdokumenter anses 1) dokumenter, der udarbejdes af en myndighed til eget brug,» Da kortmaterialet og notatet er udarbejdet af Københavns Kommune som led i  

 intern administrativ sagsbehandling, finder ministeriet, at disse dokumenter  

 som udgangspunkt må anses for undtaget fra aktindsigt efter § 7, stk. 1, nr.  

 1.
 § 8, stk. 1, nr. 3, i offentlighedsloven har følgende ordlyd:
 »§ 8. Retten til aktindsigt omfatter uanset bestemmelsen i § 7  

 interne arbejdsdokumenter, som foreligger i endelig form, når ...
3) dokumenterne er selvstændige dokumenter, der er udarbejdet af en  

 myndighed for at tilvejebringe bevismæssig eller anden tilsvarende klarhed  

 med hensyn til en sags faktiske omstændigheder.« Indenrigsministeriet er af den opfattelse, at kortmaterialet med  

 tilhørende notat må betragtes som selvstændige dokumenter udarbejdet af  

 Københavns Kommune for at tilvejebringe klarhed over, hvilke faste ejendomme  

 kommunen har rettigheder over, og dermed er omfattet af bestemmelsen i § 8,  

 stk. 1, nr. 3.
 Som det fremgår af ovenstående, finder Indenrigsministeriet, at De efter  

 offentlighedsloven har ret til aktindsigt i kortmaterialet med tilhørende  

 notat.
Med hensyn til den ovenfor omtalte sekelprotokol er Indenrigsministeriet  

 af den opfattelse, at De ligeledes har ret til aktindsigt i oplysningerne om  

 Københavns Kommunes tilbagekøbs- og tilbagefaldsrettigheder, for så vidt som  

 oplysningerne ikke fremgår af andre dokumenter, som er undergivet aktindsigt  

 efter de almindelige regler i offentlighedsloven.
Ministeriet skal herved  

 henvise til ministeriets udtalelse af dags dato i sagen j.nr.  

 1992/122/101-10. Udtalelsen vedlægges i kopi.
 Det bemærkes, at Deres angivelse i brevet af 29. april 1992 af, hvilken  

 sag og hvilke dokumenter De ønskede aktindsigt i, efter Indenrigsministeriets  

 opfattelse er tilstrækkeligt specificeret.
 Det bemærkes, herved, at grundbetingelsen for at få aktindsigt om kendskab  

 til sagens eksistens, normalt ikke har stor betydning i generelle sager som  

 den foreliggende, jf. herved det anførte i en artikel af Lars Busck i  

 Juristen nr. 7, 1993, side 302.
 Det bemærkes endvidere, at ministeriet ikke er bekendt med, hvorvidt der i  

 øvrigt eksisterer dokumenter i den generelle sag om Københavns Kommunes  

 rettigheder over fast ejendom, som vedrører ejendomme med hjemfaldspligt.
 Indenrigsministeriet har på denne baggrund i dag anmodet Københavns  

 Kommune, Overborgmesterens sekretariat, om at meddele Dem aktindsigt i det  

 ovenfor angivne omfang.
 Den sene besvarelse beklages.
 Københavns Kommune, Overborgmesterens sekretariat, har modtaget kopi af  

 dette brev.
Med venlig hilsen Birte Weiss / Henrik Grunnet 2. Københavns Kommune, Overborgmesterens sekretariat 3. Justitsministeriet, Annette Dellgren 2. Not.
 Hvilket herved meddeles.
 Indenrigsministeriet skal i den anledning anmode Københanvs Kommune,  

 Overborgmesterens sekretariat, om at meddele Lone Andersen aktindsigt i  

 kortmaterialet med tilhørende notat.
 Ministeriet skal endvidere anmode kommunen om at meddele Lone Andersen  

 aktindsigt i de oplysninger om tilbagekøbs- og tilbagefaldsrettigheder, som  

 fremgår af sekelprotokollen, og som ikke fremgår af andre dokumenter, der er  

 undergivet aktindsigt i sagen om Københavns Kommunes rettigheder over fast  

 ejendom.
 Det af kommunen udlånte kortmateriale tilbagesendes vedlagt.
Der henvises til j.nr.
E.J. 470-1.
