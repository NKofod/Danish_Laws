Betænkning afgivet af Retsudvalget den 31. maj 2012 Betænkning over Forslag til folketingsbeslutning om skærpede beføjelser for politiet til at lukke hashklubber [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 6. december 2011 og var til 1. behandling den 3. februar 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 9 spørgsmål til justitsministeren til skriftlig besvarelse.
Ministeren har besvaret spørgsmål 1-7. Spørgsmål 8 og 9 forventes besvaret inden 2. behandling.
2. Indstillinger og politiske bemærkninger Et flertal i udvalget (S, RV, SF, EL, LA og SIU) indstiller beslutningsforslaget til forkastelse.
 Et mindretal i udvalget (V, DF og KF) indstiller beslutningsforslaget til vedtagelse uændret.
Venstres, Dansk Folkepartis og Det Konservative Folkepartis medlemmer af udvalget finder det betænkeligt, at regeringen endnu ikke har svaret tilfredsstillende på, om beslutningsforslaget er i strid med grundloven og den europæiske menneskeretskonvention, men udelukkende har antydet en mulighed for dette.
V, DF og K anser derfor regeringens nølende indstilling til forslaget som politisk og ikke juridisk motiveret.
I en tid, hvor alle ressourcer skal udnyttes optimalt, ville det være oplagt at give politiet de redskaber, som forslaget lægger op til, i kampen mod hashkriminaliteten.
Venstres og Det Konservative Folkepartis medlemmer af udvalget imødekommer beslutningsforslaget, som det ligger.
V og KF finder formålet vigtigt.
Dertil kommer, at hashklubberne ofte også er distributionssted for andre ulovlige varer bl.a. hælervarer.
V og KF mener, at det er vigtigt, at politiet får de nødvendige midler til at lukke hashklubber.
Det kan ikke være rimeligt, at samfundet skal bruge ressourcer på, at politiet gang på gang kan lukke hashklubber, der tidligere er blevet lukket på en anden matrikel.
V og KF mener desuden, at det tærer på retsfølelsen, at ejerne af hashklubber på den måde kan løbe om hjørner med politiet.
På den baggrund finder V og KF, at det er fornuftigt at give politiet skærpede beføjelser til at lukke hashklubber.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
