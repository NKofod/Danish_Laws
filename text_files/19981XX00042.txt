Skriftlig fremsættelse (8. oktober  

 1998) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ophævelse af lov om afgift ved  

 overdragelse af aktier m.v. (aktieafgiftsloven).
(Lovforslag nr.
L 33).
Efter forslaget afskaffes aktieafgiften.
Afgiften  

 udgør 0,5 pct. af den samlede kursværdi af de overdragne  

 værdipapirer og tjener udelukkende et fiskalt formål.
Forslaget er sidste led i en række af initiativer,  

 der skal gøre det mere attraktivt at handle på Københavns  

 Fondsbørs og samtidig lette vilkårene for virksomhederne.
Denne  

 proces startede i forbindelse med skatteomlægningen i 1993, hvor  

 aktieafgiften blev halveret pr. 1. januar 1995, og hvor  

 kapitaltilførselsafgiften blev ophævet.
Næste skridt var  

 moderniseringen af aktieafgiftsloven i 1997, hvor overdragelser og ombytning  

 af aktier i forbindelse med spaltning af selskaber og andre  

 strukturtilpasninger blev fritaget for afgift.
Aktieafgiften er en afgift på finansielle  

 transaktioner og virker derfor generelt hæmmende på  

 omsætningen af værdipapirer.
En afskaffelse af afgiften vil  

 forøge likviditeten i markedet til gavn for en effektiv kursdannelse  

 på værdipapirer samtidig med, at danske virksomheders  

 omkostninger ved finansiering via det danske aktiemarked formindskes.
En  

 væsentlig del af den reelle byrde af afgiften bæres imidlertid af  

 de realrenteafgiftspligtige.
En afskaffelse af afgiften vil derfor ikke  

 mindst være til fordel for pensionsopsparerne.
Københavns Fondsbørs er udsat for en stadigt  

 stigende international konkurrence.
Københavns Fondsbørs har  

 påbegyndt et samarbejde med børsen i Stockholm om en nordisk  

 børs på aktieområdet.
Den nordiske børs vil kunne  

 blive det naturlige finansielle centrum for bl.a.  

 Østersø-landene og Baltikum.
Det er derfor vigtigt at fremme  

 likviditeten i det danske aktiemarked, hvilket forslaget vil bidrage til  

 sammen med de allerede gennemførte initiativer.
Endelig bliver det stadigt lettere både teknologisk  

 og infrastrukturelt at omsætte aktier i udlandet.
Da udlandet, herunder  

 de andre nordiske lande, i stor udstrækning har afskaffet lignende  

 afgifter, vil dette incitament være større end tidligere.  

 Ophævelsen af afgiften vil derfor også modvirke, at  

 formueforvaltningen i stigende grad bliver placeret i udlandet.
 Lovforslaget skønnes at medføre et  

 årligt provenutab i størrelsesordenen 700 mill. kr. fra og med  

 1999.
 Idet jeg i øvrigt henviser til lovforslagets  

 bemærkninger, skal jeg anbefale det til Tingets velvillige  

 behandling.
