Bekendtgørelse om cykelparkering under »Pulje til supercykelstier og cykelparkering« I medfør af tekstanmærkning nr. 122 ad § 28.53.05 i aktstykke nr. 148 af 4. september 2014 fastsættes efter bemyndigelse:
Anvendelsesområde § 1. Reglerne i denne bekendtgørelse fastlægger på baggrund af Administrationsgrundlag for pulje til supercykelstier og cykelparkering, jf. bilag 1 og 2, proceduren for den politiske beslutningsproces om udmøntning af pulje til cykelparkering i årene 2014-15, som følger af Aftale mellem regeringen (Socialdemokraterne og Det Radikale Venstre), Dansk Folkeparti, Socialistisk Folkeparti og Enhedslisten om Metro, letbane, nærbane og cykler af 12. juni 2014.
 Stk. 2. Proceduren skal understøtte beslutningsgrundlaget for den politiske beslutning om tilskud til projekter, der kan forbedre cykelparkeringsforholdene.
Statsligt tilskud § 2. Det statslige tilskud til et cykelparkeringsprojekt udgør maksimalt 40 % af det samlede beløb.
Ansøger bidrager selv med mindst 60 % af det samlede beløb.
 Stk. 2. Det statslige tilskud kan ydes i årene 2014-15, så længe der er midler til rådighed indenfor den afsatte ramme.
 Stk. 3. Trafikstyrelsen kan indstille, at der til konkrete projekter stilles vilkår for tilskud eller tilsagn om tilskud.
 Stk. 4. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 § 3. Tilskudsmodtagers egenfinansiering, jf. § 2, stk. 1, kan ikke dækkes af andre statslige puljer inden for Transportministeriets område.
Ansøgning om tilskud § 4. Ansøgning om tilskud kan indgives til Trafikstyrelsen af trafikselskaber og kommuner.
Stk. 2. Trafikselskaber og kommuner kan indgå i et samarbejde mellem flere ansøgningsberettigede og med andre parter om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indgives ved at anvende det til enhver tid gældende ansøgningsskema med projektbeskrivelse og projektbudget, der ligger på Trafikstyrelsens hjemmeside.
 Stk. 2. En ansøgning om tilskud skal være modtaget i Trafikstyrelsen senest den 8. oktober 2014. I 2015 skal en ansøgning om tilskud være modtaget i Trafikstyrelsen senest den 11. marts.
 Stk. 3. Trafikstyrelsen kan til enhver tid anmode om yderligere dokumentation i forbindelse med behandlingen af ansøgninger.
Procedure for politisk beslutningsproces § 6. Trafikstyrelsen udarbejder på baggrund af Administrationsgrundlag for pulje til supercykelstier og cykelparkering, jf. bilag 1 og 2, indstilling om tildeling af tilskud til projekter, der kan forbedre cykelparkeringsforhold.
§ 7. Transportministeren forestår på baggrund af indstilling efter § 6, forhandlinger med ordførere fra forligskredsen, jf. § 1, om tildeling af tilskud til de enkelte cykelparkeringsprojekter.
Parterne i forligskredsen kan stille vilkår for tilskud eller tilsagn om tilskud.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. § 9-11.
 Administration, opfølgning m.v.
 § 9. Trafikstyrelsen giver meddelelse til ansøgerne, jf. § 4, om beslutninger om tildeling af tilskud til de enkelte cykelparkeringsprojekter, jf. § 7, og forestår den praktiske udbetaling af puljemidler.
Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Tilskudsmodtager skal en gang om året afrapportere om projektets status til Trafikstyrelsen. Årlige afrapporteringer skal foreligge i løbet af januar og skal omfatte det foregående år.
Der skal endvidere foretages afrapportering af det endelige projekt.
 Stk. 4. Trafikstyrelsen fører tilsyn med, at reglerne i denne bekendtgørelse overholdes, og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 5. I det omfang ansøgeren anvender samarbejdsparter, er ansøgeren forpligtet til i nødvendigt omfang at fremskaffe oplysninger fra den pågældende samarbejdspart.
Stk. 6. Tilskudsmodtager skal straks underrette Trafikstyrelsen hvis 1) der foreligger forhold, som efter stk. 7 kan medføre krav om helt eller delvist bortfald af tilskud eller tilsagn om tilskud, 2) der foreligger forhold, som efter § 10 kan medføre krav om hel eller delvis tilbagebetaling af tilskud, eller 3) tilskudsmodtager skifter revisor i løbet af projektperioden.
Stk. 7. Trafikstyrelsen påser, at tilskuddet bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 5, 3) projektet ikke gennemføres i overensstemmelse med den godkendte ansøgning, 4) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes, eller 5) midlerne uden forudgående godkendelse har været anvendt til andre formål end beskrevet i projektbeskrivelsen.
§ 10. Trafikstyrelsen kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 9, stk. 6, eller 2) tilskudsmodtager efterfølgende får ydet tilskud fra anden side til dækning af udgifter, som er finansieret med tilskud fra puljen til supercykelstier og cykelparkering.
§ 11. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 12. Den til enhver tid gældende instruks for regnskab og den til enhver tid gældende revisionsinstruks skal overholdes.
Stk. 2. På Trafikstyrelsens hjemmeside vil den gældende udgave for instruks for regnskab og den gældende revisionsinstruks kunne ses.
Det omhandlede gældende materiale vil ligeledes kunne rekvireres ved henvendelse til Trafikstyrelsen.
Ikrafttræden § 13. Bekendtgørelsen træder i kraft den 8. oktober 2014.
Trafikstyrelsen, den 3. oktober 2014 Carsten Falk Hansen / Jan Albrecht Bilag 1 Administrationsgrundlag for pulje til supercykelstier og cykelparkering Grundlag for puljen Som led i Aftale af den 12. juni 2014 mellem regeringen (Socialdemokraterne og Det Radikale Venstre), Dansk Folkeparti, Socialistisk Folkeparti og Enhedslisten om Metro, letbane, nærbane og cykler, er der afsat en pulje på i alt 180 mio. kr. i årene 2014-2015 til supercykelstier og cykelparkering.
 Puljetekst:
 Puljens formål er forbedring af vilkårene for cykling i hverdagen, i form af supercykelstier og cykelparkering.
 Aftaletekst:
Parterne er enige om at forbedre vilkårene for cykling i hverdagen og afsætter derfor en pulje på 180 mio. kr. til supercykelstier og cykelparkering.
Den statslige medfinansiering udgør 40 pct. af det samlede projektbudget, som fremgår af ansøgningen.
Supercykelstiprojekter på det statslige vejnet skal dog finansieres fuldt ud af den statslige pulje.
Der kan gives støtte til cykelprojekter i hele landet, men cykelparkeringsprojekter er mest relevant i større byer.
Parterne er derudover enige om at reservere 15 mio. kr. fra puljen til at kunne imødekomme en ansøgning fra Aalborg Kommune om projektet Kulturbro Aalborg ved en kommende udmøntning af puljen.
Det er en forudsætning at Aalborg Kommune vælger at gå videre med et projekt, som kan leve op til sikkerhedskrav m.v.
Det statslige tilskud forudsætter, at Aalborg Kommune finder finansiering til den resterende del af projektet.
Der udarbejdes administrationsgrundlag for puljen, som forelægges for forligskredsen.
Midlerne udmøntes af forligskredsen pba. indstilling fra Vejdirektoratet og Trafikstyrelsen.
 Puljeadministrationen:
 Vejdirektoratet administrerer og vurderer den del af puljen, der vedrører supercykelstier, og Trafikstyrelsen administrerer og vurderer den del af puljen, der vedrører cykelparkering.
 På baggrund af vurderingerne, som foretages ud fra en fælles skala, hvor projekterne tildeles en karakter mellem 0 og 4, udarbejder Trafikstyrelsen og Vejdirektoratet i fællesskab én indstilling til beslutning hos Transportministeren efter drøftelse i forligskredsen.
 Karakter 4 gives hvis projektet i meget høj grad vurderes til at have positive effekter for cykeltrafikken i forhold til omkostningerne.
 Karakter 3 gives hvis projektet i høj grad vurderes til at have positive effekter for cykeltrafikken i forhold til omkostningerne.
 Karakter 2 gives hvis projektet i nogen grad vurderes til at have positive effekter for cykeltrafikken i forhold til omkostningerne.
 Karakter 1 gives hvis projektet kun i meget begrænset grad vurderes til at have positive effekter for cykeltrafikken i forhold til omkostningerne.
 Karakter 0 gives hvis projektet ikke eller i meget ringe grad vurderes til at have positive effekter for cykeltrafikken i forhold til omkostningerne (eller ansøgningen er mangelfuld).
Økonomiske rammer Der afsættes en ramme på 40 mio. kr. i 2014 og 140 mio.kr. i 2015 til tilskud til supercykelstier og cykelparkering, etablering af supercykelstier på statsvej og evt. tilskud på 15 mio. kr. til kulturbro i Aalborg.
Midlerne i puljen, som udmøntes i 2015 pristalsreguleres til 2015 priser.
Af rammen anvendes i 2014 0,4 mio. kr. og i 2015 1,4 mio. kr. til Vejdirektoratets og Trafikstyrelsens administration (1 pct.).
 Den statslige medfinansiering (tilskuddet) kan højst udgøre 40 pct. af projektomkostningerne, mens egenfinansieringen i kommuner og eventuelt andre relevante aktører skal udgøre mindst 60 pct.
Ansøgningsfrist Ansøgningsfristerne er onsdag d. 8. oktober 2014 kl. 12.00 og onsdag d. 11. marts 2015 kl. 12.00.
Tidsplan 2014:
Primo August: administrationsgrundlag godkendes August: udarbejdelse og høring af bekendtgørelse Primo September: Bekendtgørelse offentliggøres August: Udarbejdelse af ansøgningsmateriale Ultimo august: Ansøgningsmateriale offentliggøres 8. oktober. : Ansøgningsfrist for 2014-puljen 14. november: Indstilling fra VD og TS vedr. 2014-puljen December: Politisk aftale om fordeling af 2014-pulje og udsendelse af tilsagn og afslag for 2014-pulje 2015:
Medio januar: Ansøgningsmateriale offentliggøres 11. marts. : Ansøgningsfrist for 2015-puljen 21. april: Indstilling fra VD og TS vedr. 2015-puljen Maj: Politisk aftale om fordeling af 2015-pulje og efterfølgende udsendelse af tilsagn og afslag Bilag 2 Administrationsgrundlag for cykelparkering i Pulje til supercykelstier og cykelparkering, Trafikstyrelsen Baggrund Som led i Aftalen af 12. juni 2014 mellem regeringen (Socialdemokraterne og Det Radikale Venstre), Dansk Folkeparti, Socialistisk Folkeparti og Enhedslisten om Metro, letbane, nærbane og cykler, er der afsat en pulje på 180 mio. kr. til supercykelstier og cykelparkering.
Der kan søges tilskud til cykelparkering, for at forbedre vilkårene for cykling i hverdagen.
Hermed bliver det mere attraktivt at cykle.
Cykelparkering i forbindelse med trafikknudepunkter vil styrke både cykling og den kollektive trafik.
Udmøntning af puljen Kommuner og trafikselskaber kan søge om tilskud til cykelparkering.
Ansøgerkredsen må gerne bestå af flere ansøgerberettigede.
 Puljen giver støtte til projekter med følgende formål:
 Etablering af nye cykelparkeringspladser og udvidelse af eksisterende cykelparkering For at sikre, at det bliver attraktivt at cykle lægges de vægt på, at der etableres et tilstrækkeligt antal cykelparkeringspladser.
Eksempelvis i forbindelse med stationer og busterminaler.
Det vil være fremmende, men ikke en forudsætning for en ansøgning, at det kan bidrage til at styrke den kollektive trafik Det vil være muligt at udforme ansøgninger, således at projektet er en del af et samlet projekt eller strategi, der samtidigt søger midler fra andre af de statslige puljer og samme pulje, med supercykelstier.
 Følgende principper vil i øvrigt indgå i udvælgelsen (prioriteringen) af hvilke projekter, der vil opnå tilskud:
 At projektet forøger kapaciteten og generelt forbedrer cykelparkeringsforholdene  At flest muligt får gavn af projektet  At projektet gennemføres i større byer  At projektet styrker integrationen mellem den kollektive trafik og cykling  At projektet koordineres med relevante aktører  At de relevante myndigheders engagement og bidrag til processen indgår som et vigtigt element i ansøgningen Der vil være krav om afrapportering af alle projekter, som der ydes støtte til.
Ud over ansøgninger fra kommuner og trafikselskaber har Trafikstyrelsen også mulighed for at udvikle og indstille egne projekter.
Procedure for ansøgning Det må forventes, at ansøgningerne er gennemarbejdede og konkrete.
Ansøgning om tilskud til cykelparkering sendes til puljer@trafikstyrelsen.dk Ansøgningen skal bl.a. indeholde oplysninger om:
 Projektets hovedformål  Beskrivelse af det konkrete projekt  Forventede resultater og effekter af projektet  Projektets budget  Projektets løbetid, herunder startdato og slutdato Trafikstyrelsen behandler, vurderer og prioriterer de modtagne projektansøgninger om cykelparkering.
 Trafikstyrelsen og Vejdirektoratet udarbejder en fælles indstilling til Transportministeren, som forelægger indstillingen for forligspartierne med henblik på en politisk aftale om fordelingen.
 Transportministeren udmelder tilsagn og afslag.
Projektsamarbejde I tilfælde af at flere parter ønsker at samarbejde om et projekt, kan tilskud enten søges i fællesskab eller opdelt i separate delprojekter.
Søger parterne tilskud i fællesskab, skal kun én part optræde som ansøger.
Det er denne ansøger alene, der er ansvarlig for det samlede projekts gennemførelse og udgør den juridiske enhed, som skal opfylde alle krav i forbindelse med tildeling af tilskud.
Søger parterne tilskud som separate delprojekter optræder hver part som selvstændig ansøger.
 Ved projektsamarbejde skal ansøger - som en betingelse for et tilsagns ikrafttræden - indgå en aftale om, hvordan anlæg og drift skal koordineres og herunder indsende en tiltrådt forpligtende aftale om gennemførelse af det samlede projekt til Trafikstyrelsen.
Tilskuddets størrelse og projektets finansiering Tilskuddets størrelse er anført i tilsagnsskrivelsen og kan maksimalt udgøre dette beløb uanset eventuelle projektændringer.
 Hvis projektet opnår besparelser i forhold til det oprindelige budget, reduceres tilskuddet, således at tilskudsandelen ikke overskrider den bevilligede tilskudsprocent.
Ændringer i projektet Ændringer af et projekt kan godkendes af Trafikstyrelsen på betingelse af, at ændringen vurderes at være i overensstemmelse med projektets formål.
Ansøgningen om ændring skal godkendes af Trafikstyrelsen, inden ændringen iværksættes.
 Såfremt der sker forsinkelser i projektet i forhold til slutdato, skal der ansøges om godkendelse af revideret tidsplan med begrundelse for forsinkelsen.
Tilskudsberettigede omkostninger Det godkendte budget udgør grundlaget for tilskuddet.
Andre omkostninger end de godkendte kan ikke medtages i tilskudsgrundlaget, medmindre de på forhånd er skriftligt godkendt af Trafikstyrelsen.
 Omkostninger til renter af gæld er ikke tilskudsberettigede.
Moms Puljemidler kan kun bruges til dækning af omkostninger til moms, når moms er medtaget i budgettet der er bilagt i ansøgningen, og hvis tilskudsmodtager ikke kan få refunderet momsen jf. eksisterende refusionsordninger mv.
Hvis anførte omkostninger er uden moms forudsættes det, at omkostningerne ikke er momsbelagt, at tilskudsmodtager kan afløfte/få refunderet moms eller at ansøger har valgt selv at finansiere omkostninger til moms.
Det er således ikke muligt at få forhøjet det tildelte tilskud til dækning af momsomkostninger, som ikke har været medtaget i ansøgningen, der ligger til grund for tildelingen af puljemidler.
 Ved aflæggelse af påtegnet projektregnskab garanteres samtidigt, at puljemidler anvendt til moms, ikke kan refunderes jf. eksisterende refusionsordninger.
 Tilskudsmodtager har ansvaret for afregningen af moms.
Personaleomkostninger Personaleomkostninger til egne medarbejdere er tilskudsberettigede.
Lønudgifter skal kunne dokumenteres for den enkelte medarbejder med den faktiske timepris, ligesom der skal foreligge et timeregnskab for hver enkelt medarbejder, hvoraf det fremgår hvor mange timer vedkommende har været beskæftiget med projektet, der aflægges regnskab for.
Timesatserne til aflønning skal være i overensstemmelse med kravet om generelt at udvise sparsommelighed og effektiv finansforvaltning ved administrationen af projekter.
Det betyder samtidig, at lønnen til den pågældende medarbejder ikke må overstige, hvad der anses for en almindelig, rimelig og realistisk løn for en ansat, der udfører den samme funktion udenfor projektet.
 Som alternativ til de faktiske timepriser og overhead kan der anvendes faste rammesatser, som er beskrevet i Trafikstyrelsens instruks for regnskab.
Der ydes ikke tilskud til dækning af løn under sygdom eller sygedagpenge, ligesom medarbejdere i et projekt ikke vil få kompenseret indtægtstab i forbindelse med orlov (barsel). Tilskudsmodtager skal selv sørge for at tegne de nødvendige og lovpligtige forsikringer, herunder arbejdsskadeforsikringer.
Overhead Overhead (indirekte omkostninger) til dækning af faste omkostninger som eksempelvis husleje, el, varme, telefon og kontorhold er tilskudsberettigede omkostninger.
Der tillades indregning af overhead i lønudgifterne, hvis det angivne overhead kan dokumenteres eller der anvendes den faste rammesats.
Vejledning for beregning af personaleomkostninger og overhead henvises til Trafikstyrelsens instruks for regnskab.
Rejseomkostninger For rejseomkostninger dækkes kun indenlandske rejser.
Transportomkostningerne skal holdes på et rimeligt niveau i omfang og omkostninger.
Ved benyttelse af eget motorkøretøj ydes kilometergodtgørelse efter reglerne om tjenestemænds benyttelse af eget befordringsmiddel på tjenesterejser.
Diæter og lignende i forbindelse med rejser er ikke tilskudsberettigede omkostninger.
Dokumentationskrav Alle omkostninger, der indgår i projektregnskabet, skal kunne dokumenteres over for revisionen.
Det gælder også omkostninger fra samarbejdspartnere.
 En udgift kan tidligst medtages i et projektregnskab, når leverance og betaling har fundet sted.
 Betalingen skal kunne dokumenteres af projektet, og dokumentationen skal opbevares sammen med det øvrige regnskabsmateriale, indtil 5 år efter den endelige afregning af projektet har fundet sted.
 Revisor skal i forbindelse med revision af regnskabet sikre sig, at der er den fornødne dokumentation for de afholdte udgifter.
 Dokumentationen for lønudgifterne og det originale timeregnskab skal opbevares sammen med projektets øvrige regnskabsmateriale i 5 år efter projektets endelige afregning.
 Revisor skal i forbindelse med revision af regnskabet sikre sig, at der er den fornødne dokumentation for de afholdte lønomkostninger herunder timeregnskaber og timelønninger.
Rapportering, regnskaber og udbetaling af tilskud Det er en forudsætning for tildeling af midler, at projektet indeholder en afrapportering af det endelige projekt samt en årlig afrapportering af status for længerevarende projekter.
Afrapporteringerne skal følge op på punkterne i ansøgningen.
De årlige afrapporteringer skal foreligge senest i løbet af januar.
 Før udbetaling af puljemidler kan finde sted skal følgende være opfyldt:
For tilskudsbeløb på under 0,5 mio. kr. aflægges ét afsluttende projektregnskab med ledelsespåtegning.
Der gives ikke rateopdelte udbetalinger til projekter, hvor tilsagnet er under 0,5 mio. kr.
Der kræves revisionspåtegning for tilskudsbeløbet uanset størrelse, hvis der indgår lønomkostninger og disse ikke er indregnet, som de faste angivne rammesatser, der fremgår af Trafikstyrelsens instruks for regnskab.
For tilskudsbeløb fra og med 0,5 mio. kr. og op til 10 mio. kr., og med en varighed under 18 måneder, aflægges ét afsluttende projektregnskab med revisorpåtegning.
Udbetaling af eventuelle rater kan ske, når projektet i ansøgningen er opdelt i rater og der aflægges statusrapport, der dokumenterer målopfyldelsen for den pågældende rate.
Ved rateopdelte udbetalinger skal rater minimum udgøre 0,2 mio. kr.
Sidste rate skal minimum udgøre 25 % af det samlede tilskudsbeløb.
For tilskudsbeløb fra og med 10 mio. kr. og over, eller med en varighed på over 18 måneder aflægges ét afsluttende revisorpåtegnet regnskab.
Udbetaling af eventuelle rater kan ske, når projektet i ansøgningen er opdelt i rater og der aflægges et årligt ledelsespåtegnet projektregnskab for kalenderåret, ligesom der skal aflægges statusrapport, der dokumenterer målopfyldelsen for den pågældende rate.
Ved rateopdelte udbetalinger skal rater minimum udgøre 0,2 mio. kr.
Sidste rate skal minimum udgøre 25 % af det samlede tilskudsbeløb.
 Der skal aflægges et projektregnskab som er i overensstemmelse og sammenligneligt med budgettet, jf. skabelon for projektets budget som blev anvendt ved ansøgningen.
Tilskudsmodtager skal fremsende et samlet, endeligt påtegnet projektregnskab for projektet til Trafikstyrelsen.
Tilskudsmodtager gives minimum 3 måneders frist til regnskabsaflæggelse regnet fra den i tilsagnsskrivelsen, med evt. tillæg, angivne dato for projektafslutning.
Endelig afregning af projektets sidste eller eneste rate kan først ske, når Tilskudsmodtager dokumenterer, at projektet er gennemført i overensstemmelse med tilsagnsskrivelsen, der er indgået mellem Tilskudsmodtager og Trafikstyrelsen, samt at alle leverancer er modtaget og alle udgifter afholdt.
Herudover skal Trafikstyrelsen have godkendt afrapporteringen af det endelige projekt og det endeligt påtegnede projektregnskab.
 I det indsendte regnskab skal tilskuddet fra Trafikstyrelsen anføres som særskilt indtægtspost.
 Hvis regnskabet aflægges som en del af et større regnskab, kan aflæggelsen af projektregnskabet opfyldes ved i en regnskabsnote til det større regnskab at specificere udgifterne, der er afholdt af tilskuddet.
Når Trafikstyrelsen har godkendt det indsendte materiale, vil tilskuddet blive udbetalt til den bankkonto som er tilknyttet det CVR nummer, som Tilskudsmodtager har angivet i ansøgningsskemaet.
Der vil dog pågå en sagsbehandlingstid i forhold til udbetaling.
Trafikstyrelsen udbetaler tilskud ultimo i måneden i februar, maj, august og november.
Udbetaling af tilskud Det påtegnede projektregnskab skal være Trafikstyrelsen i hænde minimum 2 måneder (primo kalendermåneden) før en udbetalingsmåned for at kunne udbetales, ellers udbetales tilskuddet i den næste fastsatte udbetalingsmåned:
 Afrapportering 1. fredag i marts giver udbetaling af tilskud ultimo maj  Afrapportering 1. fredag i juni giver udbetaling af tilskud ultimo august  Afrapportering 1. fredag i september giver udbetaling af tilskud ultimo november  Afrapportering 1. fredag i december giver udbetaling af tilskud ultimo februar.
 I tilfælde af projektfællesskab, hvor flere parter har søgt om tilskud i fællesskab, er det tilskudsmodtagers ansvar at videresende de dele af tilskuddet, som vedrører projektets samarbejdspartnere.
 Projektregnskabet indsendes dateret med den krævede påtegning.
 Trafikstyrelsen kan i særlige tilfælde efter en konkret vurdering beslutte, at afrapporteringen af det endelige projekt og det endelige projektregnskab indsendes senere end 3 måneder efter projektets afslutning.
Tilbagebetaling af tilskud Tilsagn om tilskud, bortfalder hvis en eller flere af følgende betingelser er opfyldt:
 Tilsagnshaver har givet urigtige eller vildledende oplysninger  Midlerne uden forudgående godkendelse har været anvendt til andre formål end beskrevet i projektbeskrivelsen  Projektet ikke kan gennemføres som forudsat i den godkendte ansøgning  Tilsagnshaver tilsidesætter sin underretningspligt efter § 8, i bekendtgørelsen  Projektet ikke gennemføres i overensstemmelse med den godkendte ansøgning eller som de fremgår af denne bekendtgørelse  Betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks eller tilsagnsskrivelse, ikke opfyldes.
Skabeloner På hjemmesiden www.trafikstyrelsen.dk under kollektivtrafik/puljer ligger skabeloner, der anvendes til aftaler om projektsamarbejde, statusrapporter og afrapportering samt ansøgninger om ændringer af projektbeskrivelse og tidsplan.
