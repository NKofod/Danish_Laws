En elev, der blev opsagt i prøvetiden, tillagt erstatning, fordi der  

 ikke var oprettet skriftlig uddannelsesaftale. (Dissens) Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 16. januar 1986 på grundlag af vedtagelse i  

 nævnsmøde den 16. december 1985 i sag nr. 9/1985: Efg-elev A mod  

 elinstallatør B a/s afsagt sålydende KENDELSE: Klageren efg-elev A, der er født den..., har i perioden 19.  

 november 1984 til 18. februar 1985 været under uddannelse inden for  

 elektrikerfaget hos indklagede, elinstallatør B a/s, uden at der har været  

 oprettet uddannelsesaftale, jfr. bekendtgørelse nr. 380 af 31. juli 1978 med  

 senere ændringer om optagelse og om uddannelsesaftaler m.v. for elever i de  

 erhvervsfaglige grunduddannelser (efg) § 7.
Det fremgår af sagen, at arbejdsformidlingskontoret i x-by ved skrivelse  

 af 2. juli 1984 opfordrede klageren til at indgive ansøgning til indklagede  

 om praktikplads.
På en fakturablanket har indklagede den 12. november 1984  

 anført:
 »A starter læreplads hos mig mandag den 19/11«.
 Arbejdsformidlingskontoret har ikke modtaget meddelelse om etablering af  

 praktikforholdet.
 Den 15. februar 1985 sendte indklagede følgende skrivelse til klageren og  

 dennes far:
 »Prøvetiden for A er nu ved at udløbe.
 Desværre må vi konstatere, at vi på trods af grundig analyse ikke mener at  

 kunne fortsætte samarbejdet.
Et års efg-skole har tilsyneladende ikke givet noget at arbejde videre på.  

 A virker uinspireret og passiv og savner totalt gå-på-mod og virkelyst.
På  

 den baggrund mener vi, at det vil være bedst for alle parter at afbryde nu.
I  

 øvrigt er A både flink og velopdragen og vil ganske givet være bedre tjent  

 med f.eks. værksteds- eller lettere montering.
Fra firmaet her beklager vi meget, men er på den anden side nødsaget til  

 at rekruttere det bedste mandskab, vi finder egnet.« Klageren har, under henvisning til at der ikke er oprettet  

 uddannelsesaftale, påstået sig tilkendt en erstatning.
 Indklagede har påstået frifindelse under henvisning til, at den manglende  

 uddannelsesaftale har været uden betydning i den foreliggende sag, hvor  

 uddannelsesforholdet er lovligt opsagt i prøvetiden.
Klageren har under personligt fremmøde for nævnet bl.a. forklaret, at han  

 forud for ansættelsen talte med B om oprettelse af en uddannelsesaftale.
B  

 lovede at ordne det fornødne. 2-3 uger senere spurgte klageren B, om der ikke  

 skulle oprettes en aftale.
B svarede: »Det må vi finde ud af«.  

 Omkring årsskiftet tilbød klageren B at hente aftaleformular hos  

 arbejdsformidlingskontoret, men B svarede, at dette ikke var nødvendigt.
I  

 begyndelsen af februar 1985 rykkede han igen B, der på ny svarede: »Det  

 må vi se at finde ud af«.
B har under personligt fremmøde for nævnet bl.a. forklaret, at han ikke  

 tidligere havde haft efg-elever, men at han har uddannet ca. 30 lærlinge.
I  

 forbindelse med klagerens ansættelse talte han med  

 arbejdsformidlingskontoret, men ikke om oprettelse af uddannelsesaftale.  

 Nogen tid efter ansættelsen rejste klageren spørgsmålet.
I den anledning  

 talte han med virksomhedens svende, der ikke var sikre på, at klageren var  

 egnet til en elektrikeruddannelse.
Han besluttede derfor at se tiden an, for  

 at se hvordan det gik klageren.
Omkring nytår rejste klageren på ny  

 spørgsmålet.
Han sagde da til klageren, at klageren selv kunne hente en  

 formular hos arbejdsformidlingenskontoret.
Klageren kom ikke med formularen,  

 og på grund af travlhed glemte han herefter selv spørgsmålet om oprettelse af  

 uddannelsesaftalen.
 Tvistighedsnævnet skal udtale:
Efter § 7, stk. 3 i Undervisningsministeriets bekendtgørelse nr. 380 af  

 31. juli 1978 om optagelse og om uddannelsesaftaler m.v. for elever i de  

 erhvervsfaglige grunduddannelser (efg) med senere ændringer påhviler det  

 praktikvirksomheden at indsende uddannelsesaftalen til  

 arbejdsformidlingskontoret.
Det er således i første række virksomheden, der  

 er ansvarlig for, at aftalen indgås.
 Det lægges til grund, at indklagede - selv om der havde været oprettet  

 uddannelsesaftale - havde været berettiget til at ophæve uddannelsesforholdet  

 som sket.
 Fire af nævnets medlemmer udtaler herefter:
 Spørgsmålet om indklagedes eventuelle erstatningspligt, som følge af den  

 manglende oprettelse af uddannelsesaftale, findes at være en tvist mellem  

 klageren og indklagede, der efter lov om erhvervsfaglige grunduddannelser §  

 11, stk. 1, er omfattet af Tvistighedsnævnets kompetence.
Klagerens uddannelsesforhold er - som følge af den manglende  

 uddannelsesaftale - ikke umiddelbart bragt ind i det uddannelsesmæssige  

 regie, der er forudsat for efg-uddannelser.
Dette har kunnet påvirke  

 indklagedes muligheder for at vurdere klagerens evner for elektrikerfaget på  

 grund af manglende udtalelse fra skolen, og klagerens stilling ved etablering  

 af ny uddannelsesaftale med en anden praktikvirksomhed.
 Herefter finder disse medlemmer af Tvistighedsnævnet, at indklagede bør  

 betale en godtgørelse til klageren på 3.000 kr. for forstyrrelse af stilling  

 og forhold.
 Tre af nævnets medlemmer udtaler:
 Bestemmelsen i § 7, stk. 3 i Undervisningsministeriets bekendtgørelse af  

 31. juli 1978 om optagelse og uddannelsesaftale m.v. for elever i de  

 erhvervsfaglige grunduddannelser fastlægger efter sin ordlyd arbejdsgiverens  

 forpligtelser med hensyn til oprettelse og indsendelse af uddannelsesaftale  

 til Arbejdsformidlingen.
 Der ses således ikke efter disse regler eller efter reglerne om  

 tvistigheder mellem efg-elever og praktikvirksomheder at kunne pålægges  

 praktikvirksomheden en erstatning til efg-eleven for manglende oprettelse af  

 uddannelsesaftale.
 Det kan tilføjes, at der ej heller ses at være ført bevis for, at den  

 omstændighed, at der i strid med reglerne ikke er blevet oprettet en formel  

 uddannelsesaftale mellem parterne, i den konkrete sag har stillet sagsøgeren  

 dårligere, end tilfældet ville have været, såfremt aftalen havde været  

 korrekt oprettet.
 Disse medlemmer af Tvistighedsnævnet finder derfor, at indklagede bør  

 frifindes.
 Der afsiges kendelse efter stemmeflertallet.
 THI BESTEMMES:
 Inden 14 dage betaler indklagede B a/s 3.000 kr. til klageren A.
 Hver part bærer sine sagsomkostninger.
