Bekendtgørelse om forbud mod erhvervsmæssigt og rekreativt fiskeri af ål i saltvand fra 1. december 2019 til og med 29. februar 20201) I medfør af § 10, stk. 1 og 2, § 27, stk. 1, § 30, stk. 1, nr. 1, § 32, stk. 1, § 34, stk. 1, og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, fastsættes:
Erhvervsmæssigt fiskeri af ål i saltvand § 1. Erhvervsmæssigt fiskeri af ål i saltvand er ikke tilladt i perioden fra den 1. december 2019 til og med den 29. februar 2020.
 § 2. Ruser, bundgarn og bundgarnslignende redskaber må i den i § 1 nævnte periode anvendes til andet end ålefiskeri, hvis betingelserne i § 7, stk. 2-5, i bekendtgørelse nr. 1551 af 11. december 2015 om betingelserne for erhvervsmæssigt fiskeri af ål i saltvand og ferskvand er opfyldt.
 Stk. 2. Hvis ål fanges i de i stk. 1 nævnte redskaber i den i § 1 nævnte periode, skal disse straks genudsættes.
 § 3. Det er tilladt i den i § 1 nævnte periode at opbevare, lande og sælge ål fanget ved erhvervsmæssigt fiskeri af ål i saltvand inden den 1. december 2019.
Stk. 2. Fiskere, der opbevarer levende ål i hyttefade, opbevaringsruser eller lignende, skal mærke hvert af disse med navn, adresse og ålebedriftsnummer eller nummer tildelt af Fiskeristyrelsen, jf. § 16, stk. 3 i bekendtgørelse nr. 1551 af 11. december 2015 om betingelserne for erhvervsmæssigt fiskeri af ål i saltvand og ferskvand.
Mærkningen skal være vandfast, synlig og let læselig.
 Stk. 3. Fiskeren skal udarbejde lagerliste over opbevarede ål pr. 30. november 2019. Lagerlisten skal indeholde oplysninger om indholdet af levende ål i kilo i det enkelte hyttefad, den enkelte opbevaringsruse eller lignende.
Stk. 4. Fiskeren skal senest den 2. december 2019 sende lagerlisten til Fiskeristyrelsen på e-mail: aal@fiskeristyrelsen.dk.
Skabelon til brug for udarbejdelse af lagerliste findes på Fiskeristyrelsens hjemmeside www.fiskeristyrelsen.dk.
 Stk. 5. Fiskeren skal til hver en tid kunne oplyse indholdet af det enkelte hyttefad, den enkelte opbevaringsruse eller lignende til Fiskeristyrelsen og fiskeren skal ved hver ændring opdatere lagerlisten.
Rekreativt fiskeri (fritidsfiskeri og lystfiskeri) af ål i saltvand § 4. Rekreativt fiskeri af ål i saltvand er ikke tilladt i perioden fra den 1. december 2019 til og med den 29. februar 2020.
 Stk. 2. I den i stk. 1 nævnte periode er det ikke tilladt at anvende ruser (enkelte eller dobbelte), jf. § 20, stk. 1, nr. 3 i bekendtgørelse nr. 1615 af 11. december 2015 om rekreativt fiskeri i salt- og ferskvand samt redskabsfiskeri mv. i ferskvand.
 Stk. 3. Hvis ål fanges i den i stk. 1 nævnte periode, skal disse straks genudsættes.
 Stk. 4. Rekreative fiskere, der opbevarer levende ål i hyttefade, opbevaringsruser eller lignende, skal mærke hvert af disse med navn, adresse og fisketegnsnummer.
 Stk. 5. Fiskeren skal udarbejde lagerliste over opbevarede ål pr. 30. november 2019. Lagerlisten skal indeholde oplysninger om indholdet af levende ål i kilo i det enkelte hyttefad, den enkelte opbevaringsruse eller lignende.
Stk. 6. Fiskeren skal senest den 2. december 2019 sende lagerlisten til Fiskeristyrelsen på e-mail: aal@fiskeristyrelsen.dk.
Skabelon til brug for udarbejdelse af lagerliste findes på Fiskeristyrelsens hjemmeside www.fiskeristyrelsen.dk.
 Stk. 7. Fiskeren skal til hver en tid kunne oplyse indholdet af det enkelte hyttefad, den enkelte opbevaringsruse eller lignende til Fiskeristyrelsen og fiskeren skal ved hver ændring opdatere lagerlisten.
Straffebestemmelser § 5. Med bøde straffes den, der overtræder eller forsøger at overtræde § 1-4.
 Stk. 2. Der kan pålægges selskaber mv. (juridiske personer) strafansvar efter reglerne i straffelovens 5. kapitel.
 § 6. Bekendtgørelsen træder i kraft den 28. november 2019 og ophæves automatisk den 1. marts 2020.
Miljø- og Fødevareministeriet, den 21. november 2019 Mogens Jensen / Nis Christensen 1) Bekendtgørelsen gennemføres i overensstemmelse med artikel 11 i Rådets Forordning (EU) 2019/124 af 30. januar 2019 om fastsættelse for 2019 af fiskerimuligheder for visse fiskebestande og grupper af fiskebestande gældende for EU-farvande i visse andre farvande.
