 I forbindelse med vedtagelse af finanslov for finansåret 1989 har  

 Folketinget vedtaget at forhøje kontoen til uddannelse af hjemmehjælpere med  

 5 mill.kr. med henblik på at styrke hjemmehjælperuddannelsen.
 Folketingets finansudvalg har den 20. juni 1989 tiltrådt, at denne  

 bevilling anvendes dels til en udvidelse af hjemmehjælpernes  

 introduktionskursus fra 3 til 5 dage, dels til at udbyde flere grundkurser  

 for hjemmehjælpere, bl.a. med henblik på husassistenternes deltagelse i  

 uddannelsen.
 Det er forudsat, at de 5 mill. kr. anvendes over en periode af 1 1/2 år (i  

 2. halvår 1989 og i 1990).
 Uddannelsesstederne er anmodet om at iværksætte ændringerne snarest muligt  

 og senest pr. 1. oktober 1989. Samtidig er de lokale undervisningsråd  

 orienteret.
 Proceduren for optagelse af husassistenter på grundkurset vil være den  

 samme som for hjemmehjælpere.
 Opmærksomheden henledes på, at iværksættelsen af denne udvidelse af  

 uddannelsen medfører, at pkt. 8 i Socialministeriets cirkulære af 8. oktober  

 1981 om uddannelse af hjemmehjælpere m.fl. ikke gælder fuldt ud i den  

 periode, der dækkes af den givne bevilling.
Det skal fremhæves, at muligheden for, at kommunerne nu kan få uddannet  

 husassistenter, ikke indebærer ændringer i kommunernes pligt til at sørge  

 for, at nyansatte hjemmehjælpere deltager i de obligatoriske kurser inden for det første års ansættelse, jf. pkt. 9 i  

 cirkulæret om uddannelse af hjemmehjælpere m.v.
