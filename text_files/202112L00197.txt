Fremsat den 4. maj 2022 af finansministeren (Nicolai Wammen) Forslag til Lov om ændring af lov om fastsættelse af udgiftslofter for stat, kommuner og regioner for finansåret 2022, lov om fastsættelse af udgiftslofter for stat, kommuner og regioner for finansåret 2023, lov om fastsættelse af udgiftslofter for stat, kommuner og regioner for finansåret 2024 og lov om fastsættelse af udgiftslofter for stat, kommuner og regioner for finansåret 2025 (Ændring af udgiftslofter som følge af aftale om nationalt kompromis om dansk sikkerhedspolitik mv.) § 1 I lov om fastsættelse af udgiftslofter for stat, kommuner og regioner for finansåret 2022, jf. lovbekendtgørelse nr. 436 af 12. marts 2021, foretages følgende ændring:
 1. I § 1, stk. 1, ændres »511,8« til: »515,1«, »225,6« ændres til: »225,7«, og »286,2« ændres til: »289,4«.
§ 2 I lov om fastsættelse af udgiftslofter for stat, kommuner og regioner for finansåret 2023, jf. lovbekendtgørelse nr. 437 af 12. marts 2021, foretages følgende ændring:
 1. I § 1, stk. 1, ændres »513,5« til: »524,2«, »226,3« ændres til: »229,9«, og »287,3« ændres til: »294,3«.
§ 3 I lov nr. 2184 af 29. december 2020 om fastsættelse af udgiftslofter for stat, kommuner og regioner for finansåret 2024 foretages følgende ændring:
 1. I § 1, stk. 1, ændres »521,2« til: »528,6«, »231,7« ændres til: »232,1«, og »289,5« ændres til: »296,5«.
§ 4 I lov nr. 2583 af 28. december 2021 om fastsættelse af udgiftslofter for stat, kommuner og regioner for finansåret 2025 foretages følgende ændring:
 1. I § 1, stk. 1, ændres »531,8« til: »537,0«, »238,3« ændres til: »239,0«, og »293,5« ændres til: »298,0«.
§ 5 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Lovforslaget har til formål at ændre de konkrete niveauer for udgiftslofter for stat, kommuner og regioner for finansårene 2022, 2023, 2024 og 2025, jf. budgetlovens § 6, stk. 2.
Ændringerne afspejler, at der som led i Aftale om nationalt kompromis om dansk sikkerhedspolitik er gennemført justeringer af finanspolitikken for at udvide de udgiftspolitiske rammer i 2022 og 2023 med henblik på at håndtere udgiftsmæssige virkninger af krigen i Ukraine.
Derudover afspejler ændringerne prioriteringer i andre indgåede aftaler samt flytning af afsat reserve uden for udgiftslofterne til under udgiftslofterne.
2. Ændring af de gældende udgiftslofter for 2022-2025 2.1. Gældende ret Budgetlovens § 6, stk. 2, fastsætter, at finansministeren i særlige tilfælde kan fremsætte et forslag til lov om ændring af de love, der nævnes i stk. 1 om fastsættelse af udgiftslofter for stat, kommuner og regioner.
Bestemmelsen tager sigte på en samlet forhøjelse eller reduktion af de tre udgiftslofter under ét, altså ændringer i niveauet for de samlede offentlige udgifter.
 Bestemmelsen i § 6, stk. 2, åbner mulighed for i særlige tilfælde dels at ændre de gældende udgiftslofter og dels at gøre det på andre tidspunkter end i forbindelse med Folketingets vedtagelse af forslaget til finanslov.
Bestemmelsen kan f.eks. finde anvendelse efter et folketingsvalg, eller når der på baggrund af større politisk besluttede reformer er udarbejdet en ny makroøkonomisk fremskrivning, der giver grundlag for en ændret loftsfastsættelse.
Endvidere kan bestemmelsen f.eks. finde anvendelse ved væsentlige diskretionære ændringer af statens indtægter.
2.2. Finansministeriets overvejelser og foreslåede ordning Der lægges op til at ændre de gældende statslige udgiftslofter for 2022-2025. De samlede forslag til ændringer af udgiftslofter for stat, regioner og kommuner fremgår af nedenstående tabel og kan overordnet henføres til:
 Lempelse af finanspolitikken i 2022 og 2023 som følge af aftale om nationalt kompromis om dansk sikkerhedspolitik  Ændringer af udgiftslofterne som følge af prioriteringer i En ny reformpakke for dansk økonomi og Aftale om kriminalforsorgens økonomi 2022-2025  Ændringer i udgiftslofterne som følge af flytning af reserve til håndtering af udfordringer i lyset af COVID-19 mv.
 Tabel 1 viser de samlede ændringer.
 Korrektionerne er uddybet i dokumentationsnotatet Korrektioner af gældende udgiftslofter, der er offentliggjort på Finansministeriets hjemmeside.
2.2.1. Korrektioner som følge af Nationalt kompromis om dansk sikkerhedspolitik Med aftale om Nationalt kompromis om dansk sikkerhedspolitik er finanspolitikken lempet i 2022 og 2023 med henblik på at udvide de udgiftsmæssige rammer til håndtering af udgifter afledt af krigen i Ukraine.
Rammen medgår bl.a. til finansiering af øgede forsvarsudgifter.
 Der lægges på den baggrund op til, at delloftet for driftsudgifter opjusteres med 1.500 mio. kr. i 2022 og 3.500 mio. kr. i 2023.
2.2.2. Korrektioner som følge af andre indgåede politiske aftaler Regeringen har indgået aftale om en ny reformpakke for dansk økonomi og Aftale om kriminalforsorgens økonomi 2022-2025. Aftale om en ny reformpakke for dansk økonomi indeholder en række prioriteringer med betydning for de fastsatte udgiftslofter, herunder afskaffelse af modregning af partners arbejdsindkomst i førtids- senior- og folkepension, afskaffelse af den grønne check for ikke-pensionister, nedsættelse af elafgiften mv.
 I Aftale om kriminalforsorgens økonomi 2022-2025 er der aftalt et løft af kriminalforsorgens driftsøkonomi i 2022-2025, der bl.a. finansieres af merprovenu fra moms på tv-abonnementer og nedsættelse af rentekompensation i udbyttesager.
 På baggrund af prioriteringerne lægges der op til, at delloftet for driftsudgifter opjusteres med 259,2 mio. kr. i 2022, 911,6 mio. kr. i 2023 og 575,4 mio. kr. i 2024 og 730,7 mio. kr. i 2025. Det statslige delloft for indkomstoverførsler opjusteres med 10,4 mio. kr. i 2022, 4.070,0 mio. kr. i 2023, 4.283,7 mio. kr. i 2024 og 4.488,4 mio. kr. i 2025.
2.2.3. Korrektioner som følge af flytning af reserve Med finansloven for 2022 er der afsat en reserve til håndtering af udfordringer i lyset af COVID-19 mv. uden for udgiftslofterne på § 35.11.06. Reserve til håndtering af udfordringer i lyset af COVID-19 mv. uden for udgiftslofterne.
Der lægges op til at flytte reserven ind under delloftet for drift med henblik på at disponere midlerne til tiltag under det statslige delloft for driftsudgifter.
 Der lægges på den baggrund op til, at delloftet for driftsudgifter opjusteres med 567,6 mio. kr. i 2022.
3. Økonomiske konsekvenser og implementeringskonsekvenser for det offentlige Lovforslaget har isoleret set ingen økonomiske konsekvenser, men ændrer de udgiftspolitiske rammer for staten.
Lovforslaget har ingen implementeringskonsekvenser for det offentlige.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet mv.
5. Administrative konsekvenser for borgerne Lovforslaget har ingen administrative konsekvenser for borgerne.
6. Klimamæssige konsekvenser Lovforslaget har ingen klimamæssige konsekvenser.
7. Miljø- og naturmæssige konsekvenser Lovforslaget har ingen miljø- og naturmæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 28. april til den 3. maj været sendt i høring hos følgende myndigheder og organisationer m.v.: Danmarks Nationalbank, Formandskabet for De Økonomiske Råd og Rigsrevisionen.
 Den begrænsede høringsperiode skyldes, at de foreslåede ændringer af udgiftslofterne bl.a. afspejler konsekvenserne af aftale om nationalt kompromis om dansk sikkerhedspolitik indgået i starten af marts og udmeldingen om en midlertidig fravigelse af budgetlovens underskudsgrænse pga. exceptionelle omstændigheder i starten af april.
Bemærkninger til lovforslagets enkelte bestemmelser Til § 1 Til nr. 1 Det følger af lov om fastsættelse af udgiftslofter for stat, kommuner og regioner for finansåret 2022, at det samlede statslige udgiftsloft er 511,8 mia. kr., det statslige delloft for driftsudgifter er 225,6 mia. kr. og det statslige delloft for indkomstoverførsler er 286,2 mia. kr. i finansåret 2022.
 Det foreslås i §1, stk. 1 at fastsætte et nyt samlet statsligt udgiftsloft på 515,1 mia. kr., et nyt statsligt delloft for driftsudgifter på 225,7 mia. kr. og et nyt statsligt delloft for indkomstoverførsler på 289,4 mia. kr. i finansåret 2022.
 Bestemmelsen ændrer det samlede statslige udgiftsloft fra 511,8 mia. kr. til 515,1 mia. kr., det statslige delloft for driftsudgifter fra 225,6 mia. kr. til 225,7 mia. kr. samt det statslige delloft for indkomstoverførsler fra 286,2 mia. kr. til 289,4 mia. kr. for finansåret 2022.
Til § 2 Til nr. 1 Det følger af lov om fastsættelse af udgiftslofter for stat, kommuner og regioner for finansåret 2023, at det samlede statslige udgiftsloft er 513,5 mia. kr., det statslige delloft for driftsudgifter er 226,3 mia. kr. og det statslige delloft for indkomstoverførsler er 287,3 mia. kr. i finansåret 2023.
 Det foreslås i § 2, stk. 1 at fastsætte et nyt samlet statsligt udgiftsloft på 524,2 mia. kr., et nyt statsligt delloft for driftsudgifter på 229,9 mia. kr. og et nyt statsligt delloft for indkomstoverførsler på 294,3 mia. kr. i finansåret 2023.
 Bestemmelsen ændrer det samlede statslige udgiftsloft fra 513,5 mia. kr. til 515,1 mia. kr., det statslige delloft for driftsudgifter fra 226,3 mia. kr. til 229,9 mia. kr. samt det statslige delloft for indkomstoverførsler fra 287,3 mia. kr. til 294,3 mia. kr. for finansåret 2023.
Til § 3 Til nr. 1 Det følger af lov nr. 2184 af 29. december 2020 om fastsættelse af udgiftslofter for stat, kommuner og regioner for finansåret 2024, at det samlede statslige udgiftsloft er 521,2 mia. kr., det statslige delloft for driftsudgifter er 238,3 mia. kr. og det statslige delloft for indkomstoverførsler er 289,5 mia. kr. i finansåret 2023.
 Det foreslås i § 3, stk. 1 at fastsætte et nyt samlet statsligt udgiftsloft på 528,6 mia. kr., et nyt statsligt delloft for driftsudgifter på 232,1 mia. kr. og et nyt statsligt delloft for indkomstoverførsler på 296,5 mia. kr. i finansåret 2024.
 Bestemmelsen ændrer det samlede statslige udgiftsloft fra 521,2 mia. kr. til 528,6 mia. kr., det statslige delloft for driftsudgifter fra 231,7 mia. kr. til 232,1 mia. kr. samt det statslige delloft for indkomstoverførsler fra 289,5 mia. kr. til 296,5 mia. kr. for finansåret 2024.
Til § 4 Til nr. 1 Det følger af lov nr. 2583 af 28. december 2021 om fastsættelse af udgiftslofter for stat, kommuner og regioner for finansåret 2025, at det samlede statslige udgiftsloft er 531,8 mia. kr., det statslige delloft for driftsudgifter er 238,3 mia. kr. og det statslige delloft for indkomstoverførsler er 293,5 mia. kr. i finansåret 2025.
 Det foreslås i § 4, stk. 1 at fastsætte et nyt samlet statsligt udgiftsloft på 537,0 mia. kr., et nyt statsligt delloft for driftsudgifter på 239,0 mia. kr. og et nyt statsligt delloft for indkomstoverførsler på 298,0 mia. kr. i finansåret 2025.
 Bestemmelsen ændrer det samlede statslige udgiftsloft fra 531,8 mia. kr. til 537,0 mia. kr., det statslige delloft for driftsudgifter fra 238,3 mia. kr. til 239,0 mia. kr. samt det statslige delloft indkomstoverførsler fra 293,5 mia. kr. til 298,0 mia. kr. for finansåret 2025.
Til § 5 Det foreslås i § 5, at loven træder i kraft dagen efter bekendtgørelsen i Lovtidende.
 Baggrunden for ikrafttrædelsesbestemmelsen er, at finansministeren ifølge budgetlovens § 7, stk. 2, lægger de gældende udgiftslofter for 2023-2025 til grund for budgetteringen af forslagene til finanslove for finansårene 2023 til 2025 og finansministerens udgiftskontrol i indeværende finansår, der planlægges gennemført inden sommeren 2022.
Det foreslås, at loven ikke gælder for Færøerne og Grønland, idet hovedlovene ikke gælder for Færøerne og Grønland og ikke kan sættes i kraft for Færøerne og Grønland.
Budgetloven gælder heller ikke for Færøerne og Grønland.
