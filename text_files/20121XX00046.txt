Skriftlig fremsættelse (4. oktober 2012) Miljøministeren: (Ida Auken):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse, lov om betalingsregler for spildevandsforsyningsselskaber m.v. og lov om vurdering og styring af oversvømmelsesrisiko fra vandløb og søer (Bemyndigelse til fastsættelse af regler om oversvømmelseskort, digital fremsendelse af oversvømmelseskort og risikostyringsplaner m.v.) (Lovforslag nr.
L 21) Det primære formål med lovforslaget er at sikre, at der skabes nærmere viden om risiko for oversvømmelser som følge af kapacitetsproblemer i spildevandsanlæg.
 Lovforslaget indeholder en bemyndigelse, hvormed miljøministeren kan fastsætte indholdsmæssige og formelle rammer for spildevandsforsyningsselskabers pligt til at udarbejde og udlevere oversvømmelseskort og oplysninger til kommunalbestyrelserne vedrørende risiko for oversvømmelser som følge af kapacitetsproblemer i spildevandsanlæg.
 Lovforslaget indebærer i sammenhæng med Aftalen om kommunernes økonomi for 2013, at blandt andet ejere af fast ejendom, der er tilsluttet et spildevandsforsyningsanlæg, via kommuneplan 2013 eller et tillæg hertil, kan få nærmere viden om sandsynligheden for, at deres ejendom kan forventes at blive ramt af uønskede oversvømmelser fra i princippet alt relevant vand.
 Med denne nærmere viden om oversvømmelsesrisiko får navnlig ejere af tilsluttede ejendomme, spildevandsforsyningsselskaber og kommuner bedre forudsætninger for at træffe beslutning om forbyggende tiltag til hindring af oversvømmelser, herunder eventuel beslutning om mere detaljeret kortlægning i udvalgte områder.
 Det fremgår af Aftalen om kommunernes økonomi for 2013, at den kommunale planlægning for klimatilpasning skal indarbejdes i kommuneplan 2013 eller som et tillæg hertil.
 Udover ovennævnte indeholder lovforslaget en præcisering af betalingsregler for spildevandsforsyningsselskaber m.v. samt forslag om bestemmelser vedrørende klageafskæring, digital indberetning og sanktioner, der er i overensstemmelse med gældende bestemmelser på tilsvarende områder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
