Skriftlig fremsættelse (29. januar  

 2002) Økonomi- og Erhvervsministeren Herved tillader jeg mig for Folketinget at  

 fremsætte:
Forslag til lov om tjenester i informationssamfundet,  

 herunder visse aspekter af elektronisk handel (Lovforslag nr.
L 00).
Lovforslaget har til formål at sikre den frie  

 bevægelighed i det indre marked for onlinetjenester og at fremme  

 udviklingen af elektronisk handel, og dermed medvirke til at skabe en  

 øget konkurrence og handel i det indre marked.
Danske virksomheder  

 får således lettere ved at udbyde onlinetjenester i EU, ligesom  

 det bliver lettere for myndighederne at gribe ind over for ulovlige  

 onlineaktiviteter.
 Lovforslaget er med enkelte lovtekniske ændringer en  

 genfremsættelse af det lovforslag, som blev fremsat for Folketinget den  

 24. oktober 2001 (L 53).
Forslagets anvendelsesområde er afgrænset til  

 onlinetjenester.
Det vil sige kommercielle tjenester, der leveres ad  

 elektronisk vej over en vis distance på individuel anmodning fra en  

 bruger.
Som eksempler på tjenester kan nævnes salg og reklame via  

 internettet, onlineinformation, søgetjenester som f.eks.
Jubii, WAP-  

 og SMS-tjenester.
En række områder og aktiviteter er undtaget  

 fra forslagets anvendelsesområde.
Det drejer sig om  

 beskatningsområdet, persondatabeskyttelse, konkurrencelovgivningen,  

 notarvirksomhed, repræsentation af klienter i retten og spil, som  

 indebærer, at der gøres en indsats med penge i hasardspil.
Forslaget indfører et afsenderlandsprincip,  

 der bygger på principper om hjemlandskontrol og gensidig anerkendelse.  

Hjemlandskontrol indebærer, at tjenesteydere etableret i Danmark  

 skal overholde de regler, der er fastsat i det danske retssystem, uanset om  

 onlinetjenesten er rettet mod andre medlemsstater.
Omvendt indebærer  

gensidig anerkendelse, at danske myndigheder som hovedregel ikke kan  

 gribe ind over for en onlinetjeneste rettet mod det danske marked, når  

 tjenesteyderen er etableret i en anden medlemsstat.
Afsenderlandsprincippet har kun betydning for de regler,  

 som kan håndhæves af myndighederne.
Det vil sige regler, der kan  

 håndhæves ved hjælp af kontrol, forbud, påbud eller  

 strafferetlig forfølgning.
Privatretlig regulering er ikke omfattet af  

 afsenderlandsprincippet.
Det vil sige, at grænseoverskridende tvister  

 mellem private parter fortsat skal afgøres efter de almindelige  

 internationale privat- og procesretlige regler.
I lovforslaget er en række aktiviteter og  

 områder undtaget fra afsenderlandsprincippet.
Det drejer sig f.eks. om  

 immaterielle rettigheder, visse typer forsikringer og  

 spørgsmålet om uopfordret elektronisk post.
På disse  

 områder opretholdes de gældende tilsynsbestemmelser.
Som eksempel  

 kan nævnes, at markedsføringslovens forbud mod fremsendelse af  

 uanmodet elektronisk post fortsat kan opretholdes over for virksomheder  

 etableret i en anden medlemsstat, selv om denne fremgangsmåde er  

 tilladt i den pågældende medlemsstat.
Efter lovforslaget har danske myndigheder også  

 mulighed for i konkrete tilfælde at fravige afsenderlandsprincippet ved  

 at gribe ind efter en særlig procedure over for en tjenesteyder  

 etableret i en anden medlemsstat.
Indgrebet skal været begrundet i  

 særlige hensyn som f.eks. forbrugerbeskyttelsen, ligesom det skal  

 være ikke-diskriminerende, proportionelt og nødvendigt.
Forslaget indeholder generelle oplysningskrav.
Til  

 identifikation af leverandøren af en onlinetjeneste er der krav om, at  

 leverandøren oplyser navn, fysisk adresse og e-postadresse m.v.  

 Forslaget indeholder også krav til prisoplysninger, anvendelsen af  

 kommerciel kommunikation, samt pligt til at stille  

 forhåndsinformationer - som det sprog, kontrakten kan indgås  

 på - og tekniske hjælpefunktioner - til f.eks. at rette  

 indtastningsfejl - til rådighed før afgivelse af en elektronisk  

 bestilling.
Forslaget indeholder endvidere regler om ansvarsfrihed  

 for formidlere (f.eks. internetudbydere og serverejere) i relation til  

 straf og erstatning for indholdet af det materiale, som de formidler på  

 andres vegne.
Bestemmelserne fastlægger alene, hvornår  

 formidlere er fri for ansvar.
 For at effektivisere samarbejdet mellem  

 europæiske tilsynsmyndigheder og sikre tjenesteydere og  

 tjenestemodtagere rådgivning om bl.a. pligter og rettigheder i  

 kontraktsforhold bemyndiges økonomi- og erhvervsministeren til at  

 udpege et eller flere kontaktpunkter af administrativ og rådgivende  

 karakter.
 Forslaget forventes at medføre øgede  

 udgifter og administration for de berørte myndigheder på grund  

 af det udvidede myndighedstilsyn og oprettelse af kontaktpunkter.
 Forslaget er nødvendigt, for at Danmark kan  

 gennemføre EF-direktivet om visse retlige aspekter af  

 informationssamfundstjenester, navnlig elektronisk handel, i det indre  

 marked.
 Idet jeg i øvrigt henviser til de udførlige  

 bemærkninger i lovforslaget, skal jeg anbefale forslaget til  

 Folketingets velvillige behandling.
