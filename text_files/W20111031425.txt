Offererstatningsloven § 10  Medvirken til politiets opklaring af sagen  nævnets j.nr. 10-520-18134 Ansøger pådrog sig tandskader, da han på vej hjem fra en fest blev overfaldet af en gruppe unge.
Ansøger opsøgte skadestue og anmeldte forholdet til politiet umiddelbart efter hændelsen.
Ansøger mødte efterfølgende ikke op til afhøring, og ansøgers mor tilkendegav i forbindelse hermed overfor politiet, at ansøger ikke ønskede at udtale sig af frygt for repressalier.
Moren oplyste overfor nævnet, at hun havde angivet navnet på en af gerningsmændene til politiet, men det fremgik ikke af sagen, at politiet havde fulgt op herpå.
Til trods for politiets gentagne opfordringer til ansøger om at medvirke til sagens opklaring samt oplysning fra politiet om, at efterforskningen ellers ville blive indstillet, nægtede ansøger fortsat at udtale sig.
Nævnet meddelte afslag på ansøgningen i medfør af principperne i offererstatningslovens § 10 som følge af manglende medvirken til politiets efterforskning.
Nævnet bemærkede, at frygt for repressalier normalt ikke anses som en undskyldning for ikke at medvirket til sagens opklaring.
