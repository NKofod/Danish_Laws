Fremsat den 8. oktober 1998 af  

 udenrigsministeren (Niels Helveg Petersen) Forslag til Lov om beskyttelse af gravfreden ved vraget  

 efter  

 passagerskibet »M/S Estonia« § 1. Loven har til formål at beskytte gravfreden ved  

 vraget efter passagerskibet »M/S Estonia«.
 Stk. 2. Det beskyttede område er rektangulært og  

 afgrænses efter det geodætiske system, World Geodetic System 1984  

 (WGS 84), af følgende positioner:
 1)	59' 23,500'N, 21'40,000'E.
 2)	59' 23,500'N, 21'42,000'E.
 3)	59' 22,500'N, 21'42,000'E.
 4)	59' 22,500'N, 21'40,000'E.
 § 2. Inden for det område, der er nævnt i  

 § 1, stk. 2, er dykning og anden undervandsvirksomhed forbudt.
 Stk. 2. Forbudet i stk. 1 gælder dog ikke  

 virksomhed, som en myndighed i Estland, Finland eller Sverige forestår  

 med henblik på at tildække vraget eller for at hindre forurening  

 af det maritime miljø fra vraget.
 § 3. Den, som forsætligt overtræder forbudet i  

 § 2, stk. 1, straffes med bøde, hæfte eller  

 fængsel indtil 6 måneder.
 § 4. Loven træder i kraft dagen efter  

 bekendtgørelse i Lovtidende.
Bemærkninger til lovforslaget Almindelige bemærkninger 1. Lovforslagets formål Lovforslaget har til formål at beskytte gravfreden  

 ved vraget efter passagerskibet »M/S Estonia«, der forliste natten til den  

 28. september 1994 under sejlads fra Tallinn i Estland til Stockholm, hvorved  

 852 mennesker omkom, heraf 5 danske statsborgere. »M/S Estonia« befinder sig  

 folkeretligt på det åbne hav og dermed uden for nogen stats  

 folkeretligt anerkendte område.
Med lovforslagets vedtagelse giver Folketinget sit  

 samtykke til, at Danmark tiltræder overenskomst af 23. februar 1995  

 mellem Estland, Finland og Sverige om beskyttelse af gravfreden ved »M/S  

 Estonia«.
Overenskomsten er optrykt som bilag 1 til lovforslaget.
Ved en  

 tillægsprotokol af 23. april 1996, der er optrykt som bilag 2 til  

 lovforslaget, er der åbnet mulighed for, at også andre stater kan  

 tiltræde overenskomsten.
Alle medlemmer af  

 Østersørådet, herunder Danmark, er blevet opfordret  

 hertil.
Tiltrædelsesinstrumenter skal deponeres hos den svenske  

 regering.
Den svenske regering vedtog den 15. september 1994, at  

 »M/S Estonia« ikke skal bjerges, og at der ikke skal iværksættes  

 foranstaltninger til at bjerge de omkomne.
Samtidig besluttede den svenske  

 regering, at stedet, hvor passagerskibet forliste, skal betragtes som en  

 gravplads.
I januar 1995 overdrog »M/S Estonia«s ejer, »Estline Marine  

 Company Ltd«, alle rettigheder vedrørende vraget, som selskabet havde  

 som ejer, til henholdsvis den svenske og estiske regering.
 Til opfyldelse af ovennævnte overenskomst har  

 Sverige og Finland vedtaget særlige love til supplering af deres  

 straffeloves bestemmelser om gravfred m.v., mens Estland har ændret en  

 bestemmelse om gravfred i den estiske straffelov.
 2. Overenskomsten af 23. februar 1995 mellem Estland, Finland og  

 Sverige om beskyttelse af gravfreden ved »M/S Estonia« m.v.
2.1. Overenskomstens bestemmelser I henhold til overenskomstens artikel 1 skal vraget efter  

 »M/S Estonia« og det omgivende område, som er nærmere fastlagt i  

 artikel 2, betragtes som et sidste hvilested for ofrene for ulykken og skal  

 som sådant omgives med passende respekt.
I præamblen opfordres  

 offentligheden og alle andre stater til at yde passende respekt for stedet  

 for »M/S Estonia«s forlis i al fremtid.
 I artikel 3 erklærer de kontraherende parter sig  

 enige i, at »M/S Estonia« ikke skal hæves.
Artikel 4 indeholder en forpligtelse til i  

 overensstemmelse med de nationale procedurer at gennemføre lovgivning  

 med det formål at kriminalisere enhver aktivitet, der forstyrrer freden  

 på det sidste hvilested, især enhver dykkeraktivitet eller andre  

 aktiviteter, der har til formål at bjerge ofre eller ejendom fra vraget  

 eller havbunden.
Parterne forpligter sig i denne forbindelse til at  

 gøre det muligt at straffe en overtrædelse af denne bestemmelse  

 med fængsel.
Uagtet foranstående bestemmelser kan en  

 kontraherende part dog træffe foranstaltninger med henblik på at  

 tildække vraget eller forhindre forurening af det maritime miljø  

 fra vraget.
 I artikel 5 forpligter hver af de kontraherende parter sig  

 til at underrette en anden kontraherende part om forestående eller  

 igangværende aktiviteter, der er blevet kriminaliseret i  

 overensstemmelse med artikel 4, og som involverer et skib, der sejler under  

 vedkommende kontraherende parts flag.
Artikel 6 indeholder overenskomstens  

 ikrafttrædelsesbestemmelse.
Overenskomsten trådte i kraft den 26.  

 august 1995, efter at de kontraherende parter i overensstemmelse med artikel  

 6 havde meddelt de andre kontraherende parter, at de nødvendige  

 forfatningsmæssige procedurer for dens ikrafttræden var blevet  

 gennemført.
Ved en tillægsprotokol af 23. april 1996 til  

 ovennævnte overenskomst er der åbnet mulighed for, at alle  

 stater, der ønsker det, kan tiltræde overenskomsten, jf. artikel  

 1 i tillægsprotokollen.
I henhold til artikel 2 skal  

 tiltrædelsesinstrumenter deponeres hos den svenske regering.
Efter  

 artikel 3 træder overenskomsten for det tiltrædende land i kraft,  

 når dette land deponerer sit tiltrædelsesinstrument hos den  

 svenske regering.
2.2. Svensk, finsk og estisk lovgivning om beskyttelse af gravfreden  

 ved vraget efter »M/S Estonia« Sverige:
 Den svenske lov om beskyttelse af gravfreden ved vraget  

 efter »M/S Estonia« trådte i kraft den 1. juli 1995.
Ifølge loven må der ikke foretages dykning og  

 anden undervandsvirksomhed i vraget efter »M/S Estonia« eller inden for det  

 beskyttede område.
Strafferammen for den, der med forsæt  

 overtræder forbudet, er den samme som for krænkelse af gravfreden  

 i den svenske straffelov, dvs. bøder eller fængsel indtil 2  

 år.
Bestemmelsen indebærer, at enhver virksomhed, der  

 foretages i strid med loven, er strafbar.
Det kræves ikke, at der kan  

 føres bevis for, at gravfreden i det konkrete tilfælde er blevet  

 forstyrret.
Loven fastsætter i øvrigt særlige  

 bestemmelser med henblik på at kunne strafforfølge  

 lovovertrædelser, der er begået på det åbne hav, ved  

 svenske domstole.
I forarbejderne til loven anføres det i den  

 forbindelse, at det i praksis kan være vanskeligt at gennemføre  

 en retssag i Sverige, når vedkommende fremmede fartøj ikke  

 anløber svensk havn m.v., idet der efter folkeretten gælder et  

 forbud for en stat mod at udøve myndighed over andre staters skibe  

 på det åbne hav.
 Finland:
 Den finske lov om beskyttelse af gravfreden ved vraget  

 efter »M/S Estonia« trådte ligeledes i kraft den 1. juli 1995.
Ifølge loven er dykning på det fredede  

 område forbudt.
På det fredede område må der  

 endvidere ikke foretages foranstaltninger for at optage omkomne eller  

 genstande fra vraget eller havbunden.
Freden ved vraget må heller ikke  

 på anden måde forstyrres.
Strafferammen for overtrædelse af  

 loven er den samme som for forstyrrelse af gravfreden i den finske  

 straffelov, dvs. bøde eller fængsel indtil 1 år.
Ifølge bemærkningerne til bestemmelsen vil  

 den finske straffelovgivning kunne anvendes på overtrædelser, som  

 en finsk statsborger begår uden for Finland.
Det samme gælder  

 overtrædelser, som begås på et finsk fartøj, eller  

 som en udlænding begår uden for Finland, hvis forbrydelsen er  

 begået inden for et område, hvor ingen stats lovgivning  

 gælder.
 Estland:
Estland har ikke som Sverige og Finland vedtaget en  

 særlov om »M/S Estonia«, men har den 28. juni 1995 vedtaget en  

 ændring af den estiske straffelovs § 199 om gravplyndring m.v.,  

 således, at den også omfatter enhver dykning og andre aktiviteter  

 med det formål at bjerge ofre fra et skibsvrag eller genstande fra et  

 vrag eller havbunden.
Strafferammen for overtrædelse af bestemmelsen er  

 bøde eller fængsel indtil 3 år.
3. Gældende ret 3.1. Efter straffelovens § 139, stk. 1, straffes  

 den, som krænker gravfreden eller gør sig skyldig i  

 usømmelig behandling af lig, med bøde eller hæfte eller  

 med fængsel indtil 6 måneder.
 Bestemmelsen er udformet i overensstemmelse med forslaget  

 i Straffelovskommissionens betænkning af 1923. Om bestemmelsens  

 anvendelsesområde hedder det i betænkningen bl.a., jf. sp.  

 243-244:
»  Kommissionen har anset det for rettest at beholde det i  

 nugældende Straffelov benyttede udtryk »Gravfreden«, der klart  

 tilkendegiver, at der her er tale om en Forbrydelse mod den offentlige Orden  

 og Fred.
I Klasse med Krænkelse af Gravfreden har man som en ny  

 Bestemmelse i dansk Ret stillet, at nogen gør sig skyldig i  

 usømmelig Behandling af Lig Efter Kommissionens Opfattelse falder  

 under Bestemmelsen enhver Handling, der krænker Freden for den  

 afdødes Legeme eller legemlige Rester eller Stedet, hvor disse er  

 anbragt.
Ved den skete Tilføjelse er præciseret, at det ikke er  

 afgørende, om Liget er i nogens Varetægt.
Bestemmelsen finder  

 f.Eks. ogsaa Anvendelse paa Strandvaskere Gravfreden er ikke bunden til  

 Forudsætninger om Jordfæstelse paa Kirkegaard eller lignende.  

 Urner med Afdødes Aske maa saaledes i lige Grad nyde Beskyttelse efter  

 Bestemmelsen.
Endvidere er Bestemmelsen anvendelig ikke blot overfor  

 Mishandling af eller forargelige Raaheder overfor et Lig, men ogsaa overfor  

 Forstyrrelser, Beskadigelser eller Ødelæggelse af Gravstedet  

 eller Stedet, hvor Askeurner er anbragt, og overfor Forstyrrelser af  

 Mindesmærker anbragte paa de anførte Steder « Om fortolkningen af udtrykkene »gravfred« og  

 »usømmelig behandling af lig« kan endvidere henvises til Vagn Greve  

 m.fl.: Kommenteret Straffelov.
Speciel del (6. udg. 1997), s. 79, og S.  

 Hurwitz: Den danske kriminalret.
Speciel del (1955), s. 314-15.  

 Sidstnævnte sted anføres bl.a.:
»Gravfreden er den fred, hvormed samfundet omgiver  

 afdødes bisættelsessted, hvad enten der er tale om  

 jordfæstelse på kirkegård eller andetsteds, eller  

 anbringelse af urne med afdødes aske.
Enhver handling, der uberettiget  

 krænker denne fred, f.eks. ved borttagelse af liget, dele eller rester  

 deraf eller af genstande anbragt i graven, ved forstyrrelse af gravstedet  

 eller derpå anbragt mindesmærke, omfattes af bestemmelsen,  

 forudsat at gravstedet er undergivet nogens varetægt som udtryk for  

 pietet mod afdøde.
Hærværk mod oldtidsgrave falder derimod  

 uden for bestemmelsen  I klasse med krænkelse af gravfreden  

 sætter §139, stk. 1, usømmelig behandling af lig,  

 også når disse findes uden for varetægt; « Som det fremgår, forudsætter anvendelsen af  

 straffelovens § 139, stk. 1, ikke nødvendigvis, at der er  

 tale om jordfæstelse på kirkegård eller lignende, eller at  

 liget er i nogens varetægt.
Desuden vil efter omstændighederne  

 også den blotte forstyrrelse af selve gravstedet være omfattet af  

 bestemmelsen.
Derimod må det efter bestemmelsens ordlyd antages at  

 være en betingelse for strafansvar, at der i det konkrete  

 tilfælde kan føres bevis for, at der ved den  

 pågældende handling er sket en krænkelse af gravfreden  

 eller en usømmelig behandling af liget.
3.2. Regler om dansk straffemyndighed er bl.a. fastsat i  

 straffelovens §§ 6 og 7. Efter straffelovens § 6, nr. 2,  

 hører under dansk straffemyndighed handlinger, som foretages på  

 dansk fartøj, der befinder sig uden for nogen stats folkeretligt  

 anerkendte område, f.eks. det åbne hav.
Uanset ordlyden antages  

 bestemmelsen tillige at omfatte handlinger, der iværksættes fra  

 skibet mod interesser uden for skibet, jf. herved Vagn Greve m.fl.:  

 Kommenteret Straffelov.
Almindelig del (6. udg. 1997), s. 120.
Er forholdet ikke omfattet af § 6, nr. 2, idet  

 handlingen f.eks. er foretaget på et fremmed skib på det  

 åbne hav, vil der efter straffelovens § 7, stk. 1, nr. 1,  

 være mulighed for at strafforfølge handlingen, hvis handlinger  

 af den pågældende art kan medføre højere straf end  

 hæfte, og gerningsmanden har dansk indfødsret eller er bosat i  

 den danske stat.
Denne bestemmelse finder tilsvarende anvendelse med hensyn  

 til handlinger begået af personer med indfødsret eller  

 bopæl i et af de nordiske lande, jf. straffelovens § 7,  

 stk. 2.
4. Udenrigsministeriets overvejelser 4.1. Som nævnt under pkt. 2.1 ovenfor  

 medfører artikel 4, stk. 1-2, i overenskomsten om beskyttelse af  

 gravfreden ved »M/S Estonia« pligt til at kunne straffe enhver aktivitet, der  

 forstyrrer gravfreden, med frihedsstraf.
Det gælder navnlig enhver  

 dykker- eller anden aktivitet, der har til formål at bjerge ofre eller  

 ejendom fra vraget eller havbunden.
Det gælder dog ikke virksomhed, som  

 en kontraherende part gennemfører med henblik på at  

 tildække vraget eller for at hindre forurening af det maritime  

 miljø fra vraget.
Som anført under pkt. 3.1 ovenfor forudsætter  

 anvendelsen af straffelovens § 139, stk. 1, ikke  

 nødvendigvis, at der er tale om jordfæstelse på  

 kirkegård eller lignende, eller at liget er i nogens varetægt.  

 Desuden vil efter omstændighederne også den blotte forstyrrelse  

 af selve gravstedet være omfattet.
Det må derfor antages, at  

 straffelovens § 139, stk. 1, som udgangspunkt også kan finde  

 anvendelse på de handlinger, der omfattes af artikel 4,  

 stk. 1.
Ved tilblivelsen af § 139, stk. 1, har man haft  

 hensynet til beskyttelsen af den offentlige orden og fred for øje.
Der  

 kan derfor rejses spørgsmål om, hvorvidt bestemmelsen også  

 kan finde anvendelse på krænkelse af gravfreden ved vraget af  

 »M/S Estonia«, der ligger på det åbne hav.
Udenrigsministeriet  

 finder dog, at det må antages, at der foreligger en  

 beskyttelsesinteresse svarende til den, der værnes ved § 139,  

 stk. 1, og at bestemmelsen derfor også omfatter gravfreden m.v.  

 ved vraget efter »M/S Estonia«.
Imidlertid vil det være en betingelse for at kunne  

 straffe efter § 139, stk. 1, at der i det konkrete tilfælde  

 kan føres bevis for, at der ved den pågældende handling er  

 sket en krænkelse af gravfreden m.v., jf. herved pkt. 3.1 ovenfor.
Om  

 overenskomstens artikel 4, stk. 1, alene tilsigter at omfatte  

 sådanne tilfælde eller tillige finder anvendelse på enhver  

 handling, der er egnet til at forstyrre gravfreden, kan ikke med sikkerhed  

 udledes af artiklen.
Som det fremgår af pkt. 2.2 ovenfor, er der  

 såvel i den finske som den svenske lovgivning vedrørende  

 gennemførelse af overenskomsten om beskyttelse af gravfreden ved »M/S  

 Estonia« fastsat et strafsanktioneret forbud mod dykning m.v. i og ved  

 vraget.
Efter disse bestemmelser kræves det således ikke, at der  

 i det enkelte tilfælde kan føres bevis for, at gravfreden er  

 krænket.
 Udenrigsministeriet finder det bl.a. på denne  

 baggrund rigtigst, at der også for Danmarks vedkommende i en  

 særlov fastsættes et strafsanktioneret forbud mod at foretage  

 dykning og anden undervandsvirksomhed i det beskyttede område i og ved  

 vraget, jf. herved lovforslagets § 2, stk. 1, og § 3.
4.2. Som det fremgår af pkt. 1 ovenfor, befinder  

 vraget efter »M/S Estonia« sig folkeretligt på det åbne hav.
I  

 Sverige er der fastsat særlige bestemmelser, der giver mulighed for at  

 strafforfølge i tilfælde, hvor overtrædelsen er  

 begået af udlændinge på udenlandske fartøjer  

 på det åbne hav, jf. pkt. 2.2 ovenfor.
 Udenrigsministeriet har på den baggrund overvejet,  

 om der for Danmarks vedkommende bør fastsættes lignende  

 bestemmelser.
 Overenskomsten af 23. februar 1995 om beskyttelse af  

 gravfreden ved »M/S Estonia« indeholder ikke bestemmelser om straffemyndighed  

 og kan derfor ikke antages at pålægge de kontraherede parter  

 særlige pligter med hensyn til muligheden for at kunne  

 strafforfølge overtrædelser på det åbne hav.
 Derimod indeholder overenskomstens artikel 5 en  

 forpligtelse for hver af de kontraherede parter til at underrette en anden  

 kontraherende stat om forestående eller igangværende aktiviteter,  

 der er blevet kriminaliseret i overensstemmelse med artikel 4, og som  

 involverer et skib, der sejler under vedkommende kontraherende parts flag.  

 Gennem underretningspligten opnås det således, at myndighederne i  

 flagstaten får mulighed for at foretage strafforfølgning i  

 forhold til vedkommende skib for overtrædelse af den lovgivning, der er  

 fastsat i flagstaten til gennemførelse af artikel 4.
 Det skal endvidere haves for øje, at det i praksis  

 vil være vanskeligt at gennemføre en retssag ved danske domstole  

 i anledning af de handlinger, der er begået på fremmede staters  

 skibe, idet folkeretten forbyder en stat at udøve myndighed mod  

 fremmede staters skibe på det åbne hav.
Bl.a. på denne baggrund finder Udenrigsministeriet,  

 at der ikke er grundlag for at fastsætte særlige regler om dansk  

 straffemyndighed med henblik på gennemførelse af overenskomsten  

 om beskyttelse af gravfreden ved »M/S Estonia«.
Lovforslaget indeholder  

 derfor ikke bestemmelser herom.
 5. Lovforslagets økonomiske og administrative konsekvenser  

 m.v.
Forslaget forventes ikke at have nogen statsfinansielle  

 konsekvenser, ligesom det ikke umiddelbart forventes at have administrative  

 konsekvenser.
Med lovforslaget forudsættes det således, at  

 Sverige, Finland og Estland som de oprindeligt kontraherende parter i  

 overenskomsten gennemfører, bekoster, tilser og vedligeholder de  

 nødvendige foranstaltninger til sikring af gravfreden samt til sikring  

 af miljøet.
Der påhviler dog Danmark efter overenskomstens  

 artikel 5 en pligt til at underrette en anden kontraherende stat om ulovlig  

 virksomhed ved »M/S Estonia«, som skibe, der fører denne stats flag,  

 måtte være indblandet i.
 Lovforslaget forventes ikke at have miljø- eller  

 erhvervsmæssige konsekvenser.
 Lovforslaget indeholder ingen EU-retlige aspekter.
Bemærkninger til lovforslagets enkelte  

 bestemmelser Til § 1 Til stk. 1.
Bestemmelsen fastslår, at lovens formål er at  

 beskytte gravfreden ved vraget efter passagerskibet »M/S Estonia«,  

 således som det er fastlagt i overenskomst af 23. februar 1995 mellem  

 Estland, Finland og Sverige.
Efter denne overenskomst betragtes stedet for  

 forliset som et sidste hvilested for dem, der omkom ved katastrofen, og skal  

 som sådant ydes passende respekt.
 Til stk. 2.
 Ved bestemmelsen defineres det beskyttede  

 rektangulære områdes positioner efter det geodætiske system  

 World Geodetic System 1984 (WGS). Det beskyttede område omfatter  

 således ikke blot selve skibsvraget, men tillige et tilstødende  

 område på i alt ca. 2 gange 2 kilometer.
Til § 2 Til stk. 1.
Efter lovforslagets § 2, stk. 1, er dykning og  

 anden undervandsvirksomhed inden for det område, der er nævnt i  

 § 1, stk.. 2, forbudt.
For denne form for virksomhed vil lovforslagets  

 § 2, stk. 1, således skulle anvendes frem for straffelovens  

 § 139, stk. 1. Forbudet mod »dykning og anden undervandsvirksomhed«  

 omfatter bl.a. enhver dykkeraktivitet eller andre aktiviteter, der har til  

 formål at bjerge ofre eller genstande fra vraget eller havbunden.
Med forbudet i § 2, stk. 1, tilsigtes ingen  

 indskrænkning i staters ret til i overensstemmelse med folkeretten at  

 sejle frit på det beskyttede område.
Det er således bl.a.  

 muligt for sørgende at sejle til stedet for katastrofen for at  

 lægge blomster på vandet.
Endvidere kan der udspredes aske efter  

 pårørende til de omkomne på vandoverfladen.
 Til stk. 2.
 Efter § 2, stk. 2, undtages fra forbudet i  

 stk. 1 virksomhed, som en myndighed i Estland, Finland eller Sverige  

 forestår med henblik på at tildække vraget eller for at  

 hindre forurening af det maritime miljø, jf. herved overenskomstens  

 artikel 4, stk. 3. Det gælder også virksomhed, der foretages  

 på anmodning af en myndighed i disse lande.
Til § 3 Efter § 3 straffes den, som forsætligt  

 overtræder forbudet mod dykning og anden undervandsvirksomhed i  

 § 2, stk. 1, med bøde, hæfte eller fængsel  

 indtil 6 måneder.
Som det fremgår, omfatter bestemmelsen alene  

 forsætlige forhold, jf. herved straffelovens § 19.
Strafferammen i § 3 svarer til straffelovens  

 § 139, stk. 1, om krænkelse af gravfreden m.v. § 3  

 adskiller sig imidlertid fra straffelovens § 139, stk. 1, derved,  

 at der ikke kræves bevis for, at der ved den pågældende  

 handling er sket en krænkelse at gravfreden, jf. herved pkt. 3.1.  

 ovenfor i de almindelige bemærkninger til lovforslaget.
Adgangen til at  

 straffe efter § 3 forudsætter således alene, at der kan  

 føres bevis for, at der har fundet dykning eller anden  

 undervandsvirksomhed sted inden for det beskyttede område.
Bestemmelsen i § 3 vil efter omstændighederne  

 kunne anvendes i sammenstød med andre bestemmelser, f.eks.  

 straffelovens § 276 om tyveri og § 284, jf. § 276, om  

 hæleri med hensyn til tyveri.
Der vil endvidere kunne ske konfiskation  

 af eventuelt udstyr, f.eks. dykkerudstyr, der er benyttet ved den strafbare  

 handling, og eventuelt udbytte ved bjergning m.v., jf. herved straffelovens  

 § 75.
Til § 4 Efter bestemmelsen træder loven i kraft dagen efter  

 bekendtgørelse i Lovtidende.
Bilag 1 AGREEMENT BETWEEN THE REPUBLIC OF ESTONIA, THE REPUBLIC OF  

 FINLAND AND THE KINGDOM OF SWEDEN REGARDING THE M/S ESTONIA THE REPUBLIC OF ESTONIA, THE REPUBLIC OF FINLAND AND THE  

 KINGDOM OF SWEDEN, hereinafter referred to as the Contracting Parties, RECALLING the disaster on the night of 28 September 1994  

 when the M/S ESTONIA sank, as a final place of rest for victims of the  

 disaster, from any disturbing activities, URGING the public and all other States to afford  

 appropriate respect to the site of the M/S ESTONIA for all time, HAVE AGREED AS FOLLOWS:
ARTICLE 1 The wreck of the M/S ESTONIA and the surrounding area, as  

 defined in Article 2, shall be regarded as a final place of rest for victims  

 of the disaster, and as such shall be afforded appropriate respect.
ARTICLE 2 The area constituting the final place of rest shall for  

 the purpose of this Agreement be delimited by straight lines from point No. 1  

 through points No. 2, 3, 4 and back to point No. 1:
 Point No. 1 (Upper Left) 59' 23,500'N, 21'40,000'E.
 Point No. 2 (Upper Right) 59' 23,500'N, 21'42,000'E.
 Point No. 3 (Upper Right) 59' 22,500'N, 21'42,000'E.
 Point No. 4 (Upper Left) 59' 22,500'N, 21'40,000'E.
 All positions defined by geographical coordinates in World  

 Geodetic System 1984 (WGS 84).
ARTICLE 3 The Contracting Parties hereby agree that the M/S ESTONIA  

 shall not be raised.
ARTICLE 4 1. The Contracting Parties undertake to institute  

 legislation, in accordance with their national procedures, aiming at the  

 criminalization of any activities disturbing the peace of the final place of  

 rest, in particular any diving or other activities with the purpose of  

 recovering victims or property from the wreck or the seabed.
 2. The Contracting Parties undertake to make it possible  

 to punish the commission of an offence, established in accordance with  

 paragraph 1 of this Article, by imprisonment.
 3. Notwithstanding the above provisions, a Contracting  

 Party may take measures to cover the wreck or to prevent pollution of the  

 marine environment from the wreck.
ARTICLE 5 Each Contracting Party undertakes to submit information to  

 another Contracting Party on pending or on-going activities having been  

 criminalized in conformity with Article 4 and involving a vessel flying the  

 flag of that Contracting Party.
ARTICLE 6 This Agreement shall enter into force thirty days after  

 the date when the Contracting Parties have notified the other Contracting  

 Parties in writing that the necessary constitutional procedures for its entry  

 into force have been completed.
 Done at Tallinn on 23 February 1995 in three orginals,  

 each in the English language.
 IN WITNESS WHEREOF the undersigned, duly authorized  

 thereto, have signed this Agreement:
For the Republic of Estonia Juri Luik For the Republic of Finland Jaako Kaurinkoski For the Kingdom of Sweden Lars Grundberg Bilag 2 PROTOCOL ADDITIONAL TO THE AGREEMENT BETWEEN THE REPUBLIC  

 OF ESTONIA, THE REPUBLIC OF FINLAND AND THE KINGDOM OF SWEDEN REGARDING THE  

 M/S ESTONIA THE GOVERNMENT OF THE REPUBLIC OF ESTONIA, THE GOVERNMENT  

 OF THE REPUBLIC OF FINLAND AND THE GOVERNMENT OF THE KINGDOM OF SWEDEN BEING PARTIES to the Agreement on the protection of the  

 wreck of the M/S ESTONIA, signed at Tallinn on 23 February 1995, WISHING to further strengthen the protection of the wreck,  

 as a final place of rest for the victims of the disaster, from any disturbing  

 activities, HAVE AGREED AS FOLLOWS:
ARTICLE 1 All States, wishing to do so, may accede to the Agreement  

 between the Republic of Estonia, the Republic of Finland and the Kingdom of  

 Sweden on the protection of the wreck of the M/S ESTONIA, signed at Tallinn  

 on 23 February 1995.
ARTICLE 2 Each State acceding to the Agreement shall deposit its  

 instrument of accession with the Government of Sweden.
ARTICLE 3 The Agreement shall enter into force for a State acceding  

 to the Agreement on the date of the deposition of the instrument of accession  

 with the depositary.
