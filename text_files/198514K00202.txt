Nr BTL 202 Betænkning over Forslag til lov om ændring af lov om en særlig  

 stempelafgift ved overdragelse af offentlige værdipapirer (Stempelafgift af  

 aktier og obligationer)   

 Nr L 202 1985-86, 1. samling Afgivet af skatte- og afgiftsudvalget Afgivet: 19860319 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Udvalget har endvidere modtaget skriftlig henvendelse fra Foreningen af Fondsbørsvekselerere.
Der er af et mindretal stillet ændringsforslag, hvorom henvises til de ledsagende bemærkninger.
Herefter indstiller et mindretal (det konservative folkepartis, venstres, centrum-demokraternes, kristeligt folkepartis og fremskridtspartiets medlemmer af udvalget) lovforslaget til forkastelse ved 3. behandling.
Et mindretal inden for mindretallet (fremskridtspartiets medlem af udvalget) kan dog stemme for det under nr. 2 stillede ændringsforslag og henviser i øvrigt til betænkningsbidraget til forslag til lov om ændring af lov om afgift af benzin (L 214).
Et andet mindretal (socialdemokratiets medlemmer af udvalget) kan ikke medvirke til lovforslagets vedtagelse i den foreliggende form.
Lovforslagets provenumæssige konsekvenser er meget uoverskuelige, men de forbrugsbegrænsende virkninger må anses for at være beskedne i forhold til provenuet.
En række afgørende spørgsmål om lovforslagets virkninger på kapitalmarkedets funktion og på pensions- og forsikringsordningernes værdi er ikke tilstrækkeligt belyst.
I de videre politiske overvejelser bør indgå, om et indgreb over for pengeinstitutter og børsspekulanter kan tilrettelægges mere målrettet på anden måde.
Et tredje mindretal (socialistisk folkepartis medlemmer af udvalget) indstiller lovforslaget til vedtagelse med de stillede ændringsforslag.
Et fjerde mindretal (det radikale venstres medlem af udvalget) indstiller lovforslaget til forkastelse ved 3. behandling.
Mindretallet kan tilslutte sig første afsnit i socialdemokratiets betænkningsbidrag, og mindretallet mener desuden, at lovforslagets virkninger på kapitalmarkedet ikke er belyst.
Ændringsforslag Af et mindretal (SF):
Til § 1 1) Nr. 1 affattes således:
 »1. I § 1, stk. 1, indsættes efter »offentlige  

 værdipapirer« ordene:
 », herunder obligationer,».
 2) Efter nr. 2 indsættes som nyt nummer:
 »01. I § 4 indsættes efter litra e som nyt litra:
»f) når den, der optager lån eller tillægslån i et realkreditinstitut, i forbindelse med hjemtagningen af lånet videreoverdrager de af instituttet udstedte obligationer.«» BEMÆRKNINGER Til nr. 1 Det foreslås, at udvidelsen af grundlaget for børsstempelafgiften kun omfatter obligationer, da handel med pantebreve i forvejen er belagt med afgift.
Til nr. 2 Efter ændringsforslaget skal lovforslagets regler om børsstempel ved overdragelse af obligationer ikke gælde, når en låntager, der modtager obligationer fra et realkreditinstitut, videreoverdrager obligationerne i forbindelse med hjemtagningen af det pågældende realkreditlån.
Ændringsforslaget betyder bl.a., at første overdragelse af obligationer, der er udstedt til finansiering af nybyggeri og ejendomshandel, undtages fra afgiftspligten.
Det er som nævnt en betingelse, at realkreditobligationerne videreoverdrages i forbindelse med hjemtagningen af lånet, og det er forudsat, at videreoverdragelsen skal ske inden for en rimelig tid efter hjemtagningen.
Hagen Hagensen (KF) nfmd.
Collet (KF) Stetter (KF) Fogh Rasmussen (V) Skrumsager Skau (V) Bente Juncker (CD) Ove Jensen (FP) Kofod-Svendsen (KrF) Jytte Hilden (S) Poul Nielson (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
