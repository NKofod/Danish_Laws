Pressenævnets kendelse i sag nr. 2009-6-0912 [K] har klaget til Pressenævnet over artiklerne Fotograf sigtet for voldtægter og Politi: Fotograf voldtog model bragt på ekstrabladet.dk henholdsvis den 12. august 2007 og 8. januar 2008, idet han mener, at god presseskik er tilsidesat.
 Klagen er modtaget i Pressenævnet den 16. november 2009.
 [K] har til støtte for klagen bl.a. anført, at ekstrabladet.dk har krænket et navneforbud nedlagt af Retten i Århus den 14. maj 2008, jf. retsplejelovens § 31. Klager blev først den 25. oktober 2009 bekendt med artiklerne, hvor de stadig kunne læses på avisens hjemmeside.
 Pressenævnets formand udtaler:
 Pressenævnet bemærker indledningsvis, at nævnet ved kendelse af 26. marts 2008 i sag nr. 2008-6-0622: [K] mod ekstrabladet.dk og Ekstra Bladet traf afgørelse om, hvorvidt ekstrabladet.dk havde tilsidesat god presseskik i artiklen af 8. januar 2008.
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører artikler bragt den 12. august 2007 og 8. januar 2008, og nævnet først har modtaget klagen 16. november 2009, er fristen overskredet.
Klagen over ekstrabladet.dk afvises derfor i medfør af medieansvarsloven § 43, stk. 3. Det forhold, at artiklerne stadig er tilgængelige på ekstrabladet.dk, ændrer ikke herved.
 Pressenævnet bemærker i øvrigt, at spørgsmålet om, hvorvidt et navneforbud (efter retsplejelovens regler) er tilsidesat, henhører under domstolene og falder uden for Pressenævnets kompetence.
