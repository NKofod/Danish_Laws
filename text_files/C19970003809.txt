 1. Godtgørelse, der udbetales af arbejdsgiveren, for  

 udgifter, som lønmodtageren påføres som følge af arbejdet, medregnes ved  

 indkomstopgørelsen, jf. ligningslovens § 9, stk. 5. Dette gælder dog ikke  

 godtgørelse for bl.a. rejseudgifter, såfremt godtgørelsen ikke overstiger  

 satser, der fastsættes af Ligningsrådet, jf. ligningslovens § 9, stk. 5, 2.  

 pkt.
 I henhold til ovenstående bestemmelse har Ligningsrådet udstedt  

 retningslinier for udbetalinger af skattefri rejsegodtgørelser.  

 Retningslinierne udsendes hvert år i cirkulæreform, senest ved Told*Skat  

 cirkulære 1996-31 om skattefri rejse- og befordringsgodtgørelse, gældende fra  

 1. januar 1997.
Det fremgår af cirkulærets pkt. 4.3.1, at hvis der ved rejse med  

 overnatning arbejdes samme sted udover 28 dage, nedsættes godtgørelsen fra og  

 med den 29. kalenderdag efter arbejdets påbegyndelse.
Endvidere præciseres  

 det, at fravær ved overførsel til andet arbejde, der nødvendiggør logiskifte  

 på grund af arbejdspladsens geografiske beliggenhed, som hovedregel afbryder  

 28 dages reglen.
 2. Bestemmelsen har hidtil været administreret  

 således, at der ikke er tale om logiskifte i relation til 28 dages reglen,  

 når en ansat benytter en campingvogn eller en skurvogn som logi, og denne  

 vogn flyttes i forbindelse med at arbejdspladsen flyttes.
Landsskatteretten har ved kendelse af 22. oktober 1996 (TfS 1996,878)  

 fastslået, at der ikke er grundlag for at nedsætte den skattefri godtgørelse,  

 når der ikke er arbejdet samme sted eller inden for et afgrænset område  

 udover 28 dage.
Klageren havde gennem nogle måneder arbejdet på forskellige  

 vejanlæg i Jylland og på Fyn.
Der var typisk arbejdet 6-7 dage samme sted og  

 et enkelt sted i 20 dage.
Klageren boede i denne periode i en skurvogn  

 stillet til rådighed af arbejdsgiveren.
Landsskatteretten bemærkede, at alene  

 det forhold, at klageren bor i skurvogn, ikke i sig selv kan føre til en  

 reduktion af satserne.
 3. For lønmodtagere, for hvem der er foretaget  

 reduktion af satserne efter 28 dages reglen og hvor indkomstansættelsen  

 således er blevet forhøjet, alene begrundet med det forhold, at der er  

 overnattet i skurvogn eller campingvogn, anmodes skattemyndighederne om at  

 foretage genoptagelse, hvis der ansøges herom, eller forholdet i øvrigt er  

 skattemyndighederne bekendt.
 4. Udbetaler arbejdsgiveren ikke hel eller delvis  

 skattefri rejsegodtgørelse men er betingelserne herfor opfyldt, kan  

 lønmodtageren uden dokumentation foretage fradrag i den skattepligtige  

 indkomst for differencen, jf. ligningslovens § 9, stk. 5, jf. stk. 4 samt  

 Told*Skat cirkulære 1996-31, pkt. 6.1.1. Fradrag kan kun fratrækkes i det  

 omfang, det sammen med andre udgifter, der er forbundet med det  

 indtægtsgivende arbejde, overstiger 3.900 kr. (1997), jf. ligningslovens § 9,  

 stk. 1.
 I situationer hvor der ikke er indrømmet fradrag i overensstemmelse med  

 ovenstående, alene begrundet med det forhold, at der er overnattet i skurvogn  

 eller campingvogn, anmodes skattemyndighederne om at sørge for, at  

 indkomstansættelserne ændres, hvis der anmodes herom eller forholdet i øvrigt  

 er skattemyndighederne bekendt.
5. Landsskatterettens kendelse af 22. oktober 1996  

 omhandler godtgørelse for udgifter til fortæring og ikke godtgørelse for  

 logiudgifter.
Dette cirkulære finder tilsvarende anvendelse i tilfælde, hvor  

 der er sket reduktion af den skattefri godtgørelse eller hvor der ikke er  

 udbetalt skattefri godtgørelse til dækning af logiudgifter, men hvor  

 betingelserne herfor er opfyldt, jf.
Told*Skat cirkulære 1996-31.
 6. Der vil fortsat skulle foretages reduktion efter 28  

 dages reglen i tilfælde, hvor der er tale om langsomt skridende arbejde,  

 f.eks. i forbindelse med bygning af veje, hvor skurvogne eller campingvogne  

 er etableret på eller i umiddelbar tilslutning til den pågældende  

 arbejdsplads, idet de forskellige arbejdspladsers geografiske beliggenhed i  

 et afgrænset område ikke kan anses at nødvendiggøre logiskifte.
 7. Genoptagelse af skatteansættelserne kan ske  

 vedrørende indkomstårene 1993, 1994 og 1995.
 8. Ansøgning om genoptagelse af skatteansættelserne  

 skal indgives til skattemyndighederne inden udgangen af 1997, på hvilket  

 tidspunkt cirkulæret bortfalder.
