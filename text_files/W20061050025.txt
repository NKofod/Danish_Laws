Indberetning af klinisk tandtekniker, der udvidede en delprotese på egen hånd Patientklagenævnet fandt grundlag for kritik af den kliniske tandtekniker.
Nævnet lagde vægt på, at i henhold til bekendtgørelse nr. 352 af den 16. maj 2001, om afgrænsning af kliniske tandteknikeres virksomhedsområde, § 3, skal kliniske tandteknikeres behandling med aftagelige delvise tandproteser foretages i fællesskab med en tandlæge.
Forud for behandlingen skal den kliniske tandtekniker henvise patienten til undersøgelse og forbehandling af tænder, mund og kæber hos en tandlæge.
Nævnet oplyste, at den kliniske tandtekniker almindeligvis udfylder en såkaldt hen- og tilbagevisningsblanket til tandlægen med forslag til delprotesens konstruktion.
Når tandlægen har undersøgt og eventuelt behandlet patienten og godkendt protesens konstruktion, underskriver og returnerer han hen- og tilbagevisningsblanketten til den kliniske tandtekniker, der først nu må påbegynde behandlingen.
 Nævnet lagde vægt på, at der på hen- og tilbagevisningsblanketten, som den kliniske tandtekniker udfyldte, ikke var tilbagevisning fra en tandlæge.
Nævnet lagde vægt på, at der i den kliniske tandteknikers journalmateriale ikke var nogen dokumentation for et samarbejde med en tandlæge vedrørende delprotesen til underkæben.
Det var derfor nævnets opfattelse, at den kliniske tandtekniker udvidede og korrigerede protesen på egen hånd.
