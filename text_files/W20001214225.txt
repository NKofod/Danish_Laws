 Pr. 31. december 1999 solgte hun hele virksomheden, bortset fra lokalerne,  

 som blev udlejet til køberen.
 Efter køberens ønske arbejdede hun i forretningen i 16 timer  

 pr. uge i starten.
 Inden overdragelsen søgte medlemmet råd og vejledning i  

 Arbejdsløshedskassens afdeling og fik den klare opfattelse, at hun  

 kunne anses for ophørt under de givne omstændigheder.
 Efter overdragelsen og tilmeldingen som ledig fandt  

 arbejdsløshedskassen, at hun arbejdede i lejers/købers  

 virksomhed og derfor ikke var dagpengeberettiget.
 Direktoratet lagde vægt på, at hendes ansættelse i  

 virksomheden i 16 timer pr. uge i en overgangsperiode var en betingelse for  

 købers overtagelse.
 Direktoratet lagde også vægt på, at der var tale om  

 samme type vvs-virksomhed og derfor ikke en ny selvstændig virksomhed.  

 Derfor har beskæftigelsen i virksomheden betydning for ophøret  

 med den tidligere virksomhed, jf. ophørsbekendtgørelsens § 4,  

 stk. 2.
 Ankenævnet ændrede direktoratets afgørelse.
 Medlemmet opfyldte betingelserne for at blive anset for ophørt mere  

 end midlertidigt med drift af selvstændig virksomhed pr. 31. december  

 1999.
 Derfor var medlemmet ikke afskåret fra ret til dagpenge på  

 grund af sin tidligere virksomhedsudøvelse.
 Ankenævnet lagde til grund, at medlemmet solgte sin virksomhed pr.  

 31. december 1999 og udlejede forretningens lokaler til køber, som fik  

 forkøbsret til dels at købe lokalerne til samme pris, som nogen  

 udenforstående tredjemand måtte byde, dels at have ret til at  

 lade forkøbsretten tinglyse som byrde på ejendommen.
Der var således ikke tale om, at medlemmet bortforpagtede eller  

 udlejede virksomheden, hvorfor ophørsbekendtgørelsens § 4 ikke  

 fandt anvendelse.
Ophøret skulle herefter afgøres efter  

 bekendtgørelsens § 3.
 Ankenævnet lagde også til grund, at kontrakten som salg af  

 virksomheden indeholdte en konkurrenceklausul, der udelukkede medlemmet fra  

 deltagelse i nogen anden vvs-forretning i xxx med omliggende kommuner de  

 næste 10 år, også som ansat, at konventionalboden udgjorde  

 100.000 kr. for hver overtrædelse, at der kunne nedlægges  

 fogedforbud uden sikkerhedsstillelse, og at medlemmet i tilfælde af  

 overtrædelse ville blive ansvarlig for købers tab i  

 øvrigt i den forbindelse.
 Ankenævnet fandt derfor efter en konkret vurdering, at betingelserne  

 i arbejdsløshedsforsikrings lovens § 57, stk. 3, og i Direktoratet for  

 Arbejdsløshedsforsikringens bekendtgørelse nr. 294 af 19. maj  

 1998 om ophør med udøvelse af selvstændig virksomhed som  

 hovedbeskæftigelse § 3, stk. 1, var opfyldt.
Ophør med selvstændig  

 virksomhed Direktoratet for Arbejdsløshedsforsikringens  

 sagsfremstilling:
 "På ledighedserklæring dateret den 21.  

 december 1999 har De oplyst, at virksomheden er et ApS, at  

 virksomheden begyndte i 1969, at De begyndte i virksomheden i 1974, at  

 virksomheden ophørte ved salg/overdragelse den 31. december 1999,  

at De tilmeldte Dem arbejdsformidlingen den 3. januar 2000, og  

at De gennemsnitligt har brugt 40 timer pr. uge på  

 virksomheden.
 På skema med supplerende oplysninger dateret den 21.  

 december 1999 har De oplyst, at virksomheden er en udlejningsejendom,  

 at virksomheden ejes af Dem, og at De ingen timer bruger på  

 virksomheden.
 På erklæringsskema dateret den 21. december  

 1999 har De oplyst, at virksomhedens branche er VVS, at der er ansatte  

 i virksomheden, at der er åbent fra kl. 9.00 - 18.00, at  

 Deres arbejdsopgaver er lønningsregnskab, tilbudsgivning, bogholderi  

 samt andre forefaldende opgaver, og at omsætningen var på  

 5.611.050 kr. i 1998 og på 4.000.000 kr. i 1999.
 Den 14. februar 2000 traf a-kassen afgørelse i  

 sagen.
 Ifølge afgørelsen har De ikke ret til  

 dagpenge, da De arbejder i lejers/købers virksomhed.
 Den 8. marts 2000 klagede De over  

 arbejdsløshedskassens afgørelse.
 I klagen anførte De blandt andet, at De  

 håber på en dispensation, at De og Deres  

 ægtefælle gennem flere år drev et VVS-firma, at  

 Deres ægtefælle stod for det tekniske, og De stod for det  

 administrative, at Deres ægtefælle blev syg i 1994 og  

 døde efter kort tids sygdom, at det ved hårdt slid  

 lykkedes Dem og medarbejderne at føre virksomheden videre, at  

 kræfterne er ved at slippe op, at De henvendte Dem til en  

 tidligere udlært, og spurgte om han kunne tænke sig at  

 købe firmaet, at han sagde ja på betingelse af, at De  

 blev og hjalp ham i starten, at  De lovede dette, at det blev  

 en betingelse for handlen, at De havde kontaktet  

 arbejdsløshedskassen først, og der fik at vide, at det var i  

 orden, at Deres efterfølger har forkøbsret på  

 ejendommen, som De fortsat ejer, men han har ikke råd til at  

 købe den endnu, og at De ikke kan overskue et afslag.
Den 13. marts fastholdt arbejdsløshedskassen  

 afgørelsen og sendte sagen til direktoratet.
I oversendelsesbrevet  

 indstiller arbejdsløshedskassen, at der gives dispensation." Direktoratets traf den 14. juni 2000 følgende  

 afgørelse:
 "De har ikke ret til dagpenge ved ledighed den 3. januar  

 2000.
Begrundelse Dagpenge kan kun udbetales til et medlem, som er ledigt.  

 En selvstændig erhvervsdrivende anses for ledig, når det  

 personlige arbejde i virksomheden er ophørt mere end midlertidigt, jf.  

 § 57, stk. 3, i lov om arbejdsløshedsforsikring m.v., jf. seneste  

 lovbekendtgørelse nr. 592 af 14. juli 1999.
 For at kunne anses for ophørt mere end midlertidigt  

 skal De opfylde en af betingelserne i §§ 3 - 13 i direktoratets  

 bekendtgørelse nr. 294 af 19. maj 1998 om ophør med  

 udøvelse af selvstændig virksomhed som hovedbeskæftigelse  

 (ophørsbekendtgørelsen).
 Direktoratet har lagt vægt på, at en af  

 betingelserne for, at køber/lejer vil overtage den hidtidige  

 VVS-virksomhed er, at De tager ansættelse i virksomheden i en  

 overgangsperiode med 16 timer pr. uge.
Direktoratet har endvidere lagt vægt på, at  

 køber/lejer driver samme type virksomhed som den hidtidige  

 VVS-virksomhed.
Forudsætningen for at anse købers/lejers  

 virksomhed for ny selvstændig virksomhed er derfor ikke til stede.  

 Dette betyder, at Deres beskæftigelse i virksomheden har betydning for  

 ophøret af den hidtidige VVS-virksomhed, jf.  

 ophørsbekendtgørelsens § 4, stk. 2.
Direktoratet finder ikke, at der foreligger sådanne  

 særlige omstændigheder i sagen, at der er mulighed for at  

 dispensere fra egne regler." Direktoratet skrev samtidig til  

 arbejdsløshedskassen:
 "Direktoratet har tidligere ved brev af 26. april 2000  

 anmodet arbejdsløshedskassen om at orientere de relevante medlemmer,  

 hvad der ligger i begrebet "samme virksomhed".
 Direktoratet kan konstatere, at  

 arbejdsløshedskassen i den konkrete sag tilsyneladende har givet  

 medlemmet indtryk af, at det vil være i overensstemmelse med reglerne,  

 at hun som en betingelse for overdragelsen af virksomheden tager arbejde i  

 lejers/købers virksomhed i en overgangsperiode.
Direktoratet skal derfor endnu en gang anmode a-kassen om  

 at indskærpe over for de relevante medlemmer, hvad der ligger i  

 begrebet "samme virksomhed" og orientere om konsekvenserne ved at arbejde i  

 tidligere - nu bortforpagtet/udlejet - virksomhed." Medlemmet skrev den 29. juni 2000:
 "I henhold til brev af 14.6.2000 vedr. sag nr xxx,  

 tillader jeg mig hermed at klage.
 Jeg må indrømme, at jeg blev meget chokeret  

 over afslaget, og har først nu fundet ord til en klageskrivelse.
Jeg har været medlem af en fagforening, siden jeg  

 var helt ung, først xxx og siden xxx.
Jeg har aldrig før  

 søgt hjælp, kun betalt i alle disse år.
Jeg var jo  

 så naiv, at jeg troede, arbejdsløshedskassen var til for at  

 hjælpe mig og ikke det modsatte.
Jeg er frygtelig skuffet og forvirret  

 men håber på dispensation.
 Min historie er som følger:
Min mand og jeg har arbejdet sammen i vvs-firmaet i mange  

 år.
Han stod for det tekniske, og jeg tog mig af det  

 administrative.
Pludselig i januar 1994 blev min mand syg efter aldrig  

 før at have haft en sygedag, og man konstaterede cancer.
Han  

 døde den 21. februar efter 3 ugers sygdom.
Jeg stod så alene med firmaet oven i sorgen, og det  

 krævede selvfølgelig mange kræfter, så der  

 måtte også bruges af reserverne.
Men ved hårdt slid og  

 fantastiske medarbejdere lykkedes det at køre firmaet videre, selv om  

 jeg de første fire år følte, jeg hang i fingerspidserne  

 og kunne falde, hvornår det skulle være.
Det var en frygtelig  

 tid.
Det lykkedes at få firmaet til at gå rigtig godt, og  

 langsomt kom overblikket.
Men kræfterne var brugt op, da jeg samtidig  

 kæmpede med en meget slem angst for selv at blive alvorligt syg.
Hele  

 mit liv var sove, arbejde og behandling for diverse skavanker, så jeg  

 indså, at situationen var uholdbar.
Jeg henvendte mig til en tidligere udlært, som jeg  

 havde stor tillid til, og spurgte, om han kunne tænke sig at  

 købe firmaet.
Han blev meget beæret og glad og sagde ja på  

 den betingelse, at jeg blev og hjalp ham i starten, ellers turde han ikke.  

 Det lovede jeg naturligvis, og det blev så en betingelse for handelen.  

 Han er kun 29 år og har selvfølgelig brug for støtte.  

 Samtidig var jeg da også glad for, at han ville bruge mig, da et nyt  

 arbejde godt kan skræmme en ældre dame som mig, der aldrig har  

 arbejdet med edb og ikke har den store selvtillid.
 Det ja til at hjælpe blev selvfølgelig ikke  

 givet uden kontakt til arbejdsløshedskassen, som jeg spurgte  

 først.
Da jeg af natur er meget forsigtig, havde jeg flere  

 møder med xxx, arbejdsløshedskassen Vejle, for at sikre, alt  

 var i orden, også at jeg blev i firmaet.
Jeg følte, xxx var  

 dygtig med megen erfaring og en meget hjælpsom og engageret person, og  

 hun ville spørge juristerne i arbejdsløshedskassen Kbh, hvis  

 hun var i tvivl om noget.
Svaret blev, at det var i orden.
Jeg var glad og  

 lettet over at slippe det tunge ansvar, da jeg afhændede ved  

 årsskiftet.
Men glæden og lettelsen blev til depression, da jeg  

 modtog afslaget.
Jeg ringede naturligvis straks til xxx for at få  

 hjælp, og vi var begge enige om, at det måtte være en  

 misforståelse, som hun nok skulle tage sig af.
Vi havde jo  

 undersøgt det hele så grundigt.
 Men nej, hun var frygtelig ked af det og sagde, at jeg  

 skulle tage det roligt og søge dispensation.
Set i bakspejlet føler jeg umuligt, at jeg kunne  

 have sikret mig bedre, end jeg gjorde, og alligevel havde xxx overset noget,  

 jeg ikke helt forstår - leje/forpagtning.
Min efterfølger har  

 forkøbsret på ejendommen, som jeg så stadig ejer, men han  

 har jo ikke råd til at købe den endnu.
Han har jo lige brugt  

 mange penge til at købe firmaet.
 Jeg er ked af al denne ulejlighed men beder  

 indtrængende om dispensation, da jeg overhovedet ikke kan overskue  

 konsekvenserne af et afslag.
Jeg håber meget på forståelse og et  

 hurtigt svar, da jeg har det meget skidt med denne utryghed.
Det er  

 næsten værre, end før jeg solgte." Direktoratet fandt den 3. juli 2000, at der ikke var  

 kommet nye oplysninger, der gav anledning til at ændre  

 afgørelsen.
 Arbejdsløshedskassen skrev den 21. september 2000  

 til ankenævnet:
 "I forbindelse med behandlingen af klagesagen i  

 Arbejdsmarkedets Ankenævn har vores medlem rettet henvendelse til  

 arbejdsløshedskassen for at få oplyst, hvorvidt vi kan komme med  

 en udtalelse om rådgivningsforløbet på vores regionskontor  

 i Vejle vedrørende opstarten af medlemmets ansøgning om  

 dagpenge.
 Til sagen skal arbejdsløshedskassen supplerende  

 oplyse, at vi på vores regionskontor i Vejle har vejledt og  

 rådgivet medlemmet i forbindelse med, at hun skulle ansøge om  

 dagpenge, idet vores medlem rettede personlig henvendelse til  

 arbejdsløshedskassens medarbejder xxx.
 Selve ansøgning om dagpenge med tilhørende  

 dokumentation blev afleveret efter denne samtale.
Arbejdsløshedskassen skal hermed oplyse, at der ved  

 denne vejledende samtale ikke blev oplyst om reglerne i  

 ophørsbekendtgørelsens § 4, stk. 2, med tilhørende  

 vejledning vedrørende arbejde for køberen /lejeren af ens  

 virksomhed." Arbejdsmarkedets Ankenævnet ændrede  

 Direktoratet for Arbejdsløshedsforsikringens afgørelse.
