Konkrete afgørelser vedr. § 1, stk. 3 fra ÅB 2003 III I sagen (N.j.nr. 374/2003) fandt nævnet ikke, at ansøger var omfattet af offererstatningsloven.
Ansøger havde været på campingferie i Ungarn.
Under ferien blev ansøger og hans bror overfaldet af en gruppe danskere.
Gruppen tildelte ansøger flere knytnæveslag, spark og slag med et vaskeredskab (stave med tværgående metal med gummi på) i hovedet og på kroppen, hvorved ansøger pådrog sig syningskrævende sår i hovedet og på halsen.
Gruppen blev ved retten i Rødovre dømt for overtrædelse af straffelovens § 244. Der var først rejst tiltale for overtrædelse af straffelovens § 245, men en tilsvarende bestemmelse fandtes ikke i Ungarn, og der kunne derfor ikke rejses tiltale i medfør af denne bestemmelse i Danmark.
Gruppen blev også dømt for vold mod ansøgers bror.
Ansøger søgte om erstatning fra nævnet.
Nævnet besluttede, at afslå ansøgers ansøgning.
Nævnet lagde ved sin afgørelse vægt på, at ansøger havde været på ferie i Ungarn som turist, og at han tilfældigt mødte skadevolderne, som også kom fra Danmark.
Der var derfor ikke tale om en forbrydelse begået i et lukket dansk miljø, som det f.eks. er tilfældet, hvis volden bliver begået mellem danske deltagere i en dansk skolerejse.
