Bilag 1 Betænkning afgivet af Forsvarsudvalget den 2. december 2010 Betænkning over Forslag til lov om ændring af lov om anvendelse af Christianiaområdet (Ændring af revisionsbestemmelse m.v.) [af finansministeren (Claus Hjort Frederiksen)] 1. Udvalgsarbejdet Lovforslaget blev fremsat den 14. oktober 2010 og var til 1. behandling den 28. oktober 2010. Lovforslaget blev efter 1. behandling henvist til behandling i Forsvarsudvalget.
Møder Udvalget har behandlet lovforslaget i 1 møde.
Spørgsmål Udvalget har stillet 18 spørgsmål til finansministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af SF og EL) indstiller lovforslaget til vedtagelse uændret.
 Et mindretal i udvalget (SF og EL) stemmer hverken for eller imod lovforslaget.
 Socialistisk Folkeparti og Enhedslisten kan ikke stemme for forslaget.
Efter den første Christianialov i 1989 foregik der i adskillige år en meget konstruktiv proces, hvor en lang række områder på Christiania blev lovliggjort  ofte med særlige ordninger, f.eks. restauaranter, virksomheder m.m.
I 2002 var den proces stort set afsluttet.
Desværre var der kommet et nyt flertal i Folketinget, som ønskede at gøre op med denne proces.
Regeringen og Dansk Folkeparti fremsatte i 2004 forslag om ændring af lov om anvendelse om Christianiaområdet, fordi man ønskede at »normalisere« Christiania.
Man ønskede ikke, at der var plads til, at nogle hundrede mennesker i Danmark lever efter andre værdier end flertallet.
Efter massivt pres under udvalgsarbejdet ændrede regeringen dog forslaget, så der blev mulighed for at Christiania kunne fortsætte som kollektiv enhed.
Denne mulighed består stadig, men regeringens forhandlinger indtil nu tyder ikke på, at man for alvor vil give plads til den løsning.
Tværtimod har den konstante massive polititilstedeværelse og Slots- og Ejendomsstyrelsens mange påbud gjort dagligdagen meget svær.
 Senest har Slots- og Ejendomsstyrelsen besluttet, at alle børn på Christiania skal søge styrelsen om tilladelse til at blive boende hos deres forældre, når de fylder 18 år, jf. svar på spørgsmål 15. Det ville være fuldstændig uhørt i villakvartererne i Nordsjælland eller andre steder i landet, at man skal have statslig tilladelse til, at ens børn kan få lov at blive boende.
 Regeringens seneste udspil om at sætte bulldozere ind mod boligområder, man ikke bryder sig om, tyder ikke godt for Christianias fremtid.
 Socialistisk Folkeparti og Enhedslisten mener, at det uanset udfaldet af retssagen vil være nødvendigt at indgå en aftale med Christiania, og vi ønsker, at det skal være en løsning, der muliggør et kollektivt ejerskab.
 Socialistisk Folkepartis og Enhedslistens medlemmer af udvalget henviser til vores betænkningsbidrag fra lovens vedtagelse i 2004, hvor vi bl.a. skrev, at vi finder det afgørende at medvirke til at skabe et grundlag for Christiania som en særlig bydel i København med plads til mennesker, der lever på præmisser og ofte også på måder, som et flertal af Danmarks befolkning ikke ville ønske for deres eget liv.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
Hans Christian Thoning (V) fmd.
Karsten Nonbo (V) Kristian Pihl Lorentzen (V) Peter Juel Jensen (V) Michael Aastrup Jensen (V) Marion Pedersen (V) Ib Poulsen (DF) Søren Krarup (DF) Helge Adam Møller (KF) John Dyrby Paulsen (S) Jens Christian Lund (S) Poul Andersen (S) nfmd.
Julie Rademacher (S) Holger K.
Nielsen (SF) Pernille Frahm (SF) Niels Helveg Petersen (RV) Frank Aaen (EL) Kristendemokraterne, Siumut, Tjóðveldisflokkurin og Sambandsflokkurin havde ikke medlemmer i udvalget.
