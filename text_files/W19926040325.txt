 Spørgsmål om, hvorvidt indgåelse af en bestemt Portfolio  

 Management-kontrakt vil være i strid med bank- og sparekasselovens § 19, stk.  

 4, om forbudet mod at ansatte i banker og sparekasser udfører eller deltager  

 i spekulationsforretninger.
 I skrivelse af 28. november 1988, suppleret ved skrivelse af 20. januar  

 1989, har klager klaget over, at Finanstilsynet den 4. november 1988 (j.nr.  

 A.19.4 2000 TR/CB) har meddelt klager, at indgåelse af en nærmere bestemt  

 Portfolio Management-kontrakt vil være i strid med bank- og sparekasselovens  

 § 19, stk. 4, om forbudet mod at ansatte i banker og sparekasser udfører  

 eller deltager i spekulationsforretninger.
 Sagens omstændigheder er følgende:
Den 24. august 1988 skrev klager, der var ansat i ......bankens Merchant  

 Bank Afdeling, til Finanstilsynet og forespurgte, hvorvidt indgåelse af en  

 Portfolio Management-kontrakt vil være i strid med bank- og sparekasselovens  

 § 19, stk. 4. Sammen med forespørgslen vedlagde klager et eksempel på den  

 form for kontrakt, som klager overvejede at indgå.
Kontrakten er benævnt  

 »Aftale om Portfolio Management på valuta« og er optaget som bilag  

 til kendelsen. (Bilaget er ikke optrykt).
 I den påklagede afgørelse af 4. november 1988 skrev tilsynet: »...
 Af det medsendte kontraktsudkast fremgår det, at banken indenfor nærmere  

 fastlagte rammer bemyndiges til at foretage arbitragehandler på de  

 internationale valutamarkeder, herunder indgå spot- og terminsforretninger  

 samt købe og sælge valutaoptioner.
 Det fremgår endvidere, at der efter kontrakten skal fastsættes en  

 terminsramme, for hvilken der gælder, at rammen udgør 5-10 gange de indskudte  

 midler.
 Tilsynet finder, at de ovennævnte forretninger ikke har nogen kommerciel  

 baggrund, men alene har til formål at opnå størst muligt afkast på baggrund  

 af en usikker forventning om udviklingen i valutarelationerne.
 Forretningerne kan herefter ikke anses for at ligge indenfor rammerne af  

 en sædvanlig formueforvaltning, og tilsynet finder, at forretningerne må  

 karakteriseres spekulationsforretninger.
 Tilsynet finder det uden betydning, at forretningerne ikke udføres af Dem  

 personligt, men overlades til en bank for Deres regning og risiko, jf. bank-  

 og sparekasselovens § 19, stk. 4, »deltage i  

 spekulationsforretninger«.
Tilsynet finder herefter ikke, at De kan indgå den nævnte kontrakt....' I forlængelse af den indgivne klage af 28. november 1988 fremsendte klager  

 den 20. januar 1989 til ankenævnet yderligere et eksempel på en kontrakt  

 benævnt »Aftale om Portfolio Management« vedrørende investeringer i  

 værdipapirer samt noget brochuremateriale om de to former for kontrakter.  

 Finanstilsynets afgørelse vedrører ikke kontrakten »Aftale om Port Folio  

 Management«.
 Klagerens påstand er primært, at Finanstilsynets afgørelse skal ændres  

 derhen, at der ikke er tale om spekulation i bank- og sparekasselovens  

 forstand ved at indgå sådanne former for Portfolio Management-kontrakter  

 eller subsidiært, at der kun er tale om spekulation i det omfang, at  

 investeringerne »geares«, således at der investeres for mere end de  

 indskudte midler.
 Efter anmodning fra Den Danske Bankforening (nu Finansrådet) tillod  

 ankenævnet den 26. januar 1989, at foreningen indtrådte i sagen til støtte  

 for klageren.
 I den af ankenævnet indhentede udtalelse af 3. april 1989 fra  

 Finanstilsynet har tilsynet udtalt:
 »... har praksis omkring bestemmelsen været sparsom, men i de enkelte  

 sager, der har foreligget til afgørelse, har der været en restriktiv linie.
Således omfatter forbuddet mod spekulationsforretninger såvel værdipapirer  

 som andre formuegoder.
Baggrunden herfor er, at man ikke unødigt vil bringe  

 pengeinstitutters interesser i fare og specielt for funktionærer anføres i  

 Bankloven v/Arne Eken og Hartvig Jacobsen: »For filialbestyrere og  

 funktionærer er der vel ikke samme praktiske mulighed for på denne måde at  

 skade banken, men forbudet er begrundet ved hensynet til både dem selv og  

 banken, der ikke er tjent med at se sine funktionærer indviklet i store,  

 muligt ruinerende gældsforpligtelser.
Dertil kommer, at direktører ofte  

 vokser frem af funktionærstaben.« De af tilsynet trufne afgørelser er ikke baseret på en teoretisk  

 definition af begrebet spekulation, men der har i hvert enkelt tilfælde været  

 tale om en afvejning af, hvorvidt dispositionen kan siges at være udtryk for  

 en sædvanlig og naturlig formueforvaltning.
Ved statuering af spekulation har  

 ofte indgået en række karakteristika ved dispositionerne.
Af momenter, der  

 tyder på spekulation, kan nævnes handlernes størrelse, hyppigheden, varens  

 art, gearing og lignende.
 I tilsynets afgørelse ...... blev der taget stilling til to spørgsmål,  

 dels hvorvidt der var tale om spekulationsforretninger dels hvorvidt lovens  

 bestemmelse tillige omfattede forhold, hvor dispositionsretten blev overladt  

 til et pengeinstitut i henhold til en kontrakt.
 Som det fremgår af bestemmelsen fandt tilsynet, at der var tale om  

 spekulationsforretninger, idet »banken indenfor nærmere fastlagte rammer  

 bemyndiges til at foretage arbitragehandler på de internationale  

 valutamarkeder, herunder også spot- og terminsforretninger samt købe og sælge  

 valutaoptioner«, samt at der var mulighed for en gearing på 5-10 gange  

 de indskudte midler.
 Om det spekulative moment henvises endvidere til kontraktudkastet, hvor  

 det under »ansvar« anføres:
»Kontrakthaver er ved indgåelse af denne aftale gjort opmærksom på,  

 at handel med fremmed valuta af denne spekulative karakter er forbundet med  

 betydelige risici for kontrakthaver, og at denne således har risiko for at  

 pådrage sig et tab i forbindelse med handlerne.« Med hensyn til spørgsmålet om dispositionsretten fandt tilsynet det uden  

 betydning, at dispositionerne ikke blev foretaget af funktionæren selv, men  

 alene på dennes regning og risiko, jf. ordene »deltage i  

 spekulationsforretninger« i bank- og sparekasselovens § 19, stk. 4.  

 Formuleringen sigter blandt andet på at undgå, at den ansatte kommer uden om  

 spekulationsforbuddet ved at lade andre foretage spekulationsforretningerne  

 for den ansattes regning.
 For så vidt angår den af klager nedlagte anden påstand om, at der kun er  

 tale om spekulation, såfremt der foretages en gearing, hvorfor almindelige  

 aftaler om Port Folio Management ikke skal anses som spekulation, skal  

 tilsynet henvise til det foranstående, hvorefter tilsynets afgørelse konkret  

 har vedrørt det tidligere fremsendte kontraktudkast (vedrørende Portfolio  

 Management på valuta).
Tilsynet skal dog tilføje, at man ikke er enig i, at spekulationsbegrebet  

 kun foreligger, såfremt der foretages en gearing.
Som ovenfor nævnt må  

 afgørelsen træffes konkret ud fra en samlet vurdering, hvori gearing indgår  

 som et enkelt led blandt mange momenter.
I de fleste tilfælde vil Port Folio Management kontrakten formentlig  

 indeholde sådanne forretninger, at der må statueres spekulation, idet  

 karakteren og forretningsomfanget af de pågældende forretninger ikke kan  

 anses for at være en sædvanlig formueforvaltning.' Den 7. april 1989 anmodede ankenævnet klager og Den Danske Bankforening om  

 bemærkninger til Finanstilsynets udtalelse.
Efter anmodning fra Den Danske  

 Bankforening og Finanstilsynet og med klagerens accept blev sagen imidlertid  

 istedet berostillet, idet tilsynet og pengeinstitutternes organisationer på  

 baggrund af den konkrete sag arbejdede på at foretage en nærmere afgrænsning  

 af begrebet spekulation.
Som resultat af dette arbejde udarbejdede  

 Finanstilsynet den 14. april 1992 i samråd med Finansrådet et notat  

 vedrørende forbudet mod spekulation i bank- og sparekasselovens § 19, stk. 4.  

 Notatet har følgende ordlyd:
 »Spekulationsforbudet m.v.
 Bank- og sparekasselovens § 19, stk. 4 om spekulation er sålydende:
»Direktører og funktionærer i et pengeinstitut må ikke for egen  

 regning udføre eller deltage i spekulationsforretninger.« Overtrædelse af bestemmelsen kan i henhold til lovens § 54, stk. 1, føre  

 til straf af bøde eller hæfte.
Den endelige afgørelse af, om der foreligger spekulation, henhører under  

 domstolene.
Nærværende notat indeholder retningslinier og en række konkrete  

 afgørelser, som vil indgå i Finanstilsynets overvejelser, om der er i det  

 enkelte tilfælde foreligger spekulation.
 Ved siden af spekulationsforbudet gælder de børsetiske regler, hvoraf  

 blandt andet følger, at medarbejderne skal undgå sammenblanding af  

 pengeinstituttets og kundens interesser med medarbejdernes egne forhold.
 Endvidere gælder efter reglerne om insider-trading et forbud mod køb og  

 salg af værdipapirer, hvis medarbejderne måtte få kendskab til  

 ikke-offentliggjorte oplysninger, som har betydning for kursdannelsen.
 Spekulationsforbudet i § 19, stk. 4 er generelt formuleret og blev indsat  

 i loven i 1930 på baggrund af konkrete sager om spekulation.
1. Hvem er omfattet ? Spekulationsforbudet omfatter samtlige ansatte i pengeinstituttet.
Det er uden betydning om dispositionen er foretaget af den pågældende selv  

 eller gennem tredjemand, for eksempel ægtefælle, såfremt det reelt er  

 medarbejderen selv, som har foretaget dispositionerne.
Også investering i  

 aktier i et selskab, der som sit hovedformål har at foretage  

 spekulationsprægede investeringer af de indskudte midler, er omfattet.
Fra praksis kan nævnets fem personers køb af et anpartsselskab, hvis  

 formål var alle former for handel med aktier og obligationer.
Da to af  

 køberne var bankansatte, heraf en i fondsafdeling, fastslog tilsynet, at  

 disses medvirken ved købet måtte anses for stridende mod bestemmelsen.
2. Hvilke aktiver er omfattet ? Forbudet omfatter spekulation i såvel værdipapirer som andre formuegoder,  

 som f.eks. fast ejendom, kunst, metaller, mønter, råvarer, m.v.
3. Begrebet spekulation Vejledende kan spekulation beskrives som dispositioner, hvor medarbejderen  

 anskaffer sig et formuegode alene for at sælge det videre og derved opnå en  

 gevinst.
 Når det skal afgøres, om en given disposition er udslag af spekulation, er  

 det ikke selve transaktionen, men formålet med denne og medarbejderens  

 hensigt på dispositionstidspunktet, der er afgørende.
 Motiverne i dispositionsøjeblikket kan være vanskeligt at bevise.  

 Afgørelsen af, hvorvidt en konkret disposition er udtryk for spekulation, vil  

 derfor i praksis bero på en samlet vurdering og afvejning af en række  

 forskellige momenter, som vil kunne trække dispositionen i retning af  

 spekulation eller omvendt mindske dispositionens karakter og spekulation.
 Afvejningen af de enkelte momenter skal sættes i forhold til  

 dispositioner, der er udtryk for sædvanlig formueforvaltning.
 Forholdet mellem risikoen og størrelsen af et økonomisk tab og den  

 pågældende medarbejders formueforhold indgår principielt ikke i bedømmelsen,  

 men størrelsen kan indikere spekulationshensigten.
4. Sædvanlig formueforvaltning Køb til anlægsinvestering og salg til forbrug vil ikke være spekulation.  

 Når erhvervelsen sker som anlægsinvestering vil det for eksempel heller ikke  

 være spekulation, at deltage i en aktieemission ud fra en forventning om en  

 stor kursstigning eller et stort udbytte af aktierne.
Salg af værdipapirer  

 som led i sædvanlig fondspleje vil ikke i sig selv anses som spekulation.
5. Køb for lånte midler (gearing) og andre momenter Det er efter loven ikke afgørende om dispositionen er foretaget for  

 medarbejderens egne midler, herunder midler på pensionsopsparing, eller for  

 lånte midler.
Det forhold, at finansieringen er foretaget for lånte midler (gearing), er  

 dog et element, der med vekslende styrke efter gearingens størrelse er  

 medvirkende til at formode spekulationshensigt.
At lånefinansiering ikke i  

 sig selv er spekulation fremgår af UfR 1964, hvor en direktør, der havde købt  

 pantebreve for lånte midler, blev frifundet, da det ikke fandtes bevist, at  

 der forelå spekulationshensigt.
Udover handlernes hyppighed og gearingselementet kan som andre tegn på  

 spekulation peges på handlernes størrelse, ejerforholdets varighed, samt  

 hvorvidt der er tale om formuegoder, der traditionelt udviser store værdi-  

 eller kursspring, for eksempel ædelmetaller.
Det kommer også i betragtning,  

 om dispositionen er foretaget af direktører og andre ledende medarbejdere,  

 der har en professionel indsigt, som kan benyttes ved spekulation.
6. Skattemæssig spekulation Skatteretlige kriterier for spekulationshensigt er ikke afgørende i  

 relation til forbudet i bank- og sparekasseloven, da begrundelsen for at  

 statuere spekulation er forskellig i de to love.
7. Eksempler De enkelte typer af forretninger Indgåelse af hausse- og baisseforretninger, det vil sige spekulation i  

 stigende eller faldende priser på kurser, anses som spekulation, jf. dog  

 nedenfor.
 Køb og salg af finansielle instrumenter (futures- og optioner) anses som  

 spekulation, jf. dog nedenfor.
 Valuta- og værdipapirterminsforretninger anses som spekulation, jf. dog  

 nedenfor.
Dersom de pågældende forretninger (hausse-/baisseforretninger, køb/salg af  

 finansielle instrumenter og valuta-/værdipapirterminsforretninger) tager sigt  

 på at afdække sædvanligt forekommende risici vil dette være et moment, der  

 fjerner forretningens karakter af spekulation.
Som eksempel kan nævnes  

 kurssikring (terminsforretning) af realkreditlån i forbindelse med køb og  

 salg af fast ejendom.
 Fra december 1987 foreligger en afgørelse, hvor to bankansatte accepterede  

 et bødeforlæg for indgåelse af en 12-måneders valutaterminsforretning med  

 salg af D-mark mod danske kroner, uden at der forelå en »legitim  

 begrundelse for indgåelsen af forretningen«.
 Aktietegning som led i sædvanlig formueadministration anses ikke som  

 spekulation, medmindre selskabets hovedformål er at foretage  

 spekulationsprægede investeringer af de indskudte midler.
Spørgsmålet om spekulation ved køb af aktier eller andre ejerandele i  

 foretagender, hvis virksomhed delvis er udøvelse af spekulationsforretninger  

 må afgøres konkret.
Anlægskøb af aktier i et pengeinstitut vil ikke anses for  

 at være spekulation, uanset at pengeinstitutter som en del af deres  

 virksomhed kan drive spekulation i værdipapirer m.v.
 Køb af andele i en investeringsforening omfattet af lov om  

 investeringsforeninger vil ikke være omfattet af forbudet, jf. § 30,  

 hvorefter investeringsforeninger ikke må udføre spekulationsforretninger.
 Investering i gearede investeringsselskaber vil oftest være en  

 spekulationsforretning.
Tegning af medarbejderaktier til favørkurs er ikke spekulation.
Køb af  

 anparter i leasingselskaber m.v. af skattemæssige årsager anses ikke i sig  

 selv som spekulation.
 Placering af kapitalpensionsmidler i aktier i valutapuljeselskaber anses  

 som spekulation.
Derimod er deltagelse i puljeordning ikke at anse som spekulation.
Er der  

 tale om individuelt depot gælder de almindelige kriterier for spekulation.
Afgørelsen af, om en porteføljemanagementsaftale vil blive anset for  

 spekulation, vil afhænge af aftalens nærmere indhold.
En  

 porteføljemanagementsaftale, som må anses for at være sædvanlig  

 formueforvaltning, er således ikke spekulation.
 På konkret forespørgsel fra en medarbejder i et pengeinstitut har Tilsynet  

 afgjort, at en porteføljemanagementaftale, hvorefter banken på medarbejdernes  

 vegne foretog arbitragehandler på de internationale valutamarkeder, herunder  

 gearede spot- og terminsforretninger, samt køb og salg af valutaoptioner, var  

 omfattet af spekulationsbegrebet.
Indlån/udlån i fremmed valuta er ikke i sig selv spekulation, f.eks. at  

 det forhold, at man har indestående på en pund-konto eller et DM-lån, men  

 bl.a. hyppigheden af omlægning kan være et element, der trækker i modsat  

 retning.' Notatet er udsendt til pengeinstitutterne af Finanstilsynet.
Notatet er  

 endvidere sendt til ankenævnets som et indlæg i sagen.
Klager og Finansrådet har efter notatets fremkomst haft lejlighed til at  

 udtale sig såvel om notatet som om Finanstilsynets udtalelse af 3. april  

 1989. Klageren har imidlertid ikke reageret på ankenævnets anmodning herom.  

 Finansrådet har i en skrivelse af 25. juni 1992 udtalt, at foreningen kan  

 henholde sig til retningslinierne i notatet.
Ankenævnet optog herefter sagen  

 til afgørelse den 10. september 1992.
 Ankenævnet udtalte:
 Nævnet finder ikke, at der er grundlag for at ændre den af Finanstilsynet  

 trufne afgørelse af 4. november 1988.
 Da forbudet i § 19, stk. 4, i bank- og sparekasseloven er sanktioneret ved  

 straf efter lovens § 54, henhører den endelige afgørelse af spørgsmålet under  

 domstolene på grundlag af de konkrete omstændigheder i den enkelte sag.
