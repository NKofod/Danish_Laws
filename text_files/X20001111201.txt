Tilførsel af aktiver TSS af 2. marts 2000, 99/99-4314-903 Reference FUL § 15c LV 1998 S.D.3.2.4 En nyligt afgjort sag om skattefri tilførsel af  

 aktiver efter fusionsskattelovens § 15c har givet Told- og Skattestyrelsen  

 anledning til at overveje spørgsmålet om, hvilke forhold der kan  

 tages i betragtning ved vurderingen af, hvorvidt en gren af en virksomhed kan  

 fungere ved hjælp af egne midler.
Tilførsel af aktiver er i fusionsskattelovens §  

 15c, stk. 2 defineret som "den transaktion, hvorved et selskab uden at  

 være opløst tilfører den samlede eller en eller flere  

 grene af sin virksomhed til et andet selskab mod at få tildelt aktier  

 eller anparter i det modtagende selskabs kapital." En gren af en virksomhed defineres endvidere som  

 "alle aktiver og passiver i en afdeling af et selskab, som ud fra et  

 organisationsmæssigt synspunkt udgør en selvstændig  

 bedrift, dvs. en samlet enhed, der kan fungere ved hjælp af egne  

 midler." I den konkrete sag ønskede et selskab pr. 1.  

 oktober 1999 at tilføre sine samlede aktiver og passiver undtagen  

 størstedelen af de likvide beholdninger til et nystiftet  

 datterselskab.
I tilførslen indgik bl.a. et valutalån hos en  

 udenlandsk bank.
Selskabets danske bankforbindelse optrådte som garant  

 overfor den udenlandske bank, hvilket selskabet betalte en løbende  

 provision for.
Til sikkerhed for opfyldelsen af denne forpligtelse havde den  

 ultimative hovedaktionær stillet sikkerhed overfor banken i form af et  

 ejerpantebrev i hovedaktionærens faste ejendom.
Da valutalånet  

 blev overført til det modtagende selskab, skulle sikkerhedsstillelsen  

 fra hovedaktionæren opretholdes.
 Da en sådan vederlagsfri sikkerhedsstillelse er i  

 strid med betingelsen om, at det modtagende selskab skal kunne fungere ved  

 hjælp af egne midler, jf. ligningsvejledningen 1998, afsnit S.D.3.2.4,  

 meddelte Told- og Skattestyrelsen selskabets repræsentant, at  

 tilladelse ikke kunne gives, medmindre sikkerhedsstillelsen enten blev  

 opgivet, eller det blev dokumenteret, at sikkerhedsstillelsen var underlagt  

 vilkår, som kunne opnås hos en uafhængig tredjemand, dvs.  

 at hovedaktionæren skulle ydes et markedsmæssigt vederlag for  

 sikkerhedsstillelsen.
 Da man ikke ønskede at opgive sikkerhedsstillelsen,  

 og da man havde vanskeligheder med at få dokumenteret markedsprisen for  

 en sådan sikkerhedsstillelse, foreslog selskabets repræsentant en  

 tredje mulighed, hvorefter det pågældende valutalån blev  

 indfriet bl.a. ved hjælp af en nyoprettet usikret kassekredit.
Problemet for Told- og Skattestyrelsen var her, at  

 indfrielsen nu tidligst kunne ske i marts 2000, mens tilførselsdatoen  

 var 1. oktober 1999, og vurderingen af, hvorvidt der er tale om en gren af en  

 virksomhed, herunder om det tilførte kan fungere ved hjælp af  

 egne midler, skal foretages ud fra forholdene på  

 tilførselsdatoen, jf.
Skatteministeriet, Departementets  

 afgørelse i TfS 1996, 899.
 Told- og Skattestyrelsen gav imidlertid tilladelse ud fra  

 følgende betragtning:
Det er en ufravigelig betingelse, at det tilførtes  

 evne til at kunne fungere ved hjælp af egne midler skal være til  

 stede på tilførselsdatoen.
Ud fra forholdene på  

 tilførselsdatoen kunne det ikke umiddelbart lægges til grund, at  

 der var tale om en gren af en virksomhed, der kunne fungere ved hjælp  

 af egne midler.
I februar 2000, dvs. 4-5 måneder efter  

 tilførselsdatoen, var det modtagende selskab imidlertid i stand til at  

 opnå en usikret kassekredit i banken, som sammen med selskabets  

 øvrige aktiver kunne anvendes til at indfri det pågældende  

 valutalån, hvorefter hovedaktionærens sikkerhedsstillelse ville  

 bortfalde.
Denne konkrete efterfølgende omstændighed  

 dokumenterede efter Told- og Skattestyrelsens opfattelse, at det modtagende  

 selskab allerede på tilførselsdatoen var tilstrækkeligt  

 kapitaliseret til at kunne fungere ved hjælp af egne midler.
Told- og Skattestyrelsen lagde således til grund, at  

 den tilførte gren af virksomheden på tilførselsdatoen  

 kunne fungere ved hjælp af egne midler.
Dokumentationen herfor bestod  

 i, at det modtagende selskab 4-5 måneder efter tilførselsdatoen  

 var i stand til ved hjælp af sine egne midler at indfri det lån,  

 der ellers var til hinder for en tilladelse, så selvom det altså  

 ikke ud fra forholdene på tilførselsdatoen umiddelbart kunne  

 lægges til grund, at der var tale om en gren af en virksomhed, der  

 kunne fungere ved hjælp af egne midler, så viste de  

 efterfølgende omstændigheder imidlertid, at dette faktisk var  

 tilfældet.
