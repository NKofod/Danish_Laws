 Finanstilsynet gav et selskab og et børsmæglerselskab en alvorlig  

 påtale for at have forsøgt at påvirke kursen ved at handle med sig selv, og  

 tiltrådte en af Københavns Fondsbørs truffet afgørelse om at udelade  

 handlerne ved beregning af udløbskursen.
Finanstilsynet tiltrådte, med en anden begrundelse, en afgørelse truffet  

 af Københavns Fondsbørs, der ved fastsættelsen af udløbskursen for futures på  

 9 % realkreditobligationer udelod nogle bud, indlagt inden for det sidste  

 minut af udløbstimen.
Fondsbørsens afgørelse var begrundet med, at budene på  

 grund af deres størrelser og tidspunktet for deres indlæggelse ville betyde  

 en forvridning af udløbskursen.
 Budene, der markant ville påvirke udløbskursen i opadgående retning, var  

 indlagt af en kunde, der gennem et børsmæglerselskab havde udbudt de  

 omhandlede obligationer 5 minutter før udløbstimens afslutning og gennem et  

 andet børsmæglerselskab i sidste minut af udløbstimen havde budt på de  

 omhandlede obligationer til samme kurs.
 Finanstilsynet gav selskabet og det børsmæglerselskab, der for selskabet  

 havde budt på de omhandlede obligationer, en alvorlig påtale for i strid med  

 de børsetiske reglers § 11, stk. 1, at have forsøgt at påvirke kursen ved at  

 handle med sig selv.
