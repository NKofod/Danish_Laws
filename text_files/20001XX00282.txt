Skriftlig fremsættelse (1. februar  

 2001) Miljø- og energiministeren (Svend Auken):
 Herved tillader jeg mig for Folketinget at fremsætte:
Forslag til lov om ændring af lov om  

 miljøbeskyttelse (Pant- og retursystemer) (Lovforslag nr.
L 153).
Folketingets Miljø- og Planlægningsudvalg  

 afgav den 16. juni 2000 en beretning, hvori et flertal i udvalget opfordrede  

 regeringen til i Folketingssamlingen 2000/2001 at fremlægge lovforslag,  

 der kan skabe rammerne for et effektivt og fremtidssikret pant- og  

 retursystem for emballager til øl og sodavand.
Lovforslaget opfylder  

 de forudsætninger, der blev skitseret i beretningen.
 Det danske returflaskesystem har i mange år  

 været kendetegnet ved en meget høj indsamlingsprocent (omkring  

 100), og systemet bidrager betydeligt til den danske indsats for  

 affaldsminimering.
Introduktionen af flere nye emballagevarianter  

 primært til læskedrikke i løbet af 1990 erne har  

 imidlertid skabt stigende problemer med håndtering i  

 dagligvarehandelen.
Der er en risiko for, at det hidtil velfungerende system  

 ikke fuldt ud vil kunne opretholdes, hvis håndteringen i  

 dagligvarehandlen ikke lettes, og det kan få negative  

 miljømæssige konsekvenser i form af lavere returprocenter.
Forslaget muliggør en udstedelse af regler om  

 etablering af nye pant- og retursystemer for varer, produkter og emballager  

 på et miljømæssigt højt niveau.
Hovedsigtet med  

 forslaget er dog at skabe grundlaget for en effektivisering af det  

 eksisterende retursystem for emballager til øl og sodavand i  

 dagligvarehandelen.
Det indebærer, at de butikker, som modtager de  

 største mængder tomme flasker, kan få erstattet eller  

 udbygget deres eksisterende automater med modtageanlæg, der automatisk  

 kan sortere de mange forskellige typer af plastflasker til sodavand ud i  

 forskellige containere.
Det er samtidig hensigten at fremtidssikre systemet,  

 så modtageanlæggene vil kunne indrettes til også at modtage  

 forskellige typer af engangsemballager (f.eks. dåser), hvis  

 sådanne emballager generelt måtte blive tilladt på det  

 danske marked.
Forslaget danner ligeledes grundlag for, at der om  

 nødvendigt kan gennemføres et fuldt udbygget pantsystem for  

 alle former for engangsemballager til øl og sodavand i  

 dagligvarebutikker.
Forslaget giver endvidere mulighed for, at  

 dagligvarebutikker kan få udbetalt en økonomisk  

 godtgørelse for rensortering af producenternes og importørernes  

 øl og sodavandsemballager.
Godtgørelsen vil skulle finansieres  

 over gebyrer, som importører og producenter betaler til retursystemet  

 efter nærmere regler herom.
For at sikre grundlaget for opbygning og driften af et  

 effektivt og koordineret pant- og retursystem skal det være muligt, som  

 hidtil, at kunne henlægge administrationen og fremover også i  

 begrænset omfang kontrollen af pant- og retursystemer til et selskab.  

 En eneret for et selskab til at forestå administrationen foreslås  

 dog tidsbegrænset til 6 år.
Det svarer til den tid, det  

 skønnes at tage at etablere og finansiere en effektiv og  

 fremtidssikret infrastruktur for returtagning af emballager til øl og  

 sodavand.
Der vil kunne fastsættes nærmere regler om  

 bl.a. importørers og producenters pligt til at være tilsluttet  

 et pant- og returselskab, give selskabet, myndighederne og en revisor  

 oplysninger til brug for administrationen og kontrollen med ordningen og  

 indbetale pant til selskabet.
Gebyrer skal kunne fastsættes og  

 opkræves af et pant- og returselskab, men gebyrerne skal godkendes af  

 ministeren.
Det skal være muligt for ministeren i særlige  

 tilfælde at meddele dispensation fra tilslutningspligten.
 Forslaget indeholder derudover en række bestemmelser  

 om administrationen og kontrollen med pant- og returordninger.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
