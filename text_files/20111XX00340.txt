Skriftlig fremsættelse (29. februar 2012) Klima,- energi- og bygningsministeren (Martin Lidegaard) Herved tillader jeg mig for Folketinget at fremsætte:
Forslag til lov om ændring af lov om anvendelse af Christianiaområdet (Ændring af revisionsbestemmelse) (Lovforslag nr.
L 96).
Lovforslaget fremsættes, da der i den gældende christianialov fra 2004 er indsat en revisionsbestemmelse, der fastslår, at der skal fremsættes et lovforslag i folketingsåret 2010-2011. Revisionsbestemmelsen var i sin tid indsat med den forventning, at loven på nuværende tidspunkt ville være gennemført og kunne ophæves.
Der var i folketingsåret 2010-2011 ikke grundlag for at ophæve loven, da der endnu ikke var fundet en løsning der implementerede lovens formål.
På den baggrund blev revisionen dengang udsat med et år.
Der er den 22. juni 2011 indgået en aftale mellem Christiania og staten om implementering af christianialoven.
Denne aftale skal være gennemført den 1. juli 2012. Der er derfor endnu ikke grundlag for en egentlig lovrevision, og jeg fremsætter derfor forslag om, at revisionen udskydes med et år til folketingsåret 2012-2013.
Christianialoven blev ændret i 2004. Christiania skulle bevares som et grønt og bilfrit kvarter i København, hvor der er plads til at leve på en anden måde, men området skulle fremover omfattes at lovgivningens almindelige regler og der skulle ikke være en særlov.
Området skulle åbnes for offentligheden.
Der skulle være huslejebetaling og åben boligtildeling, de bevaringsværdige bygninger skulle genoprettes, og det fredede voldanlæg skulle sikres som et åbent, rekreativt område for christianitter, københavnere og den øvrige befolkning.
Efter vedtagelsen af lovændringen i 2004 har der været gennemført en række forhandlinger med Christianias Fællesskab.
Forhandlingerne mundede som nævnt i juni 2011 ud i en aftale mellem Christiania og staten.
Aftalen mellem Christiania og staten indebærer, at en nystiftet fond, Fonden Fristaden Christiania, skal købe den del af området, staten har mulighed for at sælge, leje de bygninger og arealer, staten ikke kan sælge og at Fonden Fristaden Christiania skal varetage den fremtidige genopretning, drift og vedligehold af bygninger, grønne områder, forsyning, veje og stier på området.
Fonden skal samtidig sikre, at de nuværende beboere kan blive boende og at alle får mulighed for at kunne bo på Christiania ved at tildele boliger på åben og gennemskuelig vis.
Når aftalen som forventet er gennemført vil jeg fremsætte et forslag til en revision af loven.
Forslaget vil afspejle den nye ordning og Fonden Fristaden Christianias varetagelse af ansvaret for området.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
