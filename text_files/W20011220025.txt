Tinglysningsafgift, salg af fast ejendom A I/S's klage skyldes, at told- og skatteregionen ved afgørelse af  

 18. maj 2000 har fundet, at tinglysningsafgiften ved tinglysning af  

 ejerskifte af en ejendom udgør i alt 56.900 kr.
Det fremgår af sagens oplysninger, at B ifølge betinget  

 skøde af 29. december 1999 for en overdragelsessum af 6.937.500,00 kr.  

 har solgt 3/4 af en ejendom til C, D og E, således at hver blev ejer af  

 en ideel fjerdepart af ejendommen.
Ejerne begærede ved tinglysning af  

 skødet, at ejer i adkomstrubrikken anførtes som A I/S.
Endeligt  

 skøde til A I/S blev underskrevet den 6. januar 2000, og skødet  

 blev tinglyst den 17. januar 2000. Skødet blev afgiftsberigtiget med  

 stempelmærke lydende på 43.100 kr.
 Endvidere fremgår af sagens oplysninger, at interessentskabskontrakt  

 vedrørende A I/S blev oprettet den 29. december 1999.
Told- og skatteregionen har ved den påklagede afgørelse  

 fundet, at afgiften ved tinglysning af ejerskiftet, jf.  

 tinglysningsafgiftslovens § 4, stk. 1, skal beregnes af hele ejerskiftesummen  

 ved overdragelsen fra de fire samejende personer til A I/S, dvs. af  

 9.250.000,00 kr., svarende til 4/3 x 6.937.500,00 kr.
Regionen har derfor  

 fundet, at der skal betales yderligere tinglysningsafgift, 13.800,00 kr.,  

 opgjort således:
Procentafgift  (0,6 pct. af 9.250.000,00 kr.) 55.500,00 kr.
Fast afgift 1.400,00 kr.
Allerede betalt afgift - 43.100,00 kr.
Yderligere afgift 13.800.00 kr.
Som begrundelse herfor har regionen anført, at et interessentskab  

 er et selvstændigt retssubjekt, og at en ændring af registrering  

 af adkomsthaveren til et nyt retssubjekt er et ejerskifte, der skal  

 afgiftsberigtiges efter tinglysningsafgiftslovens § 4, stk. 1, med 1.400 kr.  

 og 0,6 pct. af ejerskiftesummen.
Regionen har videre anført, at det  

 foreliggende tilfælde må betragtes således, at B  

 først overdrager 3/4 af ejendommen til C, D og E ved en utinglyst  

 handel, hvorefter hele ejendommen overdrages fra de fire samejende personer  

 til A I/S.
Efter regionens opfattelse skal der ikke betales  

 tinglysningsafgift efter tinglysningsafgiftslovens § 4, stk. 1, af den  

 mellemliggende handel mellem B og C, D og E, idet denne handel er utinglyst,  

 hvorimod der skal betales afgift efter tinglysningsafgiftslovens § 4, stk. 1,  

 af hele ejerskiftesummen ved overdragelsen fra de fire samejende personer til  

 A I/S.
Regionen har videre anført, at tilfældet i  

 tinglysningsmæssig henseende er et identitetsskifte, der kræver  

 berigtigelse ved skøde, idet et interessentskab i  

 tinglysningsmæssig henseende anses for en selvstændig juridisk  

 person.
Den enkelte interessent ejer ikke en anpart af ejendommen, men en  

 anpart af nettoformuen i interessentskabet, og den enkelte interessent kan  

 derfor ikke overdrage en andel af ejendommen, idet denne kun kan overdrages  

 af interessentskabet.
Regionen har herved henvist til blandt andet Vestre  

 Landsrets kendelse af 23. marts 1987, offentliggjort i Ugeskrift for  

 Retsvæsen 1987.584, og Vestre Landsrets kendelse af 5. oktober 1994,  

 offentliggjort i Ugeskrift for Retsvæsen 1995.65. Endvidere har  

 regionen henvist til artikel af Lilian Hindborg i Fuldmægtigen 1989,  

 side 43-45.
Klagerens repræsentant har over for Landsskatteretten nedlagt  

 påstand om, at afgiften, jf. tinglysningsafgiftslovens § 4, stk. 1,  

 alene udgør 43.100 kr.
Til støtte for påstanden har  

 repræsentanten anført, at der er tale om, at B har solgt 3/4 af  

 den omhandlede ejendom til C, D og E med 1/4 til hver, hvorved der er  

 opstået et interessentskab med disse fire deltagere.
De fire ejere af  

 ejendommen har fundet det mest hensigtsmæssigt og praktisk at anvende  

 betegnelsen "A I/S" i stedet for de fire personnavne med tilføjelsen  

 I/S.
Repræsentanten har herved anført, at et interessentskabet  

 ikke er et selvstændigt retssubjekt, idet et interessentskab ikke er  

 nogen juridisk person, og repræsentanten har afvist, at dette skulle  

 være fastslået ved de af regionen anførte kendelser.
 Repræsentanten har videre anført, at idet der ved  

 skødet alene er sket overdragelse af 3/4 af ejendommen, skal der ved  

 skødets tinglysning alene betales procentafgift af overdragelsessummen  

 for disse 3/4. B er fremdeles ejer af 1/4 af ejendommen, og der er derfor  

 ikke sket ejerskifte af denne del.
 Endelig har repræsentanten anført, at tinglysning af en  

 navneændring ikke udløser procentafgift, men i visse  

 tilfælde alene den faste afgift på 1.400 kr., jf.  

 tinglysningsafgiftslovens § 7, stk. 4.
 Landsskatteretten skal udtale:
 Tinglysningsafgiftslovens § 4, stk. 1, 1. punktum, har følgende  

 ordlyd:
" For tinglysning af ejerskifte af fast ejendom eller andele heraf  

 udgør afgiften 1.400 kr. og 0,6 pct. af afgiftsgrundlaget efter stk.  

 2. " Af tinglysningsafgiftslovens § 4, stk. 2, fremgår, at afgiften  

 beregnes af ejerskiftesummen, dog mindst af den seneste på tidspunktet  

 for anmeldelse til tinglysning offentliggjorte ejendomsværdi, eller ved  

 ejerskifte af en ideel andel af en fast ejendom den forholdsmæssige  

 andel heraf, jf. vurderingsloven.
To retsmedlemmer, herunder retsformanden, bemærker, at ejer i  

 adkomstrubrikken i det foreliggende tilfælde ved tinglysningen er  

 begæret anført som "A I/S". Disse retsmedlemmer finder herefter,  

 idet det af regionen anførte kan tiltrædes, at der ved  

 tinglysningen foreligger tinglysning af ejerskifte af hele ejendommen fra de  

 fire samejende personer til interessentskabet og ikke tinglysning af  

 ejerskifte af 3 ideelle andele på 1/4, hvorfor afgiften i henhold til  

 tinglysningsafgiftslovens § 4, stk. 1, med rette er opgjort ud fra  

 ejerskiftesummen for ejerskifte af hele ejendommen.
Disse retsmedlemmer  

 finder endvidere, at det foreliggende tilfælde, hvor partsidentiteten  

 ændres som følge af tinglysning af ejerskifte, ikke er omfattet  

 af anvendelsesområdet for bestemmelserne i tinglysningsafgiftslovens §  

 7, stk. 4, og disse retsmedlemmer finder derfor, at den påklagede  

 afgørelse bør stadfæstes.
 Et retsmedlem finder, at der ikke er grundlag for at anse forholdet som  

 tinglysning af ejerskifte af hele ejendommen fra de fire samejende personer  

 til interessentskabet, og dette retsmedlem finder derfor, at der bør  

 gives klageren medhold i den nedlagte påstand.
 Der træffes afgørelse efter stemmeflertallet, og den  

 påklagede afgørelse stadfæstes derfor.
