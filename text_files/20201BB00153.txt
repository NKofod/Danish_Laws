Fremsat den 10. februar 2021 af Morten Messerschmidt (DF), Lise Bech (DF), Liselott Blixt (DF), René Christensen (DF), Kristian Thulesen Dahl (DF) og Peter Skaarup (DF) Forslag til folketingsbeslutning om totalforbud mod demersalt fiskeri med bomtrawl i Skagerrak og Nordsøen Folketinget pålægger regeringen inden udgangen af indeværende folketingsår (2020-21) at fremlægge lovforslag om forbud mod benyttelse af bomtrawl efter demersale arter i Skagerrak og Nordsøen, eftersom denne redskabstype forårsager katastrofale skader på havbundens miljø, flora, fauna og lokalt dansk fiskeri med deraf følgende socioøkonomiske skader i danske havnesamfund.
Bemærkninger til forslaget Bomtrawling i dansk territorialfarvand har i de forløbne årtier udviklet sig til en menneskeskabt naturkatastrofe.
For at forhindre et truende biologisk kollaps pålægges regeringen snarest at fremsætte et lovforslag om forbud mod demersale bomtrawl i Skagerrak og Nordsøen, herunder sten- og kædemåtter.
I Skagerrak indføres totalforbuddet mod bomtrawlfiskeri omgående og uden udfasningsperiode, mens der i Nordsøen sker en 5-årig udfasning.
Udfasningsperioden i Nordsøen sker af hensyn til industrien, idet en lignende udfasning blev benyttet, da pulsfiskeri blev forbudt.
Beslutningsforslaget tager udgangspunkt i årtiers stadig forværrede bomtrawlødelæggelser.
Skelsættende var en EU-udvidelse nord for 56. breddegrad i 1997 under den daværende fiskeriminister, Henrik Dam Kristensen (S), som 9 år senere sagde således om bomtrawl: »Det er en katastrofe.
Det er konsekvensen af den fælles fiskeripolitik.
Bomtrawl er en uacceptabel måde at fiske på.
Det ville aldrig blive tilladt i dag.
Alle, der har været fiskeriminister, har medansvar for, at EUs fiskeripolitik ligger i ruiner« (»Holland og EU ødelægger Nordsø-fiskeriet«, Ritzau, den 29. maj 2006). I 2018 anbefalede Socialdemokratiets fiskeriordfører, Simon Kollerup, et bomtrawlforbud i Skagerrak, og senest har den nuværende fiskeriminister, Rasmus Prehn (S), oplyst, at hverken »Venstre eller Socialdemokratiet er imod at forbyde bomtrawl« (»Erik Høgh-Sørensen (DF): Totalforbud kan være på vej mod bomtrawl«, Nordsøposten, den 8. januar 2021). Fiskeriministerens udtalelse er ny og antyder et politisk flertal for et totalforbud.
Et sådant forbud har også en vis klangbund blandt fiskerierhvervets organisationer, idet hollandske VisNed og danske DFPO i januar 2021 indgik en frivillig aftale om at begrænse bomtrawlskaderne i dansk farvand.
Omtrent samtidig fortsatte en hollandsk bomtrawler imidlertid fiskeriet på Det Gule Rev i Skagerrak.
Dette beslutningsforslag sigter på at udvide det, som branchen selv har aftalt frivilligt.
En lovfæstelse sætter danske myndigheder i stand til at øge kontrolindsatsen.
Hovedprincipperne for det lovforslag, der skal fremsættes, skal være følgende:
  Ikkediskrimination på baggrund af nationalitet.
  Klimavenligt, skånsomt og bæredygtigt fiskeri.
  Lovliggørelse af dansk forvaltning af Natura 2000-områder til havs.
Hvis Danmark skal undgå en procesrisiko ved EU-Domstolen for brud på EUs habitatdirektiv (Rådets direktiv 92/43/EØF om bevaring af naturtyper samt vilde dyr og planter), skal bomtrawl forbydes.
Kun derved undgås yderligere irreversible skader på Det Gule Rev og andre Natura 2000-områder.
De p.t. godkendte bomtrawlfiskerier er præget af mangelfuld kontrol eller direkte lovløshed, hvilket manifesterer sig ved, at bomtrawlere gerne påsejler og ødelægger internationale elkabler på havbunden.
I 2017 kostede en bomtrawlers påsejling op til 80 mio. kr. i reparation (»Bomtrawler-krig fortsætter: Politianmeldt for at smadre el-kabel«, TV Midtvest, den 9. november 2017).
Formålet med lovforslaget skal være at sikre, at Danmark fremover efterlever EUs fælles fiskeripolitik og dennes bestemmelser om bæredygtig og ansvarlig fiskeriforvaltning.
Disse bestemmelser fremgår bl.a. af fiskerikontrolforordningen (Rådets forordning (EF) nr. 1224/2009 om oprettelse af en EF-kontrolordning med henblik på at sikre overholdelse af reglerne i den fælles fiskeripolitik), hvor »bæredygtighed« er specifikt nævnt.
Selv om bomtrawl er tilladt i danske farvande, finder forslagsstillerne ikke, at bomtrawl er foreneligt med bæredygtighedskravet.
De traktatmæssige forpligtelser er dog nedprioriteret i andre, mindre tungtvejende følgelovgivninger såsom Europa-Kommissionens forordninger 2018/2035 og 2019/2238 (Kommissionens delegerede forordning (EU) 2018/2035 af 18. oktober 2018 om de nærmere bestemmelser for gennemførelsen af landingsforpligtelsen i fiskeriet efter visse demersale arter i Nordsøen for perioden 2019-2021, og Kommissionens delegerede forordning (EU) 2019/2238 af 1. oktober 2019 om de nærmere bestemmelser for gennemførelsen af landingsforpligtelsen i fiskeriet efter visse demersale arter i Nordsøen i perioden 2020-2021). I Europa-Kommissionens forordning 2018/2035 fremgår det af betragtning 18, at bomtrawlede rødspætter har gode overlevelseschancer.
Dette strider mod Europa-Kommissionens Scientific, Technical and Economic Committee for Fisheries' (SETCF) vurdering af samme spørgsmål.
Derfor skal nærværende beslutningsforslag sikre, at Danmark begynder at efterleve forpligtelsen til bæredygtig fiskeriforvaltning, ansvarlighed og hensyntagen til danske lokalsamfunds socioøkonomi.
Af samme grund sigter dette beslutningsforslag ikke mod et forbud mod fiskeri efter muslinger og hesterejer, idet disse fiskerier kan forvaltes ansvarligt og troværdigt, uden at et redskabsforbud er nødvendigt.
Modsat bomtrawl, hvor f.eks. krav til maskestørrelser manipuleres via rebanordninger, som sammenfletter masker.
For klimaet er bomtrawl en særlig skadelig redskabstype. Årsagen er, at det kræver stor motorkraft med deraf følgende CO2-udledning at trække bomme og stenmåtter hen over havbunden.
I udfasningsperioden på 5 år, som gælder for Nordsøen, skal loven derfor sikre, at danske myndigheder foretager uanmeldte og effektive inspektioner og målinger af motoreffekten, som sammenholdes med fartøjernes registrerede motoreffekt.
Der skal ligeledes gribes ind over for fartøjer, hvis satellitsignaler (AIS/VMS) er slukket eller dæmpet.
Ansvaret for kontrol heraf må ikke blokeres af ressortspørgsmål mellem Søfartsstyrelsen, Fiskeristyrelsen og udenlandske flagstatsmyndigheder.
Slukning af AIS/VMS-satellitsignaler indikerer ulovligt fiskeri og svarer til spøgelsesbilisme på en motorvej.
Det skal stoppes omgående, når det forekommer.
Fiskerikontrollens ledelse har tidligere anført mangel på ressourcer som årsag til mangelfuld kontrol med bomtrawlere.
Skulle dette fortsat være et problem, kan danske flådefartøjer og luftforsvaret indsættes i kontrolindsats og overvågning.
I udfasningsperioden på 5 år i Nordsøen skal der endvidere for bomtrawlere ske landingskontrol i 100 pct. af tilfældene med henblik på at standse ukontrollerede overførsler til kølecontainere.
Ligeledes skal der være skarp dansk kontrol med den nye fiskemodtagelsesfacilitet, som ventes oprettet i Hanstholm i april 2021.
Det lovforslag, som nærværende beslutningsforslag lægger op til, skal også i den 5-årige udfasningsperiode i Nordsøen søge at etablere »træk for træk«-rapportering.
Endelig skal der i udfasningsperioden sikres ligestilling mellem flagstaterne i EU.
Det betyder, at krav om opsættelse af kontrolkameraer på fartøjer i dansk farvand enten skal gælde alle eller ingen, uanset flagstat og nationalitet.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om totalforbud mod demersalt fiskeri med bomtrawl i Skagerrak og Nordsøen.
(Beslutningsforslag nr.
B 153) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
