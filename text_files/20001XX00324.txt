Skriftlig fremsættelse (15. marts  

 2001) Skatteministeren (Frode Sørensen):
 Herved tillader jeg mig for Folketinget at  

 fremsætte:
 Forslag til lov om ændring af forskellige  

 skattelove. (Lempelse af frister og mulighed for indbetaling til selskabet  

 ved negativ anskaffelsessum eller indskudskonto).
(Lovforslag nr.
L 184).
Ved omdannelse af en personligt ejet virksomhed til et  

 selskab efter 1. juli 1999 er det et krav for at anvende reglerne i lov om  

 skattefri virksomhedsomdannelse, at de der nævnte dokumenter indsendes  

 til den skatteansættende myndighed inden en måned efter  

 omdannelsen.
En række virksomhedsejere og rådgivere har ikke  

 overholdt denne frist.
Det betyder efter de gældende regler, at  

 omdannelsen bliver skattepligtig for ejeren af virksomheden.
Hvis ejeren har  

 gode undskyldninger for at have overskredet fristen, kan denne skattepligt af  

 omdannelsen dog have uhensigtsmæssigt store økonomiske  

 konsekvenser for ejeren.
Jeg foreslår derfor, at der i loven indsættes  

 en dispensationsbestemmelse til fristen, således at fristen kan lempes,  

 hvis en samlet vurdering af omstændighederne ved overskridelsen taler  

 for det.
Ved denne vurdering skal dispensationsbestemmelsen ses i forhold til  

 formålet med fristen.
Hovedformålet er, at begrænse det  

 tidsrum, hvor der kan spekuleres i, om indtægter og udgifter skal  

 henføres under ejeren eller selskabet.
Tidligere havde ejeren mulighed for en form for  

 spekulation.
De selskabsretlige frister for anmeldelse af et selskab til  

 registrering sammenholdt med virksomhedsomdannelseslovens regler, hvorefter  

 ejeren kan lade virksomhedens overskud for tiden indtil 6 måneder forud  

 for stiftelsen beskatte som indkomst i selskabet, gav tidligere ejeren  

 mulighed for at afvente udviklingen op til et helt år, inden  

 vedkommende tog stilling til, om selskabsstiftelsen skulle gennemføres  

 med virkning for det pågældende år eller ej.
Efter de  

 tidligere regler i virksomhedsomdannelsesloven skulle ejeren først  

 indsende dokumenterne vedrørende omdannelsen i forbindelse med  

 indgivelse af selvangivelsen for det år, hvor omdannelsen fandt  

 sted.
Denne form for spekulation er nu forhindret ved, at ejeren  

 skal anmelde selskabet til registrering hos Erhvervs- og Selskabsstyrelsen og  

 derefter sende dokumentationen for registreringen til den  

 skatteansættende myndighed senest en måned efter stiftelsen.
Jeg  

 vil som nævnt indføre en dispensationsbestemmelse til denne  

 frist, men det er ikke hensigten at vende tilbage til den tidligere  

 retstilstand.
Der vil derfor i forbindelse med vurderingen af, om  

 dispensationen skal gives især blive lagt vægt på, om  

 overskridelsen skyldes »spekulation« i indkomstudviklingen i  

 virksomheden.
 Tilsvarende foreslår jeg, at indsætte  

 dispensationsbestemmelser til fristerne i selskabsskattelovens regler om  

 skattepligtige overdragelser med skattemæssigt tilbagevirkende kraft.
Herudover forslår jeg, at fristen på en  

 måned i lov om skattefri virksomhedsomdannelse anses for overholdt for  

 omdannelser, der finder sted i perioden 1. juli 1999 til 31. maj 2001. Men  

 kun hvis ejeren senest den 1. juli 2001 indsender dokumenterne til den  

 skatteansættende myndighed.
Det sikrer, at ingen ejere kommer i  

 økonomiske vanskeligheder som følge af, at de ikke har  

 været opmærksomme på, at fristen for indsendelse af  

 dokumenter er blevet ændret.
Endelig foreslår jeg at lempe betingelsen i lov om  

 skattefri virksomhedsomdannelse om, at aktiernes anskaffelsessum ikke  

 må være negativ, og at en eventuel negativ indskudskonto skal  

 være udlignet inden omdannelsen.
Det betyder, at ejeren kan få  

 tilladelse til at anvende lovens regler, uanset at betingelsen ikke var  

 opfyldt inden omdannelsen.
 I det jeg i øvrigt henviser til  

 bemærkningerne i lovforslaget, skal jeg anbefale det til Folketingets  

 velvillige behandling.
