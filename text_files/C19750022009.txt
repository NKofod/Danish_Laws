 Ved lov nr. 346 af 26. juni 1975 om begravelse og ligbrænding ophæves lov  

 nr. 100 af 19. april 1907 om forskellige forhold vedrørende begravelser og  

 lov nr. 162 af 18. april 1950 om ligbrænding samt en række andre bestemmelser  

 om begravelser og ligbrænding.
De vigtigste regler om begravelse og ligbrænding er nu samlet i den nævnte  

 lov af 26. juni 1975, der er aftrykt som bilag til nærværende cirkulære, og  

 en i tilslutning dertil udfærdiget bekendtgørelse af 1. december 1975, hvoraf  

 særtryk vedlægges.
Loven og bekendtgørelsen træder i kraft den 1. januar  

 1976, fra hvilken dato sager om ligbrænding overføres fra justitsministeriets  

 forretningsområde til kirkeministeriet.
 Om den således stedfundne ændring af lovgivningen skal man bemærke  

 følgende:
I.
Begravelsesmyndigheden.
 Efter reglerne i lovens §§ 5-7 er visse af de funktioner i forbindelse med  

 begravelse og ligbrænding, som hidtil er varetaget af præsterne,  

 begravelsesvæsenerne, krematoriebestyrelserne og politiet, henlagt til  

 sognepræsterne, der som begravelsesmyndighed træffer afgørelse med hensyn  

 til, om lig skal begraves eller brændes, og om en præst skal medvirke ved  

 begravelseshandlingen (kirkelig begravelse) eller denne skal foregå uden  

 medvirken af en præst (borgerlig begravelse).
Havde afdøde bopæl her i landet, er sognepræsten på afdødes bopælssted  

 begravelsesmyndighed.
Havde afdøde ikke bopæl her i landet, er sognepræsten  

 på dødsstedet begravelsesmyndighed.
Er dødsfaldet sket i udlandet og havde  

 afdøde ikke bopæl her i landet, må begravelsesmyndighedens funktioner i  

 mangel af særlige regler herom varetages af sognepræsten på det sted, hvor  

 liget skal begraves eller brændes.
 Hvor omstændighederne taler derfor, kan der dog med kirkeministeriets  

 godkendelse efter indstilling fra vedkommende menighedsråd oprettes en særlig  

 begravelsesmyndighed.
II.
Anmodning om begravelse og ligbrænding.
Ifølge lovens § 1 skal lig enten begraves eller brændes.
Andre  

 begravelsesmåder end jordfæstelse og ligbrænding er således ikke tilladt.
Også dødfødte børn er omfattet af bestemmelsen i lovens § 1. Forinden der  

 af begravelsesmyndigheden efter derom fremsat anmodning er truffet afgørelse  

 med hensyn til, hvilken begravelsesmåde der skal anvendes, må jordfæstelse  

 eller ligbrænding aldrig foretages, jfr. lovens § 10, 1. pkt.
Det samme  

 gælder som hovedregel også begravelseshandlingen (højtideligheden), hvorom  

 henvises til afsnit IV; 1.
 Nedgravning af dødfødte fostre (aborter) på kirkegårde sker som hidtil i  

 henhold til aftale med kirkegårdsbestyrelsen, jfr. kirkeministeriets  

 cirkulære af 1. juli 1950.
 1. Anmodningens fremsættelse.
 Anmodning om foretagelse af begravelse eller ligbrænding skal ifølge  

 lovens § 5, stk. 1, jfr. bekendtgørelsens § 2, stk. 1, fremsættes over for  

 begravelsesmyndigheden snarest muligt efter dødsfaldet.
Der er ikke i loven fastsat bestemmelser om, hvem det påhviler at  

 fremsætte anmodning om begravelse eller ligbrænding, idet loven i  

 overensstemmelse med den hidtil gældende retstilstand bygger på den  

 antagelse, at den afdødes nærmeste normalt vil betragte det som et ret og  

 pligt at drage omsorg for begravelsen.
Det er i loven forudsat, at  

 anmodningen foruden af afdødes nærmeste kan fremsættes af den eller de  

 personer eller den institution, der hidtil har draget omsorg for afdøde,  

 eller af andre, der vil påtage sig at sørge for begravelsen.
Kun for det  

 tilfælde, at undtagelsesvis ingen fremsætter anmodning om begravelse eller  

 ligbrænding, er det ved lovens § 5, stk. 2, pålagt kommunen at fremsætte  

 anmodning herom.
Den omstændighed, at en anmodning allerede er fremsat, udelukker ikke, at  

 en person, der stod afdøde nærmere end den, der har fremsat anmodningen, selv  

 fremsætter en anmodning, jfr. lovens § 8, stk. 3. Som afdødes nærmeste anses  

 hans med ham til hans død samlevende ægtefælle eller - såfremt sådan ikke  

 findes - hans børn (eventuelt en for umyndige børn beskikket værge).  

 Efterlader afdøde sig hverken ægtefælle eller børn, anses hans forældre eller  

 - hvis disse ikke er i live - hans søskende som hans nærmeste.
Ved afgørelsen  

 af, hvem der stod afdøde nærmest, vil efter omstændighederne også andre  

 forhold end ægteskabs- og slægtskabsforhold, såsom faste samlivsforhold,  

 plejeforhold o.lign. kunne tages i betragtning.
Anmodningen kan ifølge bekendtgørelsens § 2, stk. 1, fremsættes enten ved  

 personlig eller skriftlig henvendelse til begravelsesmyndigheden.
Ved  

 kirkeministeriets foranstaltning er der fremstillet en blanket til brug ved  

 fremsættelse af anmodning om begravelse eller ligbrænding.
Blanketten, der  

 uden betaling udleveres af den dødsattestudstedende læge sammen med  

 dødsattesten, omfatter tillige formularer til anmeldelse af dødsfaldet til  

 ministerialbogen, skifteretten og det sociale udvalg.
Blanketten kan i  

 påkommende tilfælde også fås udleveret ved henvendelse til  

 begravelsesmyndigheden.
 Begravelsesmyndigheden bør om fornødent bistå med blankettens udfyldelse.
 2. Anmodningens indhold.
 Det skal fremgå af anmodningen, om der skal foretages jordfæstelse eller  

 brænding af liget, og om en præst skal medvirke ved begravelseshandlingen.  

 Anmodningen skal for så vidt angår disse forhold være i overensstemmelse med  

 ønsker, som afdøde har fremsat efter sit fyldte 15. år, jfr. reglerne i  

 lovens § 8, stk. 1 og 2, og bekendtgørelsens § 4, stk. 1 og 2.
Ifølge disse regler kan enhver, der er fyldt 15 år, bestemme, om hans lig  

 skal begraves eller brændes, og om begravelseshandlingen skal være kirkelig  

 eller borgerlig.
For så vidt angår personer mellem 15 og 18 år stilles der  

 ikke krav om samtykke fra forældremyndighedens indehaver.
Derimod er det i  

 alle tilfælde en betingelse for erklæringens gyldighed, at den pågældende ved  

 erklæringens afgivelse var i stand til at forstå betydningen af erklæringen.
 Erklæringer som de nævnte bør så vidt muligt nedfældes skriftligt, men da  

 der ikke i loven stilles særlige krav til formen for sådanne erklæringer, vil  

 disse også kunne foreligge som mundtlige tilkendegivelser.
Tilkendegivelser om de nævnte forhold vil ifølge loven også kunne  

 foreligge på anden måde.
Således skal den omstændighed, at afdøde ved sin død  

 var medlem af en ligbrændingsforening eller lignende sammenslutning, anses  

 som udtryk for ønske om ligbrænding, medmindre det godtgøres, at afdøde -  

 uanset sådant medlemsskab - havde truffet bestemmelse om, at hans lig ikke  

 skal brændes.
 På tilsvarende måde skal det forhold, at afdøde ved sin død var medlem af  

 folkekirken eller et trossamfund uden for folkekirken, anses som udtryk for  

 ønske om, at en præst skal medvirke ved begravelseshandlingen, medmindre det  

 godtgøres, at afdøde - uanset sit religiøse tilhørsforhold - ikke ønskede en  

 kirkelig begravelse.
 Såfremt en person, der har afgivet erklæring om, at han ønsker borgerlig  

 begravelse, senere bliver medlem af folkekirken eller et trossamfund uden for  

 folkekirken, vil der normalt ikke kunne tillægges erklæringen betydning.
 Har afdøde ikke gennem medlemsskab af en ligbrændingsforening eller  

 lignende sammenslutning, medlemskab af folkekirken eller et trossamfund uden  

 for folkekirken eller på anden måde givet udtryk for ønsker angående de foran  

 omtalte forhold, eller var afdøde under 15 år, er det overladt til den, der  

 fremsætter anmodningen, at træffe bestemmelse, medmindre en person, der stod  

 afdøde nærmere, fremsætter en afvigende anmodning, jfr. lovens § 8, stk. 3.
 3. Dokumentation.
 Anmodning om begravelse eller ligbrænding skal være ledsaget af  

 dokumentation som nedenfor anført.
 1. Dødsattest og for dødfødte børn tillige  

 jordemoderanmeldelse, jfr. bekendtgørelsens § 2, stk. 2.
Går anmodningen ud på foretagelse af ligbrænding, skal dødsattesten  

 indeholde erklæring fra lægen om, at der efter hans skøn ikke er grund til  

 mistanke om, at døden er forårsaget ved en forbrydelse.
Foreligger der ikke  

 dødsattest med den nævnte erklæring, må ligbrænding ikke tillades, forinden  

 der af politiet er afgivet erklæring om, at der intet er til hinder herfor.
 2. Har dødsfaldet fundet sted i de sønderjyske  

 landsdele, vedlægges attest fra personregisterføreren om dødsfaldets  

 anmeldelse til personregistret, jfr. justitsministeriets bekendtgørelse nr.  

 375 af 22. december 1961 om førelsen af de borgerlige personregistre i de  

 sønderjyske landsdele § 29.
 3. Endvidere vedlægges så vidt muligt afdødes dåbs-  

 eller navneattest samt - såfremt den pågældende var eller havde været gift -  

 vielsesattest.
 Efter omstændighederne bør også andre dokumenter såsom navnebeviser,  

 adoptionsbevillinger, skilsmisse- og separationsbevillinger eller  

 domsudskrifter medfølge.
4. Testamente eller optegnelser, hvori afdøde har  

 truffet bestemmelse om sin begravelse, skal så vidt muligt medfølge eller  

 forevises.
Det samme gælder bevis for medlemsskab af en ligbrændingsforening  

 eller lignende sammenslutning. 4.Anmodningens prøvelse.
 Prøvelse af anmodningen skal finde sted umiddelbart efter dennes  

 modtagelse, og bør - såfremt de foran under pkt. 1-2 nævnte attester  

 foreligger - ikke udsættes, selv om nogle af de under pkt. 3-4 nævnte  

 dokumenter eller nogle af de i blanketten krævede oplysninger savnes,  

 medmindre det drejer sig om dokumenter eller oplysninger, som er af betydning  

 for begravelsesmyndighedens afgørelse.
På grundlag af det i anordningen anførte, de medfulgte attester, andre  

 foreliggende bevisligheder og oplysninger samt under hensyntagen til  

 eventuelle indsigelser, jfr. nedenfor, afgør begravelsesmyndigheden ifølge  

 lovens § 7 om anmodningen kan tages til følge, og dermed om der skal finde  

 jordfæstelse eller ligbrænding sted, og om en præst i eller uden for  

 folkekirken skal medvirke.
Ved anmodningens prøvelse skal  

 begravelsesmyndigheden påse, at anmodningen er i overensstemmelse med ønsker,  

 som afdøde måtte have givet udtryk for efter sit fyldte 15. år, jfr. lovens §  

 8, stk. 1 og 2.
 Begravelsesmyndigheden kan ifølge bekendtgørelsens § 5, stk. 4, om  

 fornødent opfordre den, der har fremsat anmodningen eller på hvis vegne den  

 er fremsat, til at afgive personlig forklaring.
Må anmodningen efter det foreliggende anses for stemmende med afdødes  

 ønsker, tages den til følge.
Det samme gælder, dersom der ingen oplysninger  

 foreligger om afdødes ønsker, medmindre en afvigende anmodning fremsættes af  

 en person, der stod afdøde nærmere, jfr. lovens § 8, stk. 3. I dette tilfælde  

 tages sidstnævnte anmodning til følge, såfremt betingelserne herfor iøvrigt  

 er til stede.
Når en anmodning er taget til følge, udleverer begravelsesmyndigheden en  

 genpart af anmodningen forsynet med påtegning herom til den, der har fremsat  

 anmodningen eller til dennes befuldmægtigede til brug ved henvendelse til  

 kirkegårdsbestyrelsen eller krematoriebestyrelsen, jfr. bekendtgørelsens §§  

 6, stk. 1, og 13, stk. 1., 3. pkt.
Skal en præst medvirke, udleveres  

 yderligere et påtegnet eksemplar til brug for denne.
 Finder begravelsesmyndigheden at en anmodning ikke vil kunne tages til  

 følge, bør der - inden endelig afgørelse træffes - gives den, der har fremsat  

 anmodningen, adgang til at ændre denne.
En anmodning, der ikke er taget til følge, er dermed bortfaldet.
Herom  

 gives der af begravelsesmyndigheden straks meddelelse til den, der har  

 fremsat anmodningen.
Er en anden anmodning taget til følge, skal dette fremgå  

 af meddelelsen.
 Indsigelser.
 Enhver, der mener at kunne godtgøre, at en til begravelsesmyndigheden  

 indgivet anmodning ikke stemmer med afdødes ønsker, kan over for  

 begravelsesmyndigheden fremsætte indsigelse mod anmodningen.
 Begravelsesmyndigheden bør om fornødent opfordre den, der fremsætter  

 indsigelsen eller på hvis vegne den er fremsat, til at afgive personlig  

 forklaring, jfr. bekendtgørelsens § 5, stk. 4.
 Om udfaldet af prøvelsen gives der skriftlig meddelelse til den eller dem,  

 der har fremsat indsigelse.
 Tager begravelsesmyndigheden indsigelsen til følge og ændrer sin  

 afgørelse, skal der omgående gives alle vedkommende meddelelse herom.
 Finder begravelsesmyndigheden derimod ikke, at indsigelsen kan begrunde en  

 ændring af afgørelsen, skal begravelsesmyndigheden ifølge lovens § 9, stk. 1,  

 hurtigst muligt forelægge sagen for den stedlige skifteret.
 Om sagens indbringelse for skifteretten gives der meddelelse til alle  

 vedkommende, herunder oplysning om, for hvilken skifteret sagen er indbragt.  

 Hvis indbringelsen for skifteretten er sket med henblik på afgørelse af  

 spørgsmålet om kirkelig begravelse, skal dette fremgå af meddelelsen til  

 præsten.
Skifterettens afgørelse er endelig.
Begravelsesmyndigheden giver alle  

 vedkommende meddelelse om afgørelsen.
 5. Arkivering m.v.
 Den originale anmodning, forsynet med påtegning om afgørelsen, tillige med  

 modtagne skrivelser og kopier af afgivne svar opbevares efter endt brug i 5  

 år og kasseres derefter.
 De med anmodningen fulgte bilag, som ikke skal vedlægges den nedenfor  

 omtalte dødsanmeldelse til ministerialbogen, tilbageleveres sammen med  

 meddelelsen om begravelsesmyndighedens afgørelse.
III.
Anmeldelse af dødsfaldet til ministerialbogen, skifteretten og det  

 sociale udvalg.
 Snarest muligt efter modtagelsen af en dødsanmeldelse skal  

 begravelsesmyndigheden videresende denne til:
 Anmeldelsen forsynes inden videresendelsen med begravelsesmyndighedens  

 stempel.
For så vidt angår dødsfald, der indtræffer i de sønderjyske landsdele,  

 bortfalder den under pkt. 1-2 foreskrevne videresendelse af anmeldelsen til  

 ministerialbogsfører og skifteret.
Derimod skal begravelsesmyndigheden efter  

 endt brug videresende dødsattesten og for dødfødte børn tillige  

 jordemoderanmeldelsen til dødsstedets sognepræst.
Det påhviler begravelsesmyndigheden at foretage fornøden berigtigelse  

 eller supplering af fejlagtigt eller mangelfuldt udfyldte anmeldelser og  

 dødsattester med angivelse af, at rettelserne er foretaget af  

 begravelsesmyndigheden.
Mangler angivelse af afdødes personnummer og kan  

 oplysning herom undtagelsesvis ikke tilvejebringes, må anmeldelsen og  

 dødsattesten påføres bemærkning herom.
De af præsterne uden for København modtagne dødsattester og  

 jordemoderanmeldelser vedrørende dødfødte børn indsendes som hidtil inden 14  

 dage efter hver måneds udgang til embedslægen sammen med de summariske  

 indberetninger om antallet af fødte og døde.
I København skal dødsattesterne  

 og jordemoderanmeldelserne vedrørende dødfødte børn, der hidtil er afleveret  

 til Københavns begravelsesvæsen, fremtidig - første gang for ugen 4.-10.  

 januar 1976 - tilsendes stadslægen i København sammen med  

 jordemoderanmeldelserne vedrørende levendefødte børn.
De hidtil anvendte  

 blanketter til summarisk indberetning om antallet af ægteviede og fødte  

 (levendefødte) vil blive afløst af nye blanketter, der også omfatter dødsfald  

 og dødfødsler.
De nye blanketter fås ved henvendelse til stadslægens kontor  

 (H.C.
Andersens Boulevard 25, 1553 København V, tlf. (01) 116870).
IV.
Begravelseshandlingen.
 1. Generelle bestemmelser.
Begravelseshandlingen (højtideligheden) må normalt ikke finde sted,  

 forinden der af begravelsesmyndigheden er truffet afgørelse om, hvorvidt en  

 præst skal medvirke ved handlingen (kirkelig begravelse) eller denne skal  

 foregå uden medvirken af en præst (borgerlig begravelse). Hvis liget skal  

 føres til en anden del af landet eller til udlandet, udleveres til anatomisk  

 brug eller omstændighederne iøvrigt taler derfor, kan kirkelig  

 begravelseshøjtidelighed dog finde sted, forinden begravelsesmyndighedens  

 afgørelse foreligger eller er kommet til præstens kundskab, såfremt han efter  

 de foreliggende oplysninger finder, at betingelserne for hans medvirken er  

 til stede, jfr. lovens § 10, 2. og 3. pkt., og bekendtgørelsens § 6, stk. 2,  

 2. og 3. pkt.
Er det præsten bekendt, at spørgsmålet om, hvorvidt en præst  

 skal medvirke ved begravelsen, er indbragt for skifteretten, må kirkelig  

 begravelse dog aldrig finde sted, før skifteretten har truffet afgørelse  

 herom, jfr. bekendtgørelsens § 7, stk. 2, 3. pkt.
 Den hidtil gældende ligbrændingslovs bestemmelse om, at de ikke kan  

 pålægges folkekirkens præster at forrette jordpåkastelse eller foretage anden  

 kirkelig handling, hvor ligbrænding finder sted, er bortfaldet.
 Da dødsattest skal forelægges begravelsesmyndigheden, forinden denne  

 træffer sin afgørelse, og da dødsanmeldelsens afgivelse til skifteretten  

 foretages - i de sønderjyske landsdele påses - af begravelsesmyndigheden,  

 påhviler der ikke længere den ved begravelsen fungerende præst pligt til at  

 lade sig forevise dødsattest og skifteretsattest (i de sønderjyske landsdele  

 personregisterattest). Begravelseshandlingen kan således finde sted alene på  

 grundlag af begravelsesmyndighedens attest.
 Anmodningen om klokkeringning skal imødekommes såvel ved kirkelig som ved  

 borgerlig begravelse, såfremt det er sædvane på stedet, at der foretages  

 klokkeringning ved begravelser, jfr. lovens § 14.
I lovens §§ 11 og 12 er der givet nærmere bestemmelser om fastsættelse af  

 begravelseshandlingens forløb henholdsvis ved kirkelige og borgerlige  

 begravelser, jfr. nedenfor.
For så vidt angår den del af  

 begravelseshandlingen, der foregår på kirkegården eller fra dens kapeller,  

 gælder det i følge lovens § 13, at kirkegårdsbestyrelsen kan modsætte sig  

 sådanne led i en påtænkt begravelseshandling, som ville stride imod den  

 sømmelighed og orden, der bør iagttages på kirkegårde.
 2. Begravelseshandlingens forløb.
a.
Kirkelig begravelse i folkekirken.
Når en præst i folkekirken medvirker ved en begravelse, skal ifølge lovens  

 § 11, stk. 2, folkekirkens jordpåkastelsesritual følges, uanset om  

 begravelsen finder sted på en folkekirkelig kirkegård eller andetsteds.
Skal  

 ligbrænding finde sted, skal jordpåkastelsen foregå inden brændingen.  

 Undtagelse herfra kan dog ske, når den medvirkende præst finder, at  

 omstændighederne taler derfor, jfr. bekendtgørelsens § 8, stk. 2, 2. og 3.  

 pkt.
Der tænkes herved blandt andet på tilfælde, hvor asken af et lig, der er  

 brændt i udlandet uden forudgående jordpåkastelse, føres hertil for at  

 jordfæstes.
Ifølge lovens § 11, stk. 1, fastlægges begravelseshandlingens forløb  

 iøvrigt af præsten efter forhandling med den, der ønsker begravelsen eller  

 ligbrændingen foretaget.
Ved denne bestemmelse er spørgsmålet om, hvorledes  

 begravelseshandlingen - bortset fra jordpåkastelsen - i enkeltheder skal  

 forløbe, henskudt til afgørelse ved forhandling mellem præsten og den, der  

 drager omsorg for begravelsen.
Under forhandlingen må der træffes aftale om,  

 hvor jordpåkastelsen skal finde sted, om præsten skal tale ved begravelsen,  

 hvilke salmer der skal synges, om der skal anvendes anden musik end  

 orgelmusik samt eventuelt om medbringelse af faner.
De ønsker, som fremsættes  

 af den eller dem, der retter henvendelse til præsten om begravelsen, bør i  

 videst muligt omfang imødekommes, men da det er den ved begravelsen  

 fungerende præst, der er ansvarlig for begravelseshandlingens forløb såvel i  

 kirken (kapellet) som på kirkegården, er det i tilfælde, hvor der under  

 forhandlingen ikke opnås fuld enighed, præsten der tager den endelige  

 bestemmelse.
Dette gælder også med hensyn til afgørelsen af, om en lægmand  

 bør have adgang til at tale i kirken, i begravelseskapellet eller ved graven,  

 samt om det bør tillades, at vers, der er digtet til lejligheden, oplæses  

 eller afsynges.
Hvad særligt angår spørgsmålet om præsters ret og pligt til at tale ved  

 begravelser bemærkes, at der - modsat tidligere - ikke findes nogen speciel  

 bestemmelse herom i loven, idet også spørgsmålet om, hvorvidt præsten skal  

 holde en egentlig tale ved begravelsen, så vidt muligt bør finde sin  

 afgørelse under den foran omtalte forhandling mellem præsten og den eller  

 dem, der drager omsorg for begravelsen.
Heraf følger, at præsten ikke er  

 pligtig at holde en egentlig ligtale.
Såfremt de pårørende ikke ønsker det,  

 bør han heller ikke holde en sådan tale, men han vil i så fald dog altid  

 kunne oplæse nogle skriftsteder fra biblen eller citere nogle salmevers  

 o.lign.
b.
Kirkelig begravelse i trossamfund uden for folkekirken.
Bestemmelsen i  

 lovens § 11, stk. 1, hvorefter begravelseshandlingens forløb fastlægges af  

 præsten efter forhandling med den, der ønsker begravelsen eller ligbrændingen  

 foretaget, gælder også ved begravelser inden for trossamfundene, og det er  

 således også i disse tilfælde præsten som den for begravelseshandlingens  

 forløb ansvarlige, der har den endelige afgørelse.
 Den hidtidige ordning, hvorefter kun præster inden for anerkendte  

 trossamfund og ikke-anerkendte kristne trossamfund kunne få adgang til at  

 foretage begravelse på folkekirkens kirkegårde eller fra dens kapeller, er  

 udvidet, således at nu præster for alle trossamfund uden for folkekirken har  

 adgang til at foretage begravelser på folkekirkens kirkegårde eller fra dens  

 kapeller, jfr. lovens § 11, stk. 3.
 Derimod kan folkekirkens kirker kun med biskoppens tilladelse og efter  

 menighedsrådets indstilling stilles til rådighed for begravelse af medlemmer  

 af kristne trossamfund uden for folkekirken og kun såfremt der ikke findes et  

 begravelseskapel på stedet, jfr. § 25 i lov om kirkens brug,  

 sognebåndsløsning m.m. (lovbekendtgørelse nr. 151 af 30. maj 1961 med senere  

 ændringer) og kirkeministeriets cirkulære af 15. juli 1970, pkt. 9.
Foretages begravelsen på folkekirkens kirkegårde eller fra dens kirker og  

 kapeller, stilles der ikke som hidtil krav om, at begravelseshandlingen skal  

 foretages efter folkekirkens ritual eller et af kirkeministeriet godkendt  

 ritual.
Derimod skal præsten foruden med den eller dem, der ønsker  

 begravelsen foretaget, forhandle med kirkegårdsbestyrelsen om  

 begravelseshandlingens forløb, jfr. lovens § 11, stk. 3.
 På kommunale begravelsespladser har alle trossamfunds præster ret til at  

 foretage begravelse efter deres trossamfunds ritual, jfr. lovens § 16, stk.  

 1.
Den foran omtalte bestemmelse i lovens § 13, hvorefter  

 kirkegårdsbestyrelsen kan modsætte sig sådanne led i en påtænkt  

 begravelseshandling, som ville stride imod den sømmelighed og orden, der bør  

 iagttages på kirkegårde, gælder også med hensyn til begravelseshandlinger på  

 trossamfundenes egne kirkegårde.
Iøvrigt er det som hidtil overladt til de  

 uden for folkekirken stående trossamfund selv at fastsætte nærmere  

 bestemmelser om udførelse af begravelseshandlinger på deres egne kirkegårde.
c.
Borgerlig begravelse.
Der er som hidtil adgang til at foretage  

 begravelse uden medvirken af en præst på folkekirkens kirkegårde eller fra  

 dens kapeller.
I modsætning til den hidtil gældende begravelseslov indeholder  

 loven ikke detaljerede bestemmelser angående fremgangsmåden ved foretagelse  

 af sådanne begravelseshandlinger, og det hidtil gældende forbud mod  

 foretagelse af jordpåkastelse ved borgerlige begravelser er bortfaldet.
 Begravelseshandlingens forløb ved borgerlig begravelse på folkekirkens  

 kirkegårde eller fra dens kapeller skal ifølge lovens § 12 fastlægges ved  

 aftale mellem kirkegårdsbestyrelsen og den, der ønsker begravelsen foretaget.  

 Dennes ønsker bør så vidt muligt imødekommes, for så vidt de er forenelige  

 med kravet om iagttagelse af sømmelighed og orden på kirkegårde, jfr. lovens  

 § 13. I øvrigt bør der ved begravelsens tilrettelæggelse tages hensyn til, at  

 den ikke må virke forstyrrende på gudstjenester eller kirkelige handlinger i  

 en på eller ved kirkegården beliggende kirke eller på andre begravelser på  

 kirkegården.
Såfremt den, der træffer aftale med kirkegårdsbestyrelsen om  

 begravelseshandlingens forløb, ikke selv skal forestå begravelsen, påhviler  

 det ham at drage omsorg for, at den, der ifølge aftalen skal lede  

 begravelseshandlingen, bliver gjort bekendt med aftalens indhold.
Ansvaret  

 for, at aftalen overholdes, og at hensynet til sømmelighed og orden  

 tilgodeses, påhviler herefter den, der leder begravelseshandlingen.
V.
Jordfæstelse og ligbrænding.
Ved henvendelse til kirkegårdens eller  

 krematoriets bestyrelse om jordfæstelse af kister eller foretagelse af  

 ligbrænding skal ifølge bekendtgørelsens § 13, stk. 1,  

 begravelsesmyndighedens attest fremlægges.
Efter endt brug arkiveres  

 attesten.
Som noget nyt er der ved lovens § 9, stk. 2, tilvejebragt hjemmel for, at  

 spørgsmålet om valg af gravsted kan forelægges skifteretten til afgørelse i  

 tilfælde af uenighed mellem de efterladte.
Skifterettens afgørelse er  

 endelig, jfr. lovens § 9, stk. 3.
 Angående udførelse af ligbrænding henvises til et andet cirkulære af dags  

 dato til krematoriebestyrelserne.
 Med hensyn til jordfæstelse og anden anbringelse af kister og askeurner  

 gælder følgende bestemmelser:
 1. Jordfæstelse af kister og askeurner.
Jordfæstelse af kister og askeurner skal ske på folkekirkens kirkegårde  

 eller andre af kirkeministeriet godkendte begravelsespladser, jfr. lovens §§  

 2, stk. 1, og 3, stk. 2, 1. pkt.
Brug af urne kan dog undlades, således at  

 asken blandes direkte med jorden.
Undtagelsesvis kan der af kirkeministeriet meddeles tilladelse til  

 jordfæstelse af urner uden for godkendte begravelsespladser, jfr. lovens § 3,  

 stk. 2, 1. pkt.
Tilladelse til nedsættelse af en urne på en privat ejendom  

 vil i overensstemmelse med hidtidig praksis bl.a. blive betinget af, at der  

 ikke på stedet, hvor urnen nedsættes, anbringes sten, mindesmærke eller  

 andet, der kendetegner stedet som begravelsesplads.
 Tilladelse til anlæggelse af private begravelsespladser til nedsættelse af  

 kister og askeurner vil - ligeledes i overensstemmelse med hidtidig praksis -  

 kun kunne forventes givet aldeles undtagelsesvis, når særlig stærke grunde  

 taler derfor, jfr. kirkeministeriets cirkulære af 30. april 1949. Sådanne  

 tilladelser, der hidtil er meddelt ved kgl. bevilling, udfærdiget ad mandatum  

 gennem kirkeministeriet, meddeles fremtidig af kirkeministeren, jfr. lovens §  

 16, stk. 3.
 Opmærksomheden henledes på, at der ikke længere skal gives meddelelse til  

 krematorierne om nedsættelse af urner på kirkegårde.
 2. Anden anbringelse af kister og askeurner.
Kister kan kun anbringes i gravkamre på kirkegårde og andre  

 begravelsespladser, såfremt dette er tilladt efter bestemmelserne i  

 kirkegårdens eller begravelsespladsens vedtægt og ikke er i strid med den  

 stedlige sundhedsvedtægt eller andre bestemmelser.
Med hensyn til indretning  

 og benyttelse af gravkamre gælder i øvrigt forskrifterne i kirke- og  

 undervisningsministeriets cirkulære af 15. maj 1914, der er opretholdt ved §  

 41 i kgl. anordning nr. 143 af 20. april 1953 om kirkegårde.
 Gravsætning af kister i kirker eller dertil hørende gravkapeller eller  

 krypter kan ifølge lovens § 2, stk. 2, kun finde sted, såfremt der fra  

 tidligere tid foreligger særlig hjemmel herfor, eller der under særlige  

 omstændigheder meddeles tilladelse hertil af kirkeministeriet.
Urner, der ikke ønskes jordfæstet, kan som hidtil anbringes i dertil  

 særligt indrettede rum (kolumbarier), jfr. lovens § 3, stk. 2, 1 1. pkt.  

 Tilladelse til indretning af kolumbarier meddeles fremtidig af  

 kirkeministeriet.
De af justitsministeriet tidligere meddelte tilladelser  

 forbliver i kraft.
Endvidere kan urner anbringes i gravkamre på kirkegårde,  

 hvor dette er hjemlet i kirkegårdsvedtægten eller tillades af  

 kirkegårdsbestyrelsen.
 Ønskes der forholdt med asken på anden sømmelig måde, kan der af  

 kirkeministeriet meddeles tilladelse hertil, når der foreligger et bestemt  

 udtalt ønske herom fra afdøde, jfr. lovens § 3, stk. 2, 2. pkt.
VI.
Frister og tider for jordfæstelse og ligbrænding.
 Jordfæstelse eller ligbrænding skal - hvis kortere frist ikke er  

 foreskrevet i sundhedslovgivningen - ske senest 8 dage efter dødsfaldet  

 (dødsdagen medregnet), jfr. bekendtgørelsens § 14. Kirkegårdsbestyrelsen  

 eller krematoriebestyrelsen kan dog med tilslutning fra embedslægen tillade  

 forlængelse af denne frist, når forholdene taler derfor.
Bestemmelser om, på hvilke dage og tider begravelse og ligbrænding kan  

 foretages, skal ifølge bekendtgørelsens § 15 fastsættes i kirkegårdens eller  

 krematoriets vedtægt.
Inden for de således fastlagte tidsmæssige rammer bør  

 ønsker, som fremsættes af den, der ønsker begravelse eller ligbrænding  

 foretaget, så vidt muligt imødekommes.
Selv om der ikke i vedtægten er taget  

 forbehold herom, vil begravelseshandlinger på folkekirkens kirkegårde eller  

 fra dens kirker og kapeller dog i almindelighed ikke kunne finde sted 1.  

 påskedag, 1. pinsedag og 1. juledag.
VII.
Overførelse af lig og urner til udlandet.
 Loven tager alene sigte på begravelse og brænding af lig her i landet.
 Skal liget føres til udlandet, skal der - efter at dødsfaldet er anmeldt  

 til ministerialbogen og skifteretten (i de sønderjyske landsdele til  

 personregistret) - rettes henvendelse til embedslægen om udstedelse af et  

 ligpas, som skal følge liget under transporten.
 Angående overførelse af urner til udlandet henvises til ministeriets  

 cirkulære af dags dato om udførelse af ligbrænding.
---------------- Fra den 1. januar 1976 ophæves justitsministeriets cirkulære nr. 258 af  

 15. december 1965 vedrørende attestation om ligbrænding og kirkeministeriets  

 cirkulære nr. 14 af 27. januar 1966 om dødsattester.
 Man skal anmode om, at samtlige præster i folkekirken og de anerkendte  

 trossamfund samt kirkegårds- og krematoriebestyrelser gøres bekendt med  

 loven, bekendtgørelsen og nærværende cirkulære.
 Kirkeministeriet, den 1. december 1975.
 P.M.V.
 E.B.
 Arne Truelsen.
 Bilag.
 Lov nr. 346 af 26. juni 1975 om begravelse og ligbrænding.
