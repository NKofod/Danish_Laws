Nr LSF 62 Forslag til Lov om ændring af lov om kommunal udligning og generelle  

 tilskud til kommuner og amtskommuner (Refusionsomlægning og budgetgaranti) Fremsat af indenrigsministeren (Thor Pedersen) den 7. november 1990 § 1 I lov om kommunal udligning og generelle tilskud til kommuner og  

 amtskommuner, jf. lovbekendtgørelse nr. 545 af 20. juli 1990, foretages  

 følgende ændringer:
 1. § 10, stk. 3, affattes således:
 »Stk. 3. Tilskuddet fastsættes som summen af:
1) det foregående års tilskud med tillæg eller fradrag som følge af  

 efterregulering, 2) kommunale mer- eller mindreudgifter som følge af ændringer i udgifts-  

 og opgavefordelingen mellem staten, kommunerne og amtskommunerne i  

 tilskudsåret, 3) kommunale mer- eller mindreudgifter som følge af ændringer i den  

 bindende statslige regulering af kommunernes og amtskommunernes virksomhed, 4) kommunale mer- eller mindreudgifter som følge af ændringer i antallet  

 af kontanthjælpsmodtagere med 50 pct. refusion, antallet af modtagere af  

 ungdomsydelse med 50 pct. refusion, antallet af arbejdstilbudspersoner,  

 hvortil kommunerne afholder udgifterne, samt ændringer i udgifter vedrørende  

 deltagere i kommunale beskæftigelsesordninger samt førtidspensionister med 50  

 pct. refusion, 5) statslige mer- eller mindreudgifter ved beregning af tilskud og tilsvar  

 efter § 2 samt udgifterne til statstilskud efter § 18 og § 21.« 2. I § 19 indsættes efter stk. 4 som nyt stykke:
»Stk. 5. I 1991 yder kommuner, der har en gevinst ved  

 refusionsomlægningen i 1991 vedrørende førtidspension samt syge~ og  

 barselsdagpenge, et tilskud til de kommuner, der har et tab.
Den enkelte  

 kommunes gevinst eller tab fastsættes endeligt af indenrigsministeren på  

 grundlag af oplysninger for regnskabsåret 1990.« § 2 Loven har virkning for tilskudsberegningen fra og med tilskudsåret 1991.
Bemærkninger til lovforslaget Almindelige bemærkninger 1. Lovforslagets formål Det foreliggende lovforslag er et led i gennemførelsen af aftalen af 27.  

 september 1990 mellem regeringen og Kommunernes Landsforening om  

 refusionsomlægning og budgetgaranti.
Forslaget skal ses i sammenhæng med det  

 af socialministeren samtidigt fremsatte forslag til lov om ændring af den  

 sociale styrelseslov og lov om social pension m.v. (Omlægninger af regler om  

 tilkendelse af førtidspension, refusionssatser og ankestrukturen m.v.).
 Dette lovforslag omhandler den del af aftalen, der vedrører den kommunale  

 budgetgaranti og byrdefordelingsvirkningerne som følge af  

 refusionsomlægningen.
 Lovforslaget har været forelagt de kommunale parter til udtalelse.
2. Lovforslagets hovedindhold 2.1. Budgetgaranti Aftalen af 27. september 1990 mellem regeringen og Kommunernes  

 Landsforening indebærer, at der indføres en fælles refusionsprocent på 50  

 pct. af kommunernes udgifter til de forskellige overførselsindkomster,  

 herunder førtidspension.
 En omlægning af refusionerne efter disse retningslinier vil indeholde en  

 bedre tilskyndelse til at vælge aktive ydelser frem for passive.
 Om sammenhængen med de kommunale udgifter hedder det i aftalen:
 »Regeringens aktiveringspolitik vil kunne føre til, at kommunerne vil  

 få ansvaret for en større personkreds, end de har efter de gældende regler.  

 Indførelsen af medfinansiering af udgiften til førtidspension for de under  

 60-årige vil endvidere give kommunerne økonomisk medansvar for dele af  

 udgifterne til en i de seneste år kraftigt voksende befolkningsgruppe.
 De foreslåede ændringer aktualiserer endvidere spørgsmålet om  

 kontanthjælpsudgifternes konjunkturfølsomhed.
Kommunernes Landsforening og regeringen er derfor enige om at foreslå en  

 kommunal budgetgaranti vedrørende udviklingen i de samlede kommunale udgifter  

 til kontanthjælp og førtidspension.« Den foreslåede budgetgaranti skal sikre, at de kommunale budgetter ikke  

 påvirkes af ændringer i antallet af kontanthjælpsmodtagere,  

 førtidspensionister og personer i arbejdstilbud i kommunerne, idet  

 udviklingen i antallet af personer i disse grupper til en vis grad bestemmes  

 af konjunkturerne og kun i begrænset omfang kan styres af kommunerne.
 Garantien baseres på ændringerne i forhold til 1990 for hele landet i  

 antallet af kontanthjælpsmodtagere omfattet af 50 pct. statsrefusion,  

 antallet af modtagere af ungdomsydelse med 50 pct. refusion, antallet af  

 arbejdstilbudspersoner, hvortil kommunerne afholder udgifterne, samt i  

 udgifterne vedrørende aktiverede kontanthjælpsmodtagere og  

 førtidspensionister med 50 pct. statsrefusion.
Garantien udgør et beløb, der tillægges eller fradrages statens tilskud  

 til kommunerne.
Det beregnes for det enkelte år som den procentvise ændring i  

 antallet af personer m.v. i hver af de nævnte grupper ganget med udgiften til  

 disse året før og opregnet med satsreguleringsprocenten.
 For så vidt angår aktiverede kontanthjælpsmodtagere og førtidspension  

 opgøres budgetgarantien direkte ud fra de kommunale regnskaber.
Den foreløbige budgetgaranti beregnes på grundlag af statens skøn ud fra  

 gældende lovgivning til brug for udarbejdelsen af finanslovforslaget for det  

 kommende finansår over antallet af personer m.v. i de pågældende grupper.
Der  

 foretages en efterregulering på grundlag af den opgjorte statistik over  

 antallet af personer m.v. i de pågældende grupper.
 Den foreløbige regulering af tilskuddet vedrørende budgetgarantien vil ske  

 første gang i forbindelse med midtvejsreguleringen af tilskuddet for 1991 og  

 fastsættelsen af tilskuddet for 1992. Reguleringen vil blive indarbejdet i  

 det aktstykke, som forelægges til Finansudvalgets godkendelse i juni måned,  

 første gang i juni 1991.
 Reglerne i medfør af Det Udvidede Totalbalanceprincip om kompensation til  

 kommunerne i forbindelse med bindende regelændringer m.v. vil blive tilpasset  

 indførelsen af budgetgaranti-ordningen efter drøftelse med de kommunale  

 parter.
2.2 Byrdefordeling og udligning Et skøn over byrdefordelingen mellem kommunerne af den foreslåede  

 refusionsomlægning viser, at når der tages hensyn til den forventede ændrede  

 adfærd, vil virkningerne af medfinansiering af førtidspension de første år  

 være meget beskedne.
 Byrdefordelingen som følge af ændringen af refusionsprocenterne ved sygdom  

 og barsel vil i væsentligt omfang neutralisere hinanden.
 De beregnede byrdefordelingsmæssige udsving for 1991 neutraliseres ved, at  

 kommuner med beregnet gevinst yder et tilskud til kommuner med beregnet tab.
 Ifølge aftalen af 27. september 1990 skal der for 1992 og 1993 med  

 Kommunernes Landsforening aftales en beregningsmetode med henblik på at  

 begrænse de byrdefordelingsmæssige udsving mest muligt under hensyn til  

 bibeholdelse af aktiveringstilskyndelsen.
 Indenrigsministeriets finansieringsudvalg vil i øvrigt løbende følge  

 udviklingen i byrdefordelingen nøje og vil udarbejde forslag til ændringer i  

 udligningssystemet, hvis det skulle vise sig nødvendigt.
Bemærkninger til lovforslagets enkelte bestemmelser Til § 1 Til nr. 1 I forhold til gældende lov indsættes der et nyt nr. 4 i § 10, stk. 3, der  

 fastlægger de beløb, der indgår i opgørelsen af den kommunale  

 bloktilskudspulje.
 Opgørelsen af de i stk. 3, nr. 4, nævnte mer- eller mindreudgifter sker  

 til den foreløbige regulering på grundlag af statens skøn ud fra gældende  

 lovgivning til brug for udarbejdelsen af finanslovforslaget for det kommende  

 finansår over udviklingen i antallet af personer m.v. i de nævnte grupper.  

 Antallet af personer opgøres på helårsbasis.
 Den foreløbige regulering af tilskuddet sker første gang i sommeren 1991 i  

 forbindelse med midtvejsreguleringen af tilskuddet for 1991 og fastsættelsen  

 af tilskuddet for 1992.
 Der foretages en efterregulering på grundlag af den faktisk opgjorte  

 udvikling.
Budgetgarantien beregnes særskilt for hver af de omhandlede grupper som  

 den procentvise ændring i antallet ganget med udgiften det foregående år,  

 opreguleret med anvendelse af satsreguleringsprocenten, jf. lov nr. 385 af  

 13. juni 1990 om en satsreguleringsprocent.
For så vidt angår aktiverede  

 kontanthjælpsmodtagere og førtidspension opgøres budgetgarantien dog direkte  

 ved stigningen i de kommunale udgifter.
 Opgørelsen af de enkelte elementer i budgetgarantien til henholdsvis den  

 foreløbige beregning og efterreguleringen sker på følgende grundlag:
 Udgifterne til kontanthjælp opgøres ud fra de kommunale  

 bruttoudgifter til hjælp efter bistandslovens §§ 37 og 43 (excl. udgifter til  

 flygtninge med 100 pct. refusion).
Det forventede antal modtagere (helårsbasis) opgøres på grundlag af  

 statens skøn ud fra gældende lovgivning til brug for udarbejdelsen af  

 finanslovforslaget.
Efterreguleringen sker på grundlag af Danmarks Statistiks  

 opgørelse af antallet af modtagere (helårsbasis).
 Udgifterne til ungdomsydelse opgøres ud fra de kommunale  

 bruttoudgifter efter bistandslovens §§ 49 a-c (excl. udgifter til flygtninge  

 med 100 pct. refusion).
Det forventede antal modtagere (helårsbasis) opgøres på grundlag af  

 statens skøn ud fra gældende lovgivning til brug for udarbejdelsen af  

 finanslovforslaget.
Efterreguleringen sker på grundlag af Danmarks Statistiks  

 opgørelse af antallet af modtagere (helårsbasis).
 Udgifterne til arbejdstilbudspersoner opgøres som de kommunale  

 bruttolønudgifter i henhold til lov om arbejdstilbud til ledige, fratrukket  

 de kommunale indtægter ved statstilskuddet efter § 2 samt amtskommunernes  

 betaling efter § 4, stk. 2, i lov om arbejdstilbud til ledige.
 Antallet af arbejdstilbudspersoner, hvortil kommunerne afholder udgifterne  

 (helårsbasis), opgøres på grundlag af statens skøn ud fra gældende lovgivning  

 til brug for udarbejdelsen af finanslovforslaget.
 Efterreguleringen sker på grundlag af det af Arbejdsministeriet opgjorte  

 antal arbejdstilbudspersoner, hvortil kommunerne afholder udgifterne  

 (helårsbasis).
 Til brug for budgetgarantien vedrørende aktiverede  

 kontanthjælpsmodtagere beregnes udviklingen i de kommunale udgifter  

 direkte ud fra de kommunale bruttoudgifter til deltagere i kommunale  

 beskæftigelsesordninger i henhold til lov om kommunal beskæftigelsesindsats,  

 lov om ungdomsskoler, produktionsskoler og daghøjskoler samt lov om  

 ungdomsvejledning og visse uddannelsesforanstaltninger fratrukket de  

 kommunale indtægter fra statstilskud til disse beskæftigelsesaktiviteter.
Ved den foreløbige beregning lægges statens skøn ud fra gældende  

 lovgivning over udviklingen i udgifterne til brug for udarbejdelsen af  

 finanslovforslaget til grund.
Efterreguleringen sker på grundlag af de  

 kommunale regnskaber.
 Ved opgørelsen af budgetgarantien vedrørende førtidspensionister  

 med 50 pct. refusion beregnes udviklingen i de kommunale udgifter direkte,  

 således at budgetgarantien opgøres ud fra de kommunale bruttoudgifter til  

 denne persongruppe.
Ved den foreløbige beregning lægges statens skøn ud fra gældende  

 lovgivning over udviklingen i udgifterne til brug for udarbejdelsen af  

 finanslovforslaget til grund.
Efterreguleringen sker på grundlag af de  

 kommunale regnskaber.
For flere af de kommunale udgiftsområder, som omfattes af budgetgarantien,  

 gælder, at der er gennemført regelændringer med ikrafttræden i løbet af 1990  

 eller først fra 1991. De kommunale udgifter for 1990 vil derfor ikke fuldt  

 afspejle det gældende regelsæt.
Ved opgørelsen af budgetgarantien for 1991  

 vil det derfor være nødvendigt at foretage en korrektion af  

 beregningsgrundlaget herfor.
Korrektionen vil blive forhandlet med de  

 kommunale parter.
Til nr. 2 Det foreslås, at der i 1991 ydes kompensation til de kommuner, der taber -  

 beregnet på grundlag af regnskab 1990 - som følge af de ændrede  

 finansieringsregler.
Tilskuddet finansieres af gevinstkommunerne.
Når regnskabstal for 1990 foreligger, vil Indenrigsministeriet gennemføre  

 en beregning på dette grundlag.
Afregning af tilskud og tilsvar vil ske  

 endeligt i henhold til denne beregning i slutning af 1991. Beregningen vil  

 blive drøftet med de kommunale parter.
 Opgørelsen af de enkelte elementer i særtilskuds/særtilsvarsordningen i  

 1991 vil ske på følgende måde:
Der beregnes en total kommunal merudgift til førtidspension i 1991  

 på baggrund af det af socialministeren fremsatte lovforslag.
Fordelingen på  

 kommunerne vil ske efter et simpelt gennemsnit af antal tilkendelser i årene  

 1984-1989.
 Ved beregningen af de totale kommunale mindreudgifter til sygedagpenge  

 for fravær til og med 13. uge og merudgifter til sygedagpenge for  

 fravær efter 13. uge vil der blive benyttet opgørelsen fra aktstykket  

 juni 1991 til Finansudvalget om de økonomiske konsekvenser vedrørende  

 lovændring for sygedagpenge.
Som fordelingsnøgle vil blive anvendt den enkelte kommunes regnskab 1990  

 til sygedagpenge gange henholdsvis andelen af sygedagpenge i den enkelte  

 kommune til fravær før og efter 13. uge.
Fordelingen af sygedagpenge i den  

 enkelte kommune på henholdsvis fravær indtil 13. uge og fravær efter 13. uge  

 vil blive foretaget på grundlag af fordelingen i den enkelte kommune i 1989.
De totale kommunale mindreudgifter til barselsdagpenge beregnes  

 ligeledes som opgjort i aktstykket juni 1991 til Finansudvalget.
Fordelingen  

 på enkeltkommuner vil ske efter regnskab 1990.
 I udligningssystemet vil der blive taget højde for virkningen af, at de  

 kommunale nettodrifts- og anlægsudgifter ændres, og at bloktilskudspuljen  

 forudsættes ændret med de kommunale mindreudgifter som følge af  

 refusionsomlægningen.
