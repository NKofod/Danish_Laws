Skriftlig fremsættelse (5. oktober 2005) Kulturministeren  

  

 (Brian Mikkelsen):
 Herved tillader jeg mig for Folketinget at fremsætte:
Forslag til lov  

 om ændring af museumsloven (gratis adgang for  

 børn og unge under 18 år til statsanerkendte museer) (Lovforslag nr.
L 28).
 Formålet med lovforslaget er at gøre det gratis for børn og  

 unge under 18 år at komme ind på landets statsanerkendte museer.
 Lovforslaget er fremsat med henblik på at opfylde punktet om  

 bedre adgang til kulturarven i regeringsgrundlaget Nye mål fra  

 februar 2005.  

 Regeringen lægger vægt på at styrke befolkningens  og ikke mindst den  

 unge  

 generations  kendskab til den fælles kulturarv.
 Ud over at der i forslaget stilles krav til museerne om at  

 give vederlagsfri adgang for børn og unge under 18 år til de statsanerkendte  

 museer, indeholder forslaget en hjemmel for kulturministeren til at yde  

 driftstilskud til statsanerkendte museer til dækning af nedgang i  

 entréindtægter m.v. i forbindelse med indførelse af gratis adgang for børn og  

 unge under 18 år.
 Der er på forslag til finanslov for 2006 afsat en pulje på  

 16,8 mio. kr. til kompensation for manglende entréindtægter på bl.a. de  

 statsanerkendte museer.
 Forslaget, som vedrører de statsanerkendte museer, skal ses  

 i sammenhæng med, at regeringen fra og med 2006 indfører gratis adgang for  

 alle  

 til de permanente samlinger på Nationalmuseet og Statens Museum for Kunst.  

 Regeringen indfører endvidere gratis adgang for børn og unge under 18 år på  

 de  

 øvrige statslige museer under Kulturministeriet (Statens Forsvarshistoriske  

 Museum, Dansk Landbrugsmuseum, Jagt- og Skovbrugsmuseet, Ordrupgaard og Den  

 Hirschsprungske Samling).
Forslaget skal endvidere ses i sammenhæng med, at det  

 formidlingsudvalg, som kulturministeren nedsatte i april 2005, arbejder med  

 en  

 udredning, der vil give en række anbefalinger til, hvordan der kan ske en  

 styrkelse af formidlingen af kulturarven.
Der er på forslag til finanslov for  

 2006 fra og med 2007 afsat 40,5 mio. kr. til initiativer til styrkelse af  

 formidling på museerne.
 Idet jeg i øvrigt henviser til lovforslaget med  

 bemærkninger, anbefaler jeg forslaget til Folketingets velvillige behandling.
