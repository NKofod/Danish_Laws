En tv-reklame for et rengøringsmiddel, som gav det indtryk, at  

 produktet virkede blot ved tilførsel af vand og anvendelse af en klud, blev  

 ikke betragtet som vildledende.
Nævnet tilkendegav imidlertid, at en reklame,  

 som viser et produkt i en almindelig og normal brugssituation, bør være så  

 realistisk som mulig i henseende til produktets virkning og anvendelsesområde  

 m.v., jf.
 herved princippet i Markedsføringslovens § 3. Nævnet fandt ikke, at  

 den foreliggende reklame fuldt ud levede op til dette princip, hvorfor man  

 henstillede til annoncøren at udforme fremtidige reklamer i bedre  

 overensstemmelse hermed.
På baggrund af programmet »45 minutter« i DR-TV den 12. oktober  

 1993 anmodede Forbrugerombudsmanden i skrivelse af 13. oktober 1993 Nævnet om  

 at behandle de tv-reklamer, som blev vist i udsendelsen.
Det drejede sig  

 bl.a. om reklamen for rengøringsmidlet Ajax Expert.
Det anføres i  

 Forbrugerombudsmandens skrivelse, at programmet gav anledning til en  

 formodning om, at reklamerne var i strid med Markedsføringslovens § 2 jf. §  

 1. Reklamen har været vist i TV 2. Som følge af henvendelsen er såvel  

 annoncøren som TVR blevet anmodet om en udtalelse i sagen.
Annoncøren anfører  

 i skrivelse af 28. oktober 1993, at reklamespottet i den begrænsede tid, som  

 er til rådighed, kort fortæller om anvendelsesområdet.
Det illustreres  

 samtidigt, at det er meget let at benytte produktet.
Reklamen skal ikke  

 opfattes som en brugsanvisning, idet denne findes på produktet, men skal gøre  

 opmærksom på, at der findes et godt produkt på markedet til dette bestemte  

 formål.
Produktet er efter 18 måneder på markedet meget populært, hvilket  

 ikke havde været tilfældet, såfremt forbrugerne havde betragtet tv-reklamens  

 budskab som vildledende.
Det er således annoncørens opfattelse at reklamen  

 ikke strider mod markedsføringslovens § 2 jf. § 1. TVR anfører i skrivelse af  

 28. oktober 1993, at TVR ikke har vurderet reklamen som vildledende eller  

 værende i strid med god markedsføringsskik.
Reklamen er af TVR blevet  

 opfattet som en anprisning af produktet Ajax Expert, hvor annoncøren i en  

 generel form ønsker at fremhæve, at Ajax Expert er et godt produkt.
Med den  

 valgte opbygning af reklamen fremkommer der ikke egentlige verificerbare  

 informationer gående på rengøringsmidlets kvalitet og effektivitet, som kan  

 stille krav til særlig dokumentation.
TVR har dog forudsat, at reklamens  

 udsagn som sådanne er sandfærdige.
På denne baggrund har man godkendt  

 reklamen, idet TVR ikke skønnede, at den stred mod bekendtgørelse om reklamer  

 og sponsorering i radio og tv.
Radio- og TV-Reklamenævnet har behandlet  

 klagen over den pågældende reklame og har truffet følgende afgørelse:
Der er næppe tvivl om, at Ajax Expert er et effektivt rengøringsmiddel,  

 der kan få kalk, sæberester og snavs til at forsvinde.
Reklamen giver  

 imidlertid det indtryk, at produktet virker blot ved tilførsel af vand og  

 anvendelsen af en klud, hvilket næppe er aldeles korrekt, idet reklamen i de  

 fleste tilfælde kræver et vist yderligere arbejde fra forbrugerens side.
Når  

 henses til den foreliggende domstolspraksis vedrørende Markedsføringslovens §  

 2, stk. 1 og til den almindelige opfattelse af reklamers informative indhold  

 over for blotte anprisninger, finder Nævnet ikke fornødent grundlag for at  

 stemple reklamen som vildledende.
Det er imidlertid Nævnets opfattelse, at en  

 reklame, der viser et produkt i en almindelig og normal brugssituation, bør  

 være så realistisk som muligt i henseende til produktets virkning og  

 anvendelsesområde m.v., jf. herved princippet i Markedsføringslovens § 3.  

 Nævnet finder ikke, at den foreliggende reklame fuldt ud lever op til dette  

 princip, hvorfor man skal henstille til annoncøren at udforme fremtidige  

 reklamer i bedre overensstemmelse hermed.
Nævnets afgørelse er enstemmig.
