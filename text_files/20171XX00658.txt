Skriftlig fremsættelse (28. februar 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til ændring af byggeloven (Henlæggelse af afgørelseskompetencer vedrørende brandmæssige forhold til § 60-selskaber, pristalsregulering af byggesagsgebyr m.v.) (Lovforslag nr.
L 153) Lovforslaget har til formål at styrke sammenhængen mellem brandreguleringen i byggeloven og de kommunale beredskabers virke.
Med lovforslaget foreslås det for det første, at der indføres hjemmel til, at kommunalbestyrelsen kan henlægge visse afgørelseskompetencer efter byggeloven til de lokale beredskaber.
De fleste lokale beredskaber er i dag organiseret i såkaldte § 60-selskaber, og er ikke en direkte del af kommunen.
Det betyder, at kommunalbestyrelsen ikke kan henlægge myndighedsopgaver til beredskaberne på områder, hvor der ikke findes en eksplicit hjemmel hertil i lovgivningen.
Derfor kan der  i praksis opstå situationer, hvor beredskaberne i deres virke som brandmyndighed, ikke har hjemmel til at håndtere akutte problemstillinger og ulovlige forhold, når det konkrete forhold er reguleret af byggeloven.
Det foreslås derfor, at der indføres en hjemmel i byggeloven, der gør det muligt for kommunalbestyrelsen at henlægge afgørelseskompetencer, der efter byggeloven tilfalder kommunalbestyrelsen, til de lokale beredskaber.
 Formålet med den foreslåede ændring er, at beredskabet i deres virke skal kunne træffe en retlig og øjeblikkelig bindende afgørelse for at forhindre ulovlig, farlig eller uforsvarlig brug i brandsikkerhedsmæssig henseende efter byggeloven, på samme måde som kommunalbestyrelsen som bygningsmyndighed kan i dag.
Lovforslaget indebærer, at kommunalbestyrelsen med hjemmel i byggeloven kan vælge at henlægge visse nærmere bestemte opgaver til beredskabet, så beredskabet ved en brandsikkerhedsmæssig ulovlig og risikofyldt situation kan træffe afgørelse derom på stedet.
Muligheden for henlæggelse af beføjelser og pligter til beredskabet er alene rettet mod situationer, hvor kommunalbestyrelsen på henlæggelsestidspunktet vurderer, at kommunalbestyrelsen ikke selv inden for et rimeligt tidsrum vil kunne træffe afgørelse om de ulovlige brandsikkerhedsmæssige forhold.
Det foreslås for det andet, at hjemlen til årligt at pristalsregulere gebyrsatsen for kommunernes opkrævning af det mindre, faste gebyr for byggesagsbehandling præciseres samtidig med, at det konkrete beløb, der reguleres, indskrives i byggeloven.
Det mindre, faste gebyr, som kommunalbestyrelsen kan vælge at opkræve for byggesagsbehandlingen, udgør et loft for, hvor meget kommunerne må opkræve som fast gebyr og pristalsreguleres årligt efter Finansministeriets generelle indeks for løn- og prisstigninger.
I dag fremgår pristalsreguleringen af det faste gebyr af bemærkningerne til byggeloven og af vejledningsteksten til gebyrbestemmelsen, som er udmøntet i bygningsreglementet.
Det foreslås, at selve beløbssatsen for det mindre, faste gebyr samt pristalsreguleringen indføres direkte i byggelovens gebyrbestemmelse, således at gebyret tydeliggøres.
Lovforslaget indebærer, at det i byggelovens gebyrbestemmelse indføres, at loftet for det mindre, faste gebyr reguleres en gang årligt pr. 1. januar.
Der gennemføres ikke med dette lovforslag en indholdsmæssig ændring af de gældende regler for kommunernes gebyropkrævning.
Endelig foreslås det, at transport-, bygnings- og boligministeren  bemyndiges til at fastsætte regler om straf i form af  bøde for overtrædelse af De Europæiske Fællesskabers forordninger og direktiver om byggevarer og om bygningers energiforhold og lignende bygningsrelaterede bestemmelser.
Modsat gældende ret vil man med den planlagte udmøntning af den foreslåede ændring, kunne henvise direkte til en overtrædelse af byggevareforordningen ved pålæggelse af straf for overtrædelse af byggevareforordningens bestemmelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
