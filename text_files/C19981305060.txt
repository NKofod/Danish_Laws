Indhold Til ansøgeren Hvad er et demonstrationsprojekt Hvem kan søge Hvad kan man få tilskud til Sådan søger man Når projektet er godkendt Retsgrundlag Rådgivning og yderligere oplysninger Til ansøgeren I 1998 er der afsat 15 mio. kr. til gennemførelse af  

 demonstrationsprojekter for de miljøvenlige jordbrugsforanstaltninger, der  

 vedrører beskyttelse af vandmiljøet.
I 1999 forventes et tilsvarende beløb  

 afsat.
Der er mulighed for at opnå støtte på op til 100% af udgifterne til  

 gennemførelse af projekter.
Ansøgninger kan indsendes løbende.
 Formålet med demonstrationsprojekterne er at vise de praktiske muligheder  

 i forbindelse med de miljøvenlige jordbrugsforanstaltninger og udbrede  

 interessen for de miljøvenlige jordbrugsforanstaltninger for dermed at  

 motivere flere landmænd til at drive miljøvenligt landbrug.
Demonstrationsprojekterne skal gennemføres med udgangspunkt i de  

 miljøvenlige jordbrugsforanstaltninger.
Det er således en forudsætning for at  

 søge om støtte til et demonstrationsprojekt, at der allerede er givet tilsagn  

 om arealtilskud inden for en af de miljøvenlige jordbrugsforanstaltninger.  

 Projekterne kan omfatte flere landmænd og tage udgangspunkt i et overordnet  

 emne eller miljøproblem.
Projekterne kan ligeledes omfatte en enkelt landmand  

 og dermed tage udgangspunkt i en enkelt bedrift.
 Denne pjece belyser de praktiske forhold og mulighederne for tilskud til  

 demonstrations-projekter af betydning for de miljøvenlige  

 jordbrugsforanstaltninger.
Hvad er et demonstrationsprojekt? Formålet med et demonstrationsprojekt er at fremvise mulighederne for at  

 drive miljøvenligt landbrug og dermed motivere flere landmænd til at gøre  

 det.
Demonstrationsprojekterne skal gennemføres med udgangspunkt i de  

 miljøvenlige jordbrugsforanstaltninger (MVJ), som kan anvendes i de særligt  

 følsomme landbrugsområder (SFL).Baggrunden for at give tilskud til  

 demonstrationsprojekter er et ønske om * at udbrede kendskabet til miljøvenlige produktionsmetoder, og * at skabe større interesse for at anvende de miljøvenlige  

 jordbrugsforanstaltninger Samarbejdsprojekter Et demonstrationsprojekt kan omfatte flere landmænd/bedrifter.
Der er  

 ingen formelle krav til, hvem der kan tage initiativ til eller stå for  

 koordineringen af et projekt.
Et projekt kan koordineres af en enkelt eller  

 flere personer, af landmænd, konsulenter, organisationer, amt, kommune eller  

 andre, der har de fornødne forudsætninger herfor.
 Demonstrationsprojektet kan tage udgangspunkt i et emne eller  

 miljøproblem, der er fælles for et SFL-område, f.eks. en ådal, et  

 vandindvindingsområde eller naturområder som heder, moser eller overdrev.  

 Alle jordbrugere med arealer i området kan deltage i projektet.
 Projektet skal vise de praktiske muligheder i forbindelse med de  

 miljøvenlige jordbrugsforanstaltninger, der kan anvendes i området.
Individuelle projekter En jordbruger, der får tilskud til miljøvenlige jordbrugsforanstaltninger,  

 kan udforme et projekt, der tager udgangspunkt i bedriften.
Også sådanne  

 projekter skal vise de praktiske muligheder ved miljøvenligt jordbrug.  

 Projekterne kan indeholde elementer som markvandringer, foredrag samt  

 informationsmaterialer.
--------------------------------------------------------------------- Eksempler * Kombinationer af ordninger på agerjord - hvad sker der i praksis med  

 udbytterne? * Naturområder på udtagne arealer * Sprøjtefri dyrkning for at opnå et mere varieret plante- og dyreliv Store eller små projekter Et projekt kan være stort eller lille, foregå i en weekend eller strække  

 sig over flere år.
Det afgørende er, at det lever op til de målsætninger, der  

 er nævnt herover, og at der er penge nok til at imødekomme ansøgningen.
I  

 1998 er der afsat 15 mio. kr. til demonstrationsprojekter.
I 1999 forventes  

 et tilsvarende beløb afsat.
Et projekt kan højst vare tre år.
Hvem kan søge En ansøgning kan indsendes af enhver, der har interesse i projektet.  

 Tilskud til et bedriftsorienteret projekt kan dog kun søges af den pågældende  

 jordbruger, hans konsulenter eller andre sammenslutninger af jordbrugere.
Offentlige myndigheder og institutioner kan deltage i et projekt og også  

 stå som ansøgere, men deres evt. omkostninger i forbindelse med projektet er  

 ikke tilskudsberettigede.
Derimod kan disse myndigheder godt selv yde tilskud  

 til projektet.
Hvad kan man få tilskud til Det er en forudsætning for at søge om støtte til et demonstrationsprojekt,  

 at der allerede er givet tilsagn om arealtilskud inden for en af de  

 miljøvenlige jordbrugsforanstaltninger.
Man kan derfor ikke få arealtilskud  

 via et projekt.
Tilskud til arealerne gives gennem aftale om miljøvenlige  

 jordbrugsforanstaltninger.
 Man kan søge Strukturdirektoratet om op til 100% tilskud til de  

 omkostninger, der er nødvendige for at gennemføre projektet, dvs:
* materialer, * konsulentbistand * leje eller køb af udstyr * slid på udstyr * løn * uddannelse og instruktion af personale * omkostninger til jordfordeling * annoncering * lokaler * koordinering og rejseudgifter * overvågning, afrapportering * evaluering * regnskab og revision Man kan ikke få tilskud til forskning og teknologisk udvikling.
Der er der  

 imod mulighed for at få tilskud til at afprøve kendte teknologier og til at  

 foretage målinger og andre observationer, for eksempel i marker/parceller med  

 forskellige alternative løsninger, når disse målinger skal bruges i  

 forbindelse med informationsaktiviteter i projektet.
Med andre ord skal der  

 være tale om demonstration og ikke forsøg.
Sådan søger man Man kan både søge om godkendelse af et projekt og om en  

 forhåndsgodkendelse af et projektforslag, som derefter gøres mere detaljeret  

 i en endelig ansøgning.
Der er ikke noget egentligt ansøgningsskema.
Det er projektets karakter og  

 størrelse, der afgør, hvad ansøgningen skal indeholde.
Herunder er der givet  

 nogle stikord til, hvad en ansøgning skal indeholde.
 En ansøgning skal indeholde oplysninger om:
* titel * ansøger(e) * projektansvarlig, hvis det ikke er ansøgeren * formål med projektet * målgruppen * beskrivelse af aktiviteterne i projektet * tidsplan * budget, herunder størrelsen af tilskud fra Strukturdirektoratet * andre relevante oplysninger, for eksempel om projektet støttes fra anden  

 side.
 Budgettet skal opstilles således, at det fremgår, hvilke typer  

 omkostninger, der er tale om, og hvor stor en del, der søges støtte til samt  

 hvilket år, man forventer at afholde udgiften.
 Ansøgningen sendes til:
Ministeriet for Fødevarer, Landbrug og Fiskeri Strukturdirektoratet Toldbodgade 29 1253 København K Sådan behandles ansøgningen Der er ingen ansøgningsfrist.
Ansøgningerne behandles af  

 Strukturdirektoratet i den rækkefølge, de kommer ind.
Hvis  

 Strukturdirektoratet har spørgsmål eller finder, at der er problemer i  

 projektet, vil man blive kontaktet, så ansøgningen bliver tilpasset de krav,  

 der stilles.
Herefter forelægges projektet sammen med Strukturdirektoratets  

 indstilling for Det Rådgivende Udvalg for miljøvenlige  

 jordbrugsforanstaltninger, som udtaler sig om, hvorvidt projektet bør  

 støttes.
Der kan undervejs blive inddraget uvildige eksperter i vurderingen  

 af et projekt.
Når Det Rådgivende Udvalg har udtalt sig om projektet, afgør  

 Strukturdirektoratet tilsagn eller afslag på projektet.
Normalt vil man få  

 svar på en ansøgning i løbet af 1-3 måneder.
Når projektet er godkendt Der stilles visse krav til ansøgeren, når projektet er godkendt og skal  

 gennemføres.
Kravene er beskrevet i det tilsagnsbrev, man får fra  

 Strukturdirektoratet.
Udbetaling af tilskud Tilskuddet kan udbetales, når udgifterne er afholdt.
Udgifterne opgøres på  

 et særligt skema, som fås i Strukturdirektoratet, og opgørelsen skal  

 attesteres af en registreret eller statsautoriseret revisor.
Tilsagnet beskriver, hvor ofte og hvordan tilskuddet bliver udbetalt.
I  

 særlige tilfælde kan et tilskud udbetales i rater.
Indberetning og afrapportering Man har pligt til en gang om året at oplyse Strukturdirektoratet, om man  

 fortsat opfylder betingelserne for at få tilskud.
Alle ændringer - planlagte  

 eller ej - skal indberettes.
Desuden skal man oplyse, hvordan  

 projektarealerne udnyttes.
 Senest når projektet udløber, skal man i en afsluttende rapport gøre rede  

 for de aktiviteter, der er gennemført.
Ændringer i projektet Ønsker man projektet forlænget ud over det planlagte tidsrum, kan det kun  

 ske efter at den afsluttende rapport er vurderet af Strukturdirektoratet og  

 Det Rådgivende Udvalg.
Strukturdirektoratet kan bestemme, at projektet skal  

 evalueres af en uvildig instans.
 Sker der ændringer, så man ikke længere opfylder betingelserne for at få  

 tilskud, skal man med det samme give skriftligt besked til  

 Strukturdirektoratet.
Retsgrundlaget Bestemmelserne om demonstrationsprojekter findes i Bekendtgørelse om  

 tilskud til miljøvenlige jordbrugsforanstaltninger, nr. 225 af 25. marts  

 1997. De miljøvenlige jordbrugsforanstaltninger er beskrevet sammesteds og i  

 ændringsbekendtgørelse 654 af 14. august 1997.
