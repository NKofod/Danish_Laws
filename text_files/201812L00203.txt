Fremsat den 13. marts 2019 af transport-, bygnings- og boligministeren (Ole Birk Olesen) Forslag til Lov om ændring af taxilov (Reservation af 50 tilladelser til nulemissionsbiler pr. kvartal i overgangsperioden) § 1 I taxiloven, jf. lov nr. 1538 af 19. december 2017, foretages følgende ændringer:
 1. § 12, stk. 1, nr. 2, ændres »derudover eller« til: »derud-over«.
 2. I § 12, stk. 1, nr. 3, ændres »nr. 6.« til: »nr. 6 eller«.
 3. I § 12, stk. 1, indsættes som nr. 4:
»4) ikke længere har en nulemissionsbil tilknyttet tilladelsen, jf. § 41, stk. 2.« 4. § 41, stk. 2, affattes således:
»Stk. 2. Af de 125 tilladelser, der udstedes pr. kvartal, jf. stk. 1, udstedes de første op til 50 tilladelser til ansøgere, der vil anvende tilladelsen til kørsel med en nulemissionsbil, og de resterende tilladelser udstedes til øvrige ansøgere.
Ansøgere, der har fået udstedt en tilladelse til en nulemissionsbil, må indtil 31. december 2020 kun anvende tilladelsen til kørsel i en nulemissionsbil.« 5. I § 41, stk. 3, indsættes som 3. pkt.:
»Transport-, bygnings- og boligministeren kan dispensere fra 2 måneders fristen, hvis modtageren kan fremvise en kvittering for køb, leasing eller leje af en bil.« § 2 Loven træder i kraft den 1. juli 2019.
Bemærkninger til lovforslaget 1. Indledning Regeringen vil gøre det nemmere for passagerne at vælge en grøn taxi frem for en konventionel taxi og vil derfor øremærke en del af de tilladelser til at køre taxi, der udstedes i overgangsperioden efter den nye taxilovs ikrafttræden den 1. januar 2018 til nulemissionsbiler.
Overgangsperioden varer indtil 31. december 2020, og der udstedes 125 taxitilladelser pr. kvartal.
Det foreslås, at 200 af de 500 tilladelser pr. år reserveres til nulemissionsbiler.
Såfremt der ikke er nok ansøgere til tilladelserne til nulemissionsbiler lægges de overskydende tilladelser i hvert kvartal til puljen af tilladelser til konventionelle biler.
En tilladelse til en nulemissionsbil kan kun bruges i en nulemissionsbil.
Såfremt indehaveren måtte forsøge at tilknytte eller anvende en konventionel bil til tilladelsen vil denne blive inddraget.
 Lovforslaget indeholder derudover visse konsekvensrettelser.
2. Lovforslagets hovedpunkter 2.1. Gældende ret I henhold til den gældende § 41 i taxiloven vil der i 2019 og 2020 blive udstedt 500 tilladelser pr. år.
Dette tal tillægges ikke-udnyttede tilladelser og afleverede tilladelser.
Tilladelserne fordeles efter en lodtrækningsprocedure, hvor der i hvert kvartal udstedes 125 tilladelser.
I første kvartal tillægges ikke-udnyttede tilladelser og afleverede tilladelser fra året før.
 2.2. Transport-, Bygnings- og Boligministeriets overvejelser og den foreslåede ordning.
For at fremme målet i regeringens klima- og luftudspil om at benzin og diesel skal ud af taxidriften inden 2030, er det fundet hensigtsmæssigt at gøre det attraktivt for virksomhederne at anskaffe sig nulemissionsbiler.
En nulemissionsbil er en bil, der udelukkende bruger brint eller el som drivmiddel.
Med forslaget får ansøgere med nulemissionsbiler i en periode en bedre mulighed end ansøgere med konventionelle biler for at kunne få en tilladelse til erhvervsmæssig persontransport, idet de første op til 50 tilladelser hvert kvartal tilfalder ansøgere, der vil anvende tilladelsen til kørsel med en nulemissionsbil.
Ansøger med nulemissionsbiler skal derudover, som alle andre ansøgere, opfylde betingelserne i § 3, stk. 2, i taxiloven for at få en tilladelse til erhvervsmæssig persontransport i biler.
Ansøgerne skal på tidspunktet for ansøgningens indgivelse tilkendegive over for Færdselsstyrelsen, at de ønsker at tilknytte en nulemissionsbil til tilladelsen.
Tilladelsen må indtil overgangsperiodens udløb, dvs. til og med 31. december 2020, kun benyttes til kørsel i en nulemissionsbil.
3. Økonomiske konsekvenser og implementeringsmæssige konsekvenser for det offentlige Lovforslaget indebærer et reduceret provenu fra brændstofafgifter for staten i 2019 på op til 1,5 mio. kr. og en varig virkning på knap 0,5 mio. kr. pr. år i 2019 niveau.
 Lovforslaget har ingen økonomiske konsekvenser for kommuner og regioner.
 Lovforslaget medfører ikke implementeringskonsekvenser for det offentlige.
 4. Økonomiske og administrative konsekvenser for erhvervslivet m.v.
Lovforslaget medfører ingen økonomiske eller administrative konsekvenser for erhvervslivet.
De virksomheder, der vælger at benytte ordningen, vil have en større udgift i forbindelse med køb af bil, idet nulemissionsbiler er dyrere end sammenlignelige biler, der kører på diesel eller benzin.
Men det står ansøgere frit for, om de vil anskaffe en nulemissionsbil.
 Principperne for agil erhvervsrettet regulering er ikke relevante for de konkrete ændringer i dette lovforslag.
5. Administrative konsekvenser for borgerne Lovforslaget medfører ingen administrative konsekvenser for borgerne.
6. Miljømæssige konsekvenser Lovforslaget har positive miljømæssige konsekvenser, idet forslaget gør det mere attraktivt at anskaffe nulemissionsbiler, og udledningen af CO2 fra taxierhvervet vil dermed mindskes.
7. Forholdet til EU-retten Lovforslaget indeholder ikke EU-retlige konsekvenser.
 8. Hørte myndigheder og organisationer m.v.
 Et udkast til lovforslag har i perioden 23. januar 2019 til 25. februar 2019 været sendt i høring hos følgende myndigheder og organisationer:
 Ankenævnet for Bus, Tog og Metro, ATAX Arbejdsgiverforening for persontransport, Brancheforeningen for Forretningslimousiner, Brancheforeningen Taxiførere i Danmark, Brintbranchen, Bytaxiernes interesseorganisation, Dansk Elbil Alliance, Dansk Erhverv, Dansk Erhvervsfremme, Dansk Persontransport, Danske Handicaporganisationer, Danske Regioner, Danske Taxivognmænds Arbejdsgiverforening, Dansk Transport og Logistik  DTL, DI Transport, Det Centrale Handicapråd, Det Økologiske Råd, Fagligt Fælles Forbund (3F), Forbrugerrådet Tænk, Horesta, KL, Københavns Lufthavne, Landsorganisationen i Danmark, NOAH-Trafik, Rigspolitiet, Rådet for Sikker Trafik, Trafikforbundet og Trafikselskaberne i Danmark.
Bemærkninger til lovforslagets enkelte bestemmelser Til § 1 Til nr. 1 I den gældende taxilovs § 12, stk. 1, er angivet i hvilke tilfælde en tilladelse til erhvervsmæssig persontransport kan tilbagekaldes, bl.a. i henhold til § 12, stk. 1, nr. 1, hvis indehaveren ikke længere lever op til taxilovens § 3, stk. 2, nr. 7, om at virksomheden skal udøves på forsvarlig måde og i overensstemmelse med god skik ved at indehaveren groft eller gentagne gange har overtrådt en række opremsede bestemmelser.
En tilladelse til erhvervsmæssig persontransport kan i henhold til § 12, stk. 1, nr. 2 tilbagekaldes, hvis indehaveren har forfalden gæld til det offentlige på 100.000 kr. eller derover.
Det foreslås i § 12, stk. 1, nr. 2, at »derudover eller« ændres til: »derudover«.
Forslaget er en konsekvens af, at der i henhold til lovforslagets § 1, nr. 3, foreslås indsat et nummer 4 i § 12, stk. 1, således at ordet: »eller« flyttes fra slutningen af nummer 2 til slutningen af nummer 3.
Til nr. 2 I den gældende taxilovs § 12, stk. 1, er angivet i hvilke tilfælde en tilladelse til erhvervsmæssig persontransport kan tilbagekaldes.
En tilladelse til erhvervsmæssig persontransport kan i henhold til § 12, stk. 1, nr. 3 tilbagekaldes, hvis indehaveren ikke længere har den påkrævede egenkapital, jf. § 3, stk. 2, nr. 6.
Det foreslås i § 12, stk. 1, nr. 3, at »nr. 6.« ændres til: »nr. 6 eller«.
Forslaget er en konsekvens af, at der i henhold til lovforslagets § 1, nr. 3, foreslås indsat et nummer 4 i § 12, stk. 1, således at ordet: »eller« flyttes til slutningen af nummer 3.
Til nr. 3 Det foreslås i § 12, stk. 1, nr. 3, at der indsættes et nummer 4 i § 12, stk. 1, hvoraf det fremgår, at en tilladelse til erhvervsmæssig persontransport kan tilbagekaldes, hvis indehaveren ikke længere har en nulemissionsbil tilknyttet tilladelsen, jf. § 41, stk. 2. Forslaget medfører, at en tilladelse til erhvervsmæssig persontransport kan tilbagekaldes, hvis der ikke længere er tilknyttet en nulemissionsbil til tilladelsen.
Den foreslåede nye tilbagekaldelsesgrund vil blive brugt i tilfælde, hvor en tilladelsesindehaver forsøger at knytte en tilladelse, der er givet til en nulemissionsbil, til en bil der ikke er en nulemissionsbil.
Dette gælder alene frem til 31. december 2020, hvorefter tilladelser til nulemissionsbiler må anvendes til øvrige biler.
Til nr. 4 I henhold til den gældende § 41, stk. 1, i taxiloven udstedes der i 2019 og 2020 årligt 500 tilladelser til erhvervsmæssig persontransport, fordelt med 125 pr. kvartal.
Ansøges der om flere end 125 tilladelser pr. kvartal, sker fordelingen ved lodtrækning.
En ansøger kan maksimalt ansøge om tildeling af 20 tilladelser pr. kvartal.
I 2018 var der rigtig mange ansøgere og tildelingen skete derfor ved lodtrækning.
Det er ikke muligt at prioritere blandt ansøgerne, idet alle, der opfylder kravene i taxilovens § 3, har samme mulighed for at deres ansøgning bliver udtrukket.
 Det foreslås, at § 41, stk. 2, 1. pkt., nyaffattes, således at af de 125 tilladelser, der udstedes pr. kvartal, jf. stk. 1, udstedes de første op til 50 tilladelser til ansøgere, der vil anvende tilladelsen til kørsel med en nulemissionsbil og de resterende tilladelser udstedes til øvrige ansøgere.
50 af de 125 tilladelser, der kan udstedes pr. kvartal i andet halvår af 2019 og i 2020 øremærkes således til ansøgere, der vil knytte en nulemissionsbil til tilladelsen.
Ansøgerne skal selvfølgelig ligesom alle andre ansøgere opfylde kravene i taxilovens § 3, stk. 2.
 En nulemissionsbil er en bil, der udelukkende bruger brint eller el som drivmiddel.
Ansøgerne skal på tidspunktet for ansøgningens indgivelse angive, at de ønsker at tilknytte en nulemissionsbil til tilladelsen.
Dette skal ske ved afkrydsning på ansøgningsskemaet i forbindelse med den digitale løsning, som ministeren stiller til rådighed i forbindelse med indgivelse af ansøgninger om tilladelser til erhvervsmæssig persontransport, jf. § 3, stk. 7, i taxiloven.
Såfremt ansøgeren får en tilladelse, skal vedkommende efterfølgende inden for en frist på to måneder give Færdselsstyrelsen besked om registreringsnummeret på den nulemissionsbil, der skal knyttes til tilladelsen, jf. § 41, stk. 3, i taxiloven eller over for styrelsen kunne dokumentere at have indgået en juridisk bindende aftale om levering af en nulemissionsbil, jf. lovforslagets § 1, nr. 5 nedenfor.
Er der i et kvartal ikke 50 ansøgere, der både opfylder betingelserne i § 3, stk. 2 og vil anvende tilladelse til en nulemissionsbil, overgår det overskydende antal tilladelser til øvrige ansøgere.
Puljen på 75 tilladelser pr. kvartal til ansøgere med konventionelle biler øges således med det antal tilladelser, der ikke anvendes til nulemissionspuljen på 50 tilladelser.
Det foreslås, at § 41, stk. 2, 2. pkt., nyaffattes, således at ansøgere, der har fået udstedt en tilladelse til en nulemissionsbil, indtil 31. december 2020 kun må anvende tilladelsen til kørsel i en nulemissionsbil.
Det er således ikke muligt i overgangsperioden at tilknytte en bil, der ikke er en nulemissionsbil til en tilladelse, der er givet til en nulemissionsbil.
Såfremt en tilladelsesindehaver forsøger at gøre dette, vil tilladelsen blive tilbagekaldt, jf. den foreslåede ændring af § 12, stk. 1, hvor der indsættes et nr. 4, jf. lovforslagets § 1, nr. 3.
I henhold til gældende § 41, stk. 5, i taxiloven tillægges ikke-udnyttede tilladelser til taxikørsel efter gammel og ny taxilov til det antal tilladelser, der udtrækkes i første kvartal året efter.
I den forbindelse vil ikke-udnyttede tilladelser til nulemissionsbiler fra 2019 blive tillagt de 50 tilladelser til nulemissionsbiler, der kan udstedes i første kvartal af 2020. Det samlede antal tilbageleverede tilladelser fra 2019 fordeles efter fordelingsnøglen 50/75. Det vil sige, hvis der tilbageleveres 25 tilladelser, så vil 10 tillægges puljen med nulemissionstilladelser, mens de 15 vil tillægges puljen med øvrige tilladelser i henhold til fordelingsnøglen.
Til nr. 5 I henhold til den gældende taxilovs § 41, stk. 3, skal modtageren af en tilladelse inden for en frist af 2 måneder fra datoen for udstedelsen af tilladelsen oplyse transport-, bygnings- og boligministeren om registreringsnummeret for den bil, tilladelsen anvendes til.
Opfyldes denne betingelse ikke, bortfalder tilladelsen Det har i praksis vist sig vanskeligt at overholde 2 måneders fristen, da der ofte er lange leveringstider på nye biler.
På den baggrund forslås indsat et nyt 3. pkt. i § 41, stk. 3, hvorefter transport-, bygnings- og boligministeren bemyndiges til at dispensere fra 2 måneders fristen, hvis modtageren kan fremvise en kvittering for køb, leasing eller leje af en bil.
Modtageren af en tilladelse skal således kunne dokumentere at have indgået en juridisk bindende aftale om at få rådighed over en bil inden for den nærmeste fremtid.
 Såfremt en ansøger har fået besked om at være tildelt en tilladelse, skal vedkommende inden 2 måneders fristens udløb enten give besked om registreringsnummeret på den bil, der skal knyttes til tilladelsen eller søge om dispensation fra 2 måneders fristen vedlagt dokumentation for, at modtageren har erhvervet råderet over en bil, men blot afventer levering af bilen.
Til § 2 Det foreslås, at loven træder i kraft den 1. juli 2019.
 Loven gælder ikke for Færøerne og Grønland, idet den gældende taxilov, jf. § 46, ikke gælder for Færøerne og Grønland.
