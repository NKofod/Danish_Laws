HIV, HBV og HCV findes hos smittede i særlig grad i blod og andre  

 kropsvæsker, hvorfor det er nødvendigt at iværksætte foranstaltninger for at  

 forebygge transmission ved donation af blod, sæd, organer og andet  

 menneskeligt materiale.
Det må så vidt muligt gennem serologisk testning af  

 donorer sikres, at knogletransplantater kun anvendes fra personer, der er  

 negative for antistoffer mod HIV (anti-HIV), hepatitis C (Anti-HCV) og for  

 hepatitis-overflade antigen (HBsAg). Dette medfører, at friske transplantater  

 som hovedregel ikke bør anvendes.
Donorudvælgelse I lighed med Sundhedsstyrelsens retningslinier for anvendelse af blod og  

 sæd til donation for at undgå HIV smitteoverførsel skal den for behandlingen  

 ansvarlige læge, så vidt det er muligt før udtagning af knogler fra donor,  

 sikre sig, at donor ikke har haft en adfærd, der indebærer risiko for at være  

 smittet med HIV, HBV eller HCV.
Kriterierne for frasortering af knogledonorer bør eksempelvis følge  

 reglerne for bloddonorer: Dvs det betragtes som værende en risiko, hvis donor  

 er eller har været stiknarkoman, prostitueret eller har været behandlet for  

 en blødersygdom, eller hvis donor har haft risikofyldt seksuel adfærd.
Lægen  

 skal ved en personlig samtale så vidt muligt sikre sig, at donoren ikke har  

 haft risikoadfærd.
Serologisk undersøgelse for hepatitis B og C Knoglevæv til transplantation må ikke anvendes før, der foreligger en  

 negativ test for antistoffer mod hepatitis C (anti-HCV) samt en negativ test  

 for hepatitis-overflade antigen (HBsAg).
Serologisk undersøgelse for HIV Knoglevæv til transplantation må ikke anvendes før, der foreligger 2 på  

 hinanden følgende HIV-antistof-negative blodprøver fra donor.
I forbindelse  

 med udtagelsen af knoglevæv HIV-testes donor første gang forudgået af et  

 informeret samtykke om tilladelse til dette.
Egnet knoglevæv fra HIV-negative  

 donorer nedfryses herefter ved anerkendt metode i en periode af mindst 3  

 måneder.
 Nedfrossen knoglevæv må først anvendes til transplantation, når der 3  

 måneder efter, at materialet er udtaget, foreligger en ny  

 HIV-antistof-negativ blodprøve fra donor.
 Denne 3 måneders karensperiode giver mulighed for at opfange evt  

 HIV-smitte hos donorer, der ikke findes HIV-positive på  

 udtagningstidspunktet, men senere viser sig at være smittet, fordi  

 antistofferne endnu ikke havde udviklet sig og derved ikke kunne konstateres  

 ved første blodprøve.
 Nedfrysning af knogler dræber ikke HIV-virus og medfører altså ikke i sig  

 selv en begrænsning af en evt smitteoverførsel.
Risikoen for, at knogletransplantatet trods de skitserede forholdregler  

 alligevel skulle være HIV-inficeret, må regnes for overordentlig minimal,  

 omend teoretisk eksisterende.
Recipienter af knoglemateriale bør derfor forud  

 for transplantationen orienteres i et passende omfang af den for behandlingen  

 ansvarlige læge om risikoen for overførsel af HIV.
HIV-positive donorer skal  

 oplyses om deres HIV-status.
Alt udtaget materiale fra disse donorer  

 kasseres.
Undtagelser fra ovenstående Der kan forekomme akutte eller uopsættelige tilfælde, hvor resterede  

 donorer ikke er tilgængelige eller er uanvendelige ved den påtænkte  

 operation.
I disse tilfælde kan anvendes materiale fra personer, hvor der  

 ikke foreligger to på hinanden følgende HIV-antistof-negative blodprøver fra  

 den pågældende.
I sådanne tilfælde skal en blodprøve fra en levende eller en afdød donor  

 udover HIV-antistof undersøges for HIV-antigen ved PCR-metoden og  

 findes negativ før anvendelsen.
Der skal ligeledes foreligge en negativ test  

 for antistoffer mod hepatitis C (anti-HCV) samt en negativ test for  

 hepatitis-overflade antigen (HBsAg).
Ikrafttræden Retningslinierne træder i kraft den 1. februar 1994.
 Knoglevæv udtaget før nævnte dato kan anvendes efter hidtidige procedurer  

 indtil den 31. juli 1994.
Sundhedsstyrelsen den 27. januar 1994 Palle Juul-Jensen /Michael von Magnus BILAG Vedr.: Retningslinier for knoglebanker vedrørende undersøgelse for  

 HIV m.v.
 Sundhedsstyrelsen er blevet forespurgt, om man kan godkende, at de 2  

 undersøgelser for HIV-antistof med tre måneders interval i forbindelse med  

 udtagelse af knogle til transplantation, kan erstattes med en kombination af  

 en enkelt HIV-antistoftest og en PCR-test.
 I Sundhedsstyrelsens retningslinier for knoglebanker af 27. januar 1994  

 gives der tilladelse til at denne procedure anvendes, men kun i akutte og  

 uopsættelige tilfælde.
 Med den nuværende viden må det konstateres, at PCR-testen er yderst  

 følsom, og vil kunne spore HIV allerede ganske kort efter infektion.  

 Kombinationen af PCR-test og HIV-antistoftest giver derfor en meget høj  

 sikkerhed for at påvise eventuelle HIV-smittede donorer - langt højere end  

 den enkelte antistoftest der anvendes ved blodtransfusioner, og hvor  

 smitterisikoen er beregnet til 1 ud af 400.000.
 Sundhedsstyrelsen finder på ovenstående baggrund, at kombinationen af  

 PCR-test og HIV-antistoftest er et ligeværdigt alternativ til dobbelt  

 HIV-antistoftest.
 Sundhedsstyrelsen er videre blevet forespurgt, om man kunne nøjes med en  

 enkelt HIV-antistoftest efter 3 måneder, og dermed undgå den første  

 HIV-antistoftest hos knogledonorer.
 Det er principielt korrekt, at en negativ HIV-test 3 måneder efter  

 knogleudtagning, er udtryk for, at donor også var HIV-negativ, da man udtog  

 knoglen.
Den dobbelte HIV-antistoftest medfører øget sikkerhed, fx. afsløring af  

 evt. prøveforbytning.
Endvidere vil en enkelt HIV-test 3 måneder efter  

 knogleudtagning medføre 3 måneders forsinkelse i diagnosticeringen af en,  

 omend sjældent forekommende, HIV-positiv donor, samt at mulig HIV-smittet  

 knogle skulle opbevares i 3 måneder, hvilket ved uheldige omstændigheder  

 kunne medføre accidentel brug af knoglen.
 På denne baggrund finder Sundhedsstyrelsen, at måtte fastholde kravet om  

 dobbelt HIV-antistof testning af knogledonorer.
 Endvidere har man ønsket Sundhedsstyrelsens menig om HTLV-test i  

 forbindelse med knoglebanker.
Som bekendt besluttede Sundhedsministeriet at indføre screening af alt  

 donorblod i Danmark for HTLV per 1. april 1994 i en forsøgsperiode, der  

 foreløbigt er fastsat til 1 år.
Sundhedsstyrelsen finder, på baggrund af de  

 foreløbige resultatet af denne bloddonorscreening, ikke anledning til at  

 foreslå en sådan screening indført med hensyn til knogledonorer.
