Betænkning afgivet af Sundheds- og Forebyggelsesudvalget den 29. maj 2012 Betænkning over Forslag til lov om ændring af lov om kunstig befrugtning i forbindelse med lægelig behandling, diagnostik og forskning m.v., børneloven og lov om adoption (Udvidelse af lov om kunstig befrugtnings anvendelsesområde, mulighed for anonym og ikkeanonym æg- og sæddonation i forbindelse med behandling med kunstig befrugtning, fastslåelse af faderskab i forbindelse med kunstig befrugtning og adoption af registreret partners barn og fremmøde i adoptionssager m.v.) [af ministeren for sundhed og forebyggelse (Astrid Krag)] 1. Udvalgsarbejdet Lovforslaget blev fremsat den 29. marts 2012 og var til 1. behandling den 19. april 2012. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 3 møder.
Teknisk gennemgang Ministeren for sundhed og forebyggelse og embedsmænd fra Ministeriet for Sundhed og Forebyggelse har den 26. april 2012 foretaget en teknisk gennemgang af lovforslaget over for udvalget.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 1. februar 2012 dette udkast til udvalget, jf.
SUU alm. del  bilag 188. Den 30. marts 2012 sendte ministeren for sundhed og forebyggelse de indkomne høringssvar og et notat herom til udvalget.
Spørgsmål Udvalget har stillet 9 spørgsmål til ministeren for sundhed og forebyggelse til skriftlig besvarelse, som denne har besvaret.
2. Indstillinger og politiske bemærkninger Udvalget indstiller lovforslaget til vedtagelse uændret.
Socialdemokratiets, Radikale Venstres, Socialistisk Folkepartis og Enhedslistens medlemmer af udvalget udtrykker stor opbakning til forslaget i høringssvarene fra Landsforeningen For Ufrivilligt Barnløse og Dansk Fertilitetsselskab om at ændre lovens terminologi til »assisteret befrugtning« i stedet for »kunstig befrugtning«.
Når der på ny er anledning til at foretage ændringer i lov om kunstig befrugtning, vil S, RV, SF og EL søge bred opbakning til, at det mere tidssvarende og efter partiernes opfattelse mere retvisende ordvalg assisteret befrugtning anvendes i loven.
Dansk Folkepartis medlemmer af udvalget udtaler, at det optimale ville være, at alle børn kendte deres ophav.
Blandt børn, der bliver født med en ukendt donor, vil mange stå med en tom følelse af, hvad de er kommet fra, og hvilke gener der ligger til grund for netop dem, samt tvivl om specielle sygdomme.
Men med hensyn til sæd ved vi fra andre lande, at hvis vi ikke også har muligheden med anonyme donorer, ville der ikke være mange, der meldte sig.
Vi ser, at vi i Danmark har folk fra andre lande, der valfarter hertil, netop fordi de ikke kan få det anonymt i deres hjemland.
 Dansk Folkepartis største betænkning ved lovforslaget er muligheden for, at man bryder en usynlig grænse for, hvad der er etisk korrekt, når man kan vælge en ikkeanonym donor og derved »designe« sit eget barn.
 Derfor skal vi være opmærksomme på, hvilke krav der stilles, og muligheder der er.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Julie Skovsby (S) fmd.
Karen J.
Klint (S) Sophie Hæstorp Andersen (S) Kirsten Brosbøl (S) Orla Hav (S) Camilla Hersom (RV) Sofie Carsten Nielsen (RV) Liv Holm Andersen (RV) Jonas Dahl (SF) Özlem Sara Cekic (SF) Anne Baastrup (SF) Stine Brix (EL) Per Clausen (EL) Hans Andersen (V) nfmd.
Anne-Mette Winther Christiansen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Fatma Øktem (V) Liselott Blixt (DF) Jens Henrik Thulesen Dahl (DF) Peter Skaarup (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
