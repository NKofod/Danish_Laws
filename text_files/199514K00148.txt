Nr BTL 148 Betænkning over Forslag til lov om forskning ved arkiver, biblioteker,  

 museer m.v.   

 Nr L 148 1995-96, 1. samling Afgivet af Kulturudvalget Afgivet: 19960228 Udvalget har behandlet lovforslaget i nogle møder og har herunder stillet spørgsmål til kulturministeren, som denne har besvaret skriftligt.
Et af udvalgets spørgsmål til kulturministeren og dennes besvarelse heraf er optrykt som bilag til betænkningen.
 Herefter indstiller et flertal (udvalget med undtagelse af Dansk  

 Folkepartis medlem) lovforslaget til vedtagelse uændret.
 Et mindretal inden for flertallet (Venstres medlemmer af udvalget) finder  

 dog, at formuleringen i lovforslagets § 1 om, at loven gælder for  

 institutioner, hvor forskning er en »væsentlig forudsætning«,  

 lægger op til en for tæt sammenhæng mellem forskning og varetagelsen af  

 institutionernes hovedopgaver og derfor kan føre til en uheldig og utilsigtet  

 forskydning i forskningsbibliotekernes opgaver.
Mindretallet deler de betænkeligheder, der er kommet til udtryk i  

 høringssvarene vedrørende udarbejdelsen af 4-årige forskningsplaner for meget  

 små institutioner.
En sådan plan vil være særdeles vanskelig at udarbejde,  

 hvis den skal være detaljeret, og hvis den skal være meget overordnet, kan  

 den let blive uinteressant.
Endelig finder mindretallet, at det kan være et problem, hvis der oprettes  

 et meget stort antal forskningsudvalg bare for de 14 institutioner,  

 lovforslaget omhandler, idet det bl.a. kan blive vanskeligt at rekruttere  

 tilstrækkelig mange kvalificerede eksterne medlemmer.
Mindretallet finder i  

 det hele taget, at de muligheder, der findes i lovforslaget for at minimere  

 bureaukratiet, herunder nedsættelsen af fælles forskningsudvalg, jf. § 4,  

 stk. 7, bør udnyttes i størst mulig grad.
Et mindretal (Dansk Folkepartis medlem af udvalget) indstiller  

 lovforslaget til forkastelse ved 3. behandling.
Det foreliggende  

 lovforslag giver kulturministeren vide rammer for, hvilke institutioner der  

 er omfattet af denne lov.
Dansk Folkeparti mener, at der må være grænser for,  

 hvad der skal lovgives om i Danmark, og kan ikke se noget umiddelbart behov  

 for denne lovgivning.
Hanne Andersen (S) fmd.
Søren Hansen (S) Eva Fatum (S) Poul Qvist  

 Jørgensen (S) Peder Sass (S) Margrete Auken (SF) Elsebeth Gerner Nielsen (RV)  

 Aage Frandsen (SF) Peter Duetoft (CD) Ester Larsen (V) Helge Sander (V) Lars  

 Løkke Rasmussen (V) nfmd.
Hans Christian Schmidt (V) Torben  

 Rechendorff (KF) Agnete Laustsen (KF) Brian Mikkelsen (KF) Ole Donner (DF) Fremskridtspartiet og Enhedslisten havde ikke medlemmer i udvalget.
Bilag Et af udvalgets spørgsmål til kulturministeren og dennes svar herpå Spørgsmål 2:
»Der ønskes en redegørelse for de i § 1, stk. 2, § 2, stk. 2, § 4,  

 stk. 7, § 5, § 10, § 11 og § 13, stk. 2, foreslåede bemyndigelser til  

 kulturministeren.
Hvad er baggrunden for bemyndigelserne, og hvorledes tænkes  

 de anvendt?» Svar:
Lovforslaget er en opfølgning på forskningsministerens lov om  

 sektorforskningsinstitutioner.
Sektorforskningsloven omfatter ikke de  

 arkiver, biblioteker, museer m.v., som tidligere havde status som  

 sektorforskningsinstitutioner.
Af bemærkningerne fremgår det, at der i  

 Kulturministeriets lovgivning vil blive fastlagt retningslinjer for  

 forskningen på disse institutioner svarende til retningslinjerne for  

 sektorforskningsinstitutionerne.
I lovforslaget har jeg derfor i videst  

 muligt omfang tilstræbt at skabe parallelitet til sektorforskningsloven.  

 Således er § 1, stk. 2, og § 5 til § 11 direkte paralleller til bestemmelser  

 i sektorforskningsloven.
 Jeg har følgende kommentarer til de enkelte bemyndigelser:
§ 1, stk. 2 Som det fremgår af bemærkningerne til lovforslaget, vil Kulturministeriet  

 i samarbejde med ministeriets rådgivende forskningsudvalg fastsætte de  

 forskningsmæssige krav, som institutionerne skal leve op til for at blive  

 omfattet af lovforslaget.
Som udgangspunkt vil de institutioner, som jf.  

 bemærkningerne til lovforslaget hidtil har haft status som  

 sektorforskningsinstitutioner, blive omfattet af lovforslaget.
Skulle det  

 vise sig, at enkelte institutioner ikke kan leve op til disse  

 forskningsmæssige krav, giver bemyndigelsen mulighed for at ophæve deres  

 status som forskningsinstitutioner.
På længere sigt giver bemyndigelsen  

 naturligvis også mulighed for at lade nye institutioner omfatte af  

 lovforslaget.
§ 2, stk. 2 Kulturministeriet oprettede i 1994 et rådgivende forskningsudvalg.  

 Udvalget rådgiver ministeriet i forskningsspørgsmål, herunder om initiativer  

 til styrkelse af rammerne for forskningen på Kulturministeriets  

 institutioner.
I den sammenhæng kan der fra tid til anden være behov for  

 systematisk at få belyst specifikke forskningsmæssige problemstillinger på  

 tværs af institutionerne.
§ 4, stk. 7 Det kan vise sig hensigtsmæssigt at etablere fælles forskningsudvalg for  

 mindre institutioner med beslægtet forskning.
Det gives der mulighed for med  

 bemyndigelsen.
§ 5 Det fremgår af bemærkningerne til forskningsministerens forslag til lov om  

 sektorforskningsinstitutioner, at der i dag er tre hovedtyper af statslige  

 forskningsinstitutioner: Højere læreanstalter,  

 sektorforskningsinstitutionerne samt arkiver, biblioteker, museer m.v., og at  

 forskningen inden for hver af de tre sektorer i videst muligt omfang bør  

 sikres ensartede rammebetingelser.
I lovens § 4, stk. 3, bemyndiges  

 forskningsministeren til at fastsætte regler for ansættelsesprocedurer og  

 fagkyndig bedømmelse ved ansættelse af videnskabelige medarbejdere.
 I Forskningsudvalgets betænkning over forslag til lov om  

 sektorforskningsinstitutioner lægger udvalget vægt på, at en lov om forskning  

 på arkiver, biblioteker, museer m.v. må skabe grundlag for, at disse  

 institutioners forskere ansættes på tilsvarende vilkår, som det kommer til at  

 ske i sektorforskningsinstitutionerne under hensyntagen til de eventuelle  

 forskelle, der måtte være med hensyn til behov og forudsætninger.
Bemyndigelsen i § 5 skal i givet fald bruges til at sikre, at  

 ansættelsesvilkårene for forskere på Kulturministeriets  

 forskningsinstitutioner udvikler sig i overensstemmelse med  

 ansættelsesvilkårene for forskere inden for den øvrige statslige  

 forskningssektor.
Det er bl.a. af stor betydning for mobiliteten mellem de  

 tre sektorer.
§ 10 På en række af Kulturministeriets forskningsudøvende institutioner er der  

 gennemført eller skal der gennemføres forskningsevalueringer.
Sådanne  

 forskningsevalueringer bør udføres i overensstemmelse med nogle generelle  

 retningslinjer, som sikrer, at evalueringerne bliver uvildige og udføres i et  

 hensigtsmæssigt samspil med den evaluerede institution.
 Jeg vil lægge vægt på, at sådanne retningslinjer i givet fald harmonerer  

 med de principper for forskningsevalueringer, som formuleres i det statslige  

 forskningsrådgivningssystem.
§ 11 Der kan opstå en situation, hvor særlige forhold på en institution  

 bevirker, at en bestemmelse i lovforslaget er uhensigtsmæssig.
I så fald vil  

 det kunne komme på tale at bringe undtagelsesbestemmelsen i anvendelse.
§ 13, stk. 2 Forskningsudvalg i henhold til lovforslagets § 3 og § 4 skal være nedsat  

 inden 1. juli 1997. Det vil formodentlig ikke give anledning til problemer.  

 Skulle der imidlertid være saglige argumenter for, at denne tidsfrist er  

 uhensigtsmæssig for en institution, kan den eventuelt forlænges.
Dermed  

 muliggøres en fleksibel iværksættelse af lovforslaget.
