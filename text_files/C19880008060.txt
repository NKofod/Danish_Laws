(Til samtlige kommuner, amtskommuner og tilsynsråd) Indledning Indenrigsministeren har ved bekendtgørelse nr. 309 af 13. juni 1988  

 fastsat regler om kommunernes låntagning og meddelelse af garantier m.v.
Bekendtgørelsen erstatter Indenrigsministeriets bekendtgørelse nr. 683 af  

 20. december 1982 med senere ændringer.
Formålet med udsendelsen af en ny  

 bekendtgørelse har i første række været at skabe overblik over de gældende  

 regler.
Men der er også ved denne lejlighed foretaget enkelte ændringer.  

 Blandt de væsentligste nye regler er den automatiske låneadgang til  

 anlægsudgifter ved vandforsyning, muligheden for at indgå lejekontrakter mod  

 at deponere et kontant beløb (se nedenfor afsnit 2), de ændrede regler for  

 kommunal garantistillelse (se nedenfor afsnit 4), samt indførelsen af en  

 generel adgang til konvertering af lån (se nedenfor afsnit 9).
 I denne vejledning findes omtale af følgende emner:
1. Generel beskrivelse af lånereglerne 2. Reglerne om leje og leasing 3. Reglerne om selvejende og private institutioners  

 låntagning 4. Reglerne om garantistillelse 5. Særligt om lån til byfornyelse 6. Særligt om naturgasselskabernes låneadgang 7. Hvor kan kommunerne låne 8. Overtagelse af lån 9. Konvertering af lån 10. Kassekreditter og byggelån 11. Dispensationsmulighederne 12. Kommunens tilsagn om regelmæssige ydelser 13. Kommunens indtræden i kommunale fællesskaber m.v.
 Ad 1. Generel beskrivelse af lånereglerne.
 I det enkelte regnskabsår råder kommunen over en låneramme; den svarer til  

 summen af udgifter, som kommunen afholder til de formål, der er nævnt i § 2.  

 og med de regnskabsførte beløb, det vil normalt sige excl. købsmoms.
 Med denne bekendtgørelse er lånerammen udvidet til også at omfatte  

 investeringer i vandforsyning og ældreboliger.
Låneadgangen efter § 2 er ikke betinget af, at lånebeløbene direkte  

 anvendes til betaling af de udgifter, som har givet adgang til lånoptagelse.  

 Men det er en betingelse, at de udgifter, der har udløst låneadgangen, er  

 afholdt i samme regnskabsår, som lånet hjemtages.
Låntagning kan dog finde  

 sted i det følgende år, blot hjemtagelsen af lånet sker inden udløbet af  

 supplementsperioden for det gamle regnskabsår.
 Den automatiske låneadgang til en række formål indebærer, at kommunale  

 indskud i fælleskommunale virksomheder kan lånefinansieres, hvis indskuddene  

 fuldt ud anvendes til investeringer, for hvilke der er automatisk låneadgang.
Ordningen med lånerammer gælder alene for primærkommunerne.
Amtskommunerne  

 er som udgangspunkt afskåret fra at optage lån, men der er dog enkelte  

 undtagelser; se § 3.
 Derudover er der i 1988 særlige muligheder for, at amtskommunerne kan opnå  

 dispensation til lånefinansiering af sygehusbyggeri m.v.
Den maksimale løbetid for lån fremgår af § 6. Herudover gælder, at lån  

 normalt ikke bør have en løbetid, der overstiger afskrivningsperioden for det  

 anlæg, der skal finansieres.
Specielt for lån til rensningsanlæg gælder, at  

 disses løbetid normalt ikke bør overstige den periode, over hvilken  

 brugerbetalingen vedrørende anlægget bliver opkrævet (vedrørende lån til  

 rensningsanlæg henvises til Indenrigsministeriets cirkulæreskrivelse af 30.  

 juni 1987 om finansiering af rensningsanlæg m.v.).
 I følge § 2, stk. 1 litra m, n og o skal lån, der optages svarende til  

 udgiften til areal- eller ejendomserhvervelser til kommunal jordforsyning,  

 indfries, når ejendommen sælges eller overgår til kommunal formål, eller der  

 skal ske deponering.
Det må derfor kræves, at der i regnskabsbemærkningerne for det år, hvor en  

 ejendom købes, er redegjort for hvor stor en del af købssummen, der er  

 medregnet i den sum af udgifter, der i henhold til § 2 har givet kommunen  

 låneadgang i det pågældende år.
I regnskabsbemærkningerne til det år, hvor  

 hele eller en del af ejendommen sælges, skal det oplyses, hvor stor en del af  

 det pågældende lån, der er indfriet, eller hvor stor en deponering, der er  

 foretaget.
Deponeringen/indfrielsen behøver ikke overstige den del af  

 købssummen, der er medregnet i de udgifter, der har givet låneadgang.
 Hvis kun en del af ejendommen sælges/overgår til kommunal formål skal der  

 indfries/deponeres svarende til den solgte dels andel af den samlede købssum.
 Ad 2. Reglerne om leje og leasing.
Indgåelse af leje og leasingaftaler opfattes i nogle tilfælde som lån.
Det  

 gælder, når leje/leasingaftalen erstatter en kommunal  anlægsudgift . Hvis  

 f.eks. en daginstitution etableres i lejede lokaler, skal værdien af det  

 lejede fragå i kommunens låneramme.
Har kommunen ingen låneramme, må der  

 søges om dispensation.
Leasing af f.eks. kontorteknik erstatter derimod ikke  

 en anlægsudgift, men en driftsudgift, så her sker der ikke noget fradrag i  

 lånerammen.
Når man skal opgøre værdien af det lejede, kan for nyopførte ejendomme  

 anvendes den samlede anlægsudgift og for ældre ejendomme den seneste  

 ejendomsvurdering.
Udvidelse eller forbedring af det lejede, som medfører  

 forøgelse af lejeudgiften, skal også sidestilles med kommunal lånoptagelse,  

 og her kan tilsvarende anlægsudgiften anvendes ved opgørelse af det beløb,  

 som skal fragå i lånerammen.
 Med den nye bekendtgørelse er der indført en mulighed for bl.a. at indgå  

 leje- og leasingaftaler, uden at det påvirker lånerammen: Kommunen kan  

 deponere et beløb svarende til værdien af det lejede, (§ 4, stk. 2-6). Denne  

 mulighed vil være af interesse som alternativ til køb eller nyopførelse, når  

 kommunen har et midlertidigt lokalebehov.
For ældreboliger gælder, at der nu er indført en generel låneadgang,  

 uanset om ældreboligerne finansieres efter ældreboliglovens regler, (§ 2,  

 stk. 1, litra k og l). Det medfører, at kommunerne også frit kan leje  

 ældreboliger, uden at det belaster lånerammen.
Ligeledes kan der frit indgås  

 aftaler om leje af lokaler til indretning af bofællesskaber for psykisk og  

 fysisk handicappede efter bistandslovens § 68.
 Ad 3. Reglerne om selvejende og private institutioners låntagning.
§ 4  indeholder regler om, hvad der beregnes som  

 kommunal låntagning.
Det er allerede nævnt, at værdien af lejede lokaler m.v.  

 regnes med.
Men også lån, der optages af f.eks. selvejende og private  

 institutioner, der er økonomisk afhængige af kommunen, regnes med, (§ 4, stk.  

 1, litra c-d).
Hvis f.eks. en ikke-kommunal idrætshal ønsker at optage lån, vil der i  

 mange tilfælde være sådanne økonomiske relationer mellem kommunen og  

 idrætshallen, at det i realiteten er kommunen, som står inde for  

 lånoptagelsen.
Og hvis kommunen endvidere gennem repræsentation i bestyrelsen  

 eller på anden måde har indflydelse på virksomhedens drift, vil der reelt  

 være tale om en virksomhed med kommunal deltagelse.
Virksomhedens låntagning  

 vil derfor efter § 4, stk. 1, litra c, skulle fragå i kommunens låneramme.
Investeringer i kommunale trafikhavne er ikke omfattet af § 2, men havnene  

 kan optage lån efter Trafikministeriets regler herom, uden at kommunens  

 låneramme berøres.
Dog vil lånet skulle fragå i kommunens låneramme, hvis  

 kommunen stiller garanti for lånet jvf. § 4, stk. 1, litra e.
 Ad 4. Reglerne om garantistillelse.
Allerede i bekendtgørelsen fra 1982 blev garantistillelse i en række  

 tilfælde sidestillet med lån.
Denne sidestilling er nu gjort generel med  

 bestemmelsen § 4, stk. 1, litra e, om, at garanti for lån henregnes til  

 kommunens låntagning, hvis lånet anvendes til finansiering af udgifter, der  

 sidestilles med en kommunal anlægsopgave.
 Garanti for boligindskudslån betragtes således ikke som et kommunalt lån.  

 Kommunen kan altså kun stille garanti for lån, hvis der er tale om formål,  

 som kommunen selv automatisk kan låne til, hvis det beløb, garantien lyder  

 på, fradrages i kommunens låneramme,  eller hvis kommunen deponerer et beløb  

 efter reglerne i § 4, stk. 2-6, svarende til det, garantien lyder på.
 Det er som hidtil en betingelse for kommunens garantistillelse, at der er  

 tale om et lovligt kommunalt formål, og at lånet opfylder vilkårene for  

 kommunal låntagning, § 7, jvf. § 6.
 Ad 5. særligt om lån til sanering og byfornyelse.
Låneadgangen omfatter alene kommunens udgifter til foranstaltninger  

 omfattet af en saneringsplan eller en beslutning i medfør af lov om  

 byfornyelse og boligforbedring.
Det vil sige, at kommunerne kan optage eller  

 stille garanti for lån, som nævnt i saneringslovens §§ 47, 47 a, 49, 50, 52,  

 52 a og 54 a samt byfornyelseslovens §§ 58, 58 a, 59 og 62. Der kan endvidere  

 optages lån til udgifter, der er berettigede til statsrefusion efter  

 byfornyelseslovens § 66, stk. 3, herunder til ejendomserhvervelse i medfør af  

 beslutningen.
De optagne lån nedskrives/ indfries med statens andel af  

 saneringstabet, straks den modtages.
Endvidere nedskrives/indfries de optagne  

 lån med indtægter som følge af salg af ryddede grunde mv., således at den  

 endelige låneadgang alene omfatter kommunens nettoudgifter.
 Lånefinansiering kan som hovedregel finde sted, enten når udgiften er  

 omfattet af en godkendt saneringsplan, når der foreligger bindende tilsagn  

 til udgifternes afholdelse, eller når en beslutning efter byfornyelseslovens  

 § 8, stk. 3, er indberettet til Boligministeren (Boligstyrelsen). Dog kan  

 udgifter, som afholdes fra tidspunktet for kommunalbestyrelsens beslutning om  

 at iværksætte planlægningen inden for et konkret område i henhold til lov om  

 byfornyelse og boligforbedring ligeledes lånefinansieres, i det omfang  

 udgifterne er omfattet af en forventet senere beslutning i medfør af  

 byfornyelsesloven.
 Ad 6. Særligt om naturgasselskabernes låneadgang .
 Ifølge § 2, stk. 1, litra c, er der adgang til lånefinansiering af  

 driftsunderskuddet, inkl. renter og afdrag, ved distribution af naturgas.
 Låneadgangen omfatter ikke naturgasselskabernes driftsunderskud generelt,  

 men alene underskuddet ved den del af selskabernes aktivitet, der vedrører  

 naturgasdistributionen.
 Til driftsudgifter vedrørende naturgasdistribution henregnes:
- udgifter til køb af naturgas, vedligeholdelse af naturgasnettet og  

 administration, - udgifter ved markedsføring, herunder ydelse af rabatter, finansiering af  

 kundernes konvertering til naturgas, tilvejebringelse af komponenter til og  

 udførelse af konverteringen samt service overfor brugernes  

 naturgasinstallationer, - samt endelig de jyske naturgasselskabers udgifter ved køb af aktier i  

 Jydsk Naturgas A/S, jvf. drøftelse i møde den 18. juni 1987 mellem  

 energiministeren, indenrigsministeren og formændene for Naturgas Syd,  

 Naturgas Midt/Nord og Jydsk Naturgas.
En række af naturgasselskabernes aktivitetsområder falder uden for denne  

 afgrænsning.
Det gælder selskabernes aktiviteter og udviklingsprogrammer  

 inden for andre energiformer, og det gælder aktiviteter, som er afledede af  

 naturgasdistributionen.
Som eksempel på afledet virksomhed, der ikke giver låneadgang, kan nævnes  

 systemeksport og genbrugsvirksomhed.
Med genbrugsvirksomhed sigtes specielt  

 til reparation og salg af de oliebrændere, som naturgasselskaberne i en række  

 tilfælde har købt af kunderne ved konverteringen.
Udgiften til købet af  

 oliebrændere vil dog kunne anses for at være en markedsføringsudgift og  

 dermed berettige til låneadgang.
Skulle der ved naturgasselskabernes  

 aktiviteter i forbindelse med systemeksport opstå behov for  

 mellemfinansiering, henvises naturgasselskaberne til lånebekendtgørelsens  

 kassekreditregler, (§ 6, stk. 4).
Ad 7. Hvor kan kommunerne låne? Lånebekendtgørelsen indeholder ingen begrænsninger, m.h.t. hvor kommunerne  

 kan optage lån.
For så vidt angår lån i fondene for frigørelses- og afståelsesafgift der  

 med § 2, stk. 1, litra n, som hidtil automatisk låneadgang til udgiften ved  

 erhvervelse af ejendomme i medfør af lov om tilbudspligt eller lov om  

 frigørelsesafgift af fast ejendom.
Når det drejer sig om lån i frigørelses-  

 og afståelsesafgiftsfondene til andre formål, gælder de almindelige regler,  

 d.v.s. at kommunerne kan låne i fondene i det omfang, de har uudnyttet  

 låneadgang efter § 2 eller dispensation efter § 11, stk. 1.
Kommunerne kan også låne i udlandet.
Det fremgår af bekendtgørelsens § 6,  

 stk. 2, at udlandslån maksimalt må have en løbetid på 20 år, og at den  

 beregnede, gennemsnitlige løbetid højst må være 15 år.
Ved gennemsnitlig løbetid forstås et vejet gennemsnit af de enkelte  

 afdrags løbetid.
Neden for er der givet eksempler på, hvordan den  

 gennemsnitlige løbetid beregnes.
Der er tale om 10-års lån på nominelt 100  

 kr. med helårlig rente på 9 pct.
 Serielån med årlige afdrag:
 Stående (= fast) lån.
Der er kun eet afdrag, nemlig det fulde lånebeløb, som forfalder efter 10  

 år.
Altså er gennemsnitlig løbetid også 10 år.
Da omkostninger ved lån i udlandet ofte vil være større end ved  

 indenlandsk låntagning, vil det kunne være hensigtsmæssigt at lånefinansiere  

 et anlægsarbejde, der løber over flere år, med eet lån.
Der er derfor med  

 undtagelsesbestemmelsen i § 2, stk. 3, 2. punktum åbnet mulighed for, at man  

 det første år kan optage udlandslån svarende til det samlede  

 finansieringsbehov ved det pågældende, flerårige anlægsarbejde.
Finansministeriet har i cirkulæreskrivelse af 5. juli 1985 skitseret  

 retningslinier for lån i udlandet.
Den væsentligste regel er, at udlandslån  

 skal løbe afdragsfrit i mindst eet år.
Umiddelbart efter hjemtagelsen skal  

 Finansministeriet underrettes om låntagningen.
 Ad 8. Overtagelse af lån.
Hvis kommunen i forbindelse med køb af en ejendom overtager et lån, vil  

 lånet skulle fragå i kommunens låneramme.
Fra denne hovedregel er der dog tre  

 undtagelser.
For det første gælder det, at et lån aldrig skal belaste kommunens  

 lånerammer mere end een gang.
Det får betydning, hvis kommunen f.eks. køber  

 en selvejende institution, hvis lån har været henregnet under kommunens  

 låntagning efter § 4. (§ 2, stk. 2, litra f).
For det andet fremgår det af § 2, stk. 2., litra g, at kommunen har adgang  

 til uden for lånerammen at overtage indestående prioriteter i forbindelse med  

 erhvervelse af fast ejendom, såfremt ejendommen erhverves af kommunen som  

 ufyldestgjort panthaver på en tvangsauktion.
Det er i denne forbindelse en  

 betingelse, at kommunen søger ejendommen afhændet.
Såfremt ejendommen overgår  

 til kommunalt formål, skal prioriteterne indfries, medmindre kommunen har,en  

 uudnyttet låneadgang.
 Endelig for det tredie kan kommunen benytte sig af deponeringsreglerne i §  

 4, stk. 2-6.
 Ad 9. Konvertering af lån.
Nyt i forhold til 1982-bekendtgørelsen er det, at lånereglerne nu omfatter  

 en generel adgang til at foretage konvertering af lån.
Den nye regel er  

 indføjet for at gøre det muligt for kommunerne at opnå en mere fordelagtig  

 rente.
Derimod er det ikke hensigten, at konvertering skal kunne medføre en  

 øjeblikkelig likviditetsgevinst.
Derfor er der knyttet en række betingelser  

 til konverteringsadgangen. (§ 2, stk. 2, litra e.) For det første skal provenuet af det nye lån fuldt ud anvendes til  

 indfrielse af eksisterende lån.
For det andet skal den totale finansiering respektere de i § 6 fastsatte  

 regler.
Det vil sige, at hvis et indlandslån konverteres til et udlandslån må  

 summen af den forløbne afdragstid på det indenlandske lån og løbetiden på  

 udlandslånet ikke overstige 20 år, og den gennemsnitlige løbetid må  

 tilsvarende ikke overstige 15 år.
Hvis flere indlandslån konverteres til et  

 udlandslån, anvendes en vægtet sum af de forløbne afdragstider.
Endelig for det tredie skal værdien af den afdragsfri periode fragå  

 provenuet af det nye lån, når der er tale om konvertering fra indenlandsk til  

 udenlandsk låntagning.
Værdien af den afdragsfri periode opgøres som det  

 beløb, der skulle være betalt i afdrag på det gamle lån i den pågældende  

 periode, hvis man ikke havde indfriet det.
Denne regel vil altid være aktuel,  

 fordi det jvf. pkt. 7 kræves, at udlandslån skal være afdragsfri i mindst eet  

 år.
 Ad 10. Kassekreditter og byggelån.
 Både kommuner, amtskommuner, Hovedstadsrådet og kommunale fællesskaber har  

 mulighed for i et vist omfang at trække på kassekreditter.
For kommunale fællesskaber gælder, at kassekreditten maksimalt må andrage  

 50 kr. pr. indbygger.
For kommunerne opgøres det tilladte træk på kasse- og  

 byggekreditter som gennemsnittet af meget likvide beholdninger over de  

 seneste 365 kalenderdage.
 Begrebet "meget likvide beholdninger" defineres som summen af  

 indeståender på kasse-, giro-, check- og anfordrings konti, jvf. funktionerne  

 8.01-8.04/9.01-9.04 i "Budget- og regnskabssystem for kommuner og  

 amtskommuner". Trækket på kasse- og byggekreditter opgøres i henhold til  

 funktion 8.50/9.50.
 Saldi vedr. byggelån, der snarest efter byggearbejdet konverteres til  

 langfristet låntagning inden for kommunens låneramme, skal dog ikke regnes  

 med.
 Beregningen af gennemsnittene, såvel gennemsnitsbeholdningen af likvide  

 aktiver som gennemsnitstræk på kasse- og byggekreditter på en given dag,  

 f.eks. den 2. december 1988 kan ske på følgende måde:
For hver dag i perioden 3. december 1987 til 2. december 1988, hvor der er  

 foretaget kasseopgørelse, noteres dagens saldo på 9.01 - 9.04 i en kolonne og  

 dagens saldo på 9.50 (excl. saldi vedrørende byggelån, der senere konverteres  

 til langfristede lån) i en anden kolonne.
For hver kolonne tælles saldiene  

 sammen og divideres med det samlede antal kasseopgørelser, der er foretaget i  

 perioden. (D.v.s. det fremkomne gennemsnit på 9.50 fratrækkes, hvis det  

 repræsenterer kreditsaldi, det tilsvarende gennemsnit på 9.01 - 9.04). Det  

 derefter fremkomme resultat må aldrig blive negativt.
 Med henblik på mulighederne for kontrol af overholdelsen af reglen vil det  

 være nødvendigt, at kommunen tilrettelægger kasseopgørelsen således, at  

 kommunen på foranledning kan rekonstruere saldiene dagligt på de respektive  

 konti i den forløbne 12 måneders periode.
 Ad 11. Dispensationsmulighederne.
 Indenrigsministeren kan i særlige tilfælde meddele kommunen dispensation  

 til at optage lån uden for lånerammen (§ 11, stk. 1). Dispensationerne  

 tildeles inden for en samlet ramme for det enkelte regnskabsår.
Ansøgninger om forhåndstilsagn om lånedispensation bør være  

 Indenrigsministeriet i hænde senest den 1. september i året forud for det  

 regnskabsår, hvor lånet ønskes optaget.
Kommuner, der søger om dispensation  

 inden denne dato, vil kunne modtage svar inden den endelige vedtagelse af  

 budgettet.
 Der kan kun undtagelsesvist gives dispensation til kommuner, der indsender  

 anmodning om lånetilladelse efter budgetvedtagelsen.
En ansøgning om lånetilladelse bør dels indeholde en angivelse af  

 låneformålet og dels en redegørelse for størrelsen af kommunens  

 kassebeholdning set i relation til summen af bruttodriftsudgifterne og  

 bruttoanlægsudgifterne.
Der kan som hovedregel kun opnås dispensation til  

 lånefinansiering af anlægsudgifter, og kun kommuner med en lav likviditet kan  

 komme i betragtning.
Et forhåndstilsagn om lånedispensation er knyttet til det projekt, der har  

 begrundet forhåndstilsagnet.
Såsnart der er truffet endelig beslutning om  

 iværksættelse af projektet, kan kommunen anmode om endelig dispensation.  

 Såfremt det vedtagne projekt i det væsentlige er identisk med det, som  

 begrundede forhåndstilsagnet, er det kun en formsag at opnå en endelig  

 dispensation.
Beslutter kommunen derimod at opgive det pågældende projekt,  

 falder forhåndstilsagnet automatisk bort.
 Som et led i gennemførelsen af regeringens vandmiljøhandlingsplan er der  

 for 1988 fastsat en lidt mere lempelig dispensationsadgang for lån til  

 rensningsanlæg.
 Retningslinierne for ansøgning om tilladelse til lånefinansiering af  

 rensningsanlæg er beskrevet i Indenrigsministeriets cirkulæreskrivelse af 30.  

 juni 1987.
 Ad 12. Kommunens tilsagn om regelmæssige ydelser.
Under forudsætning af at kommunalbestyrelsen forfølger et lovligt  

 kommunalt formål, kan kommunalbestyrelsen med tilsynsmyndighedens samtykke  

 retligt forpligte sig til over en flerårig periode at erlægge en række ikke  

 nærmere fastsatte økonomiske ydelser, som kommunen ikke efter loven er  

 forpligtet til at præstere.
Samtykkekravet er opretholdt i disse tilfælde,  

 idet en præcisering af de minimumskrav til indsigt i modtagerens økonomiske  

 forhold og dispositioner samt til kontrol med regnskabsaflæggelse og  

 revision, som kommunalbestyrelsen skal stille som vilkår for tilsagnet, ikke  

 kan foretages generelt, men må fastlægges i hvert enkelt tilfælde under  

 hensyn til den konkrete modtagers forhold.
Det centrale område for bestemmelsen i § 8 er tilsagn til lokale  

 foreninger, selvejende institutioner og lignende om underskudsdækning over en  

 vis periode.
De fremtidige ydelser vil i disse tilfælde være ukendte på  

 tidspunktet for afgivelsen af tilsagnet.
Samtykkekravet i § 8 gælder  

 imidlertid også, selv om såvel antallet som størrelsen af de af tilsagnet  

 omfattede ydelser på forhånd er fastlagt.
Dog anses tilsagn om ydelse af et  

 fast tilskud i op til 3 år for et engangstilskud med ratevis afvikling frem  

 for et tilsagn om en "regelmæssig ydelse". Samtykke hertil vil  

 således være ufornødent.
 Ad 13. Kommunens indtræden i kommunale fællesskaber m.v.
 Hensigten med § 9 er, at en kommune skal have tilsynsmyndighedens  

 forudgående samtykke til indtræden i et fællesskab, der påfører kommunen  

 økonomiske forpligtelser, men som ikke er omfattet af styrelseslovens § 60,  

 fordi fællesskabet har andre deltagere end kommuner, eller fordi fællesskabet  

 ikke medfører indskrænkninger i de deltagende kommuners beføjelser efter  

 styrelsesloven.
 Som eksempel på dispositioner, som vil kræve samtykke efter § 9, kan  

 nævnes indtræden i et interessentskab eller i et andelsselskab med ubegrænset  

 ansvar, når der i sådanne selskaber deltager andre end kommuner.
Herudover omfatter § 9 en kommunes indtræden i en forening, et selskab  

 eller lignende, hvor kommunen forpligtes til at præstere eventuelle  

 fremtidige ydelser i overensstemmelse med de beslutninger, der træffes af  

 foreningens kompetente organer.
Også her er det forudsat, at fællesskabet  

 ikke er omfattet af godkendelseskravet efter styrelseslovens § 60.
 Samtykke efter lovens § 60 er som hidtil nødvendigt ved indgåelse af  

 aftaler om samarbejde udelukkende mellem kommuner, der vil medføre  

 indskrænkning i de deltagende kommunalbestyrelsers beføjelser efter  

 styrelsesloven.
Indenrigsministeriet, den 26. juni 1988 Thor Pedersen /Ib Jensen Vejledningen knytter sig til Indenrigsministeriets bekendtgørelse nr. 309  

 af 13. juni 1988 om kommunernes låntagning og meddelelse af garantier m.v.
