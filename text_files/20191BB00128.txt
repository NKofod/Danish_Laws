Fremsat den 28. februar 2020 af Signe Munk (SF) og Jacob Mark (SF) Forslag til folketingsbeslutning om certificering af brænde, flis og træpiller til energiformål Idet Folketinget konstaterer, at brugen af træbaseret biomasse til energiformål rejser en række problemer i forhold til klimaeffekt, påvirkning af biodiversitet m.v., opfordres regeringen til at fremsætte forslag om obligatorisk certificering af træbaseret biomasse, der handles kommercielt.
Bemærkninger til forslaget Biomasse indgår med stor vægt i den danske energiforsyning.
Der er megen debat om klimaeffekten af at bruge biomasse, som især går på brugen af træ, fordi der kan gå mange år, før ny skov har optaget det kulstof, der frigives ved afbrænding af træ. Dette problem findes ikke for halm og biogas fra gylle m.v., hvor omsætningshastigheden i værste fald er et år.
Der er stor forskel på klimaeffekten af brug af træmasse.
På samme måde er biodiversiteten påvirket i forskellig grad afhængigt af, hvilken slags biomasse der forbruges.
Noget træ er dødt ved, der efterladt vil blive omsat til et af de vigtigste levesteder for mange skovorganismer som eksempelvis insekter og svampe, hvor det kan gavne biodiversiteten at lade det ligge i skoven.
Andet træ, der fældes, fortsætter sit liv som møbler eller bygningsmateriale og fortsætter dermed også med at være et kulstoflager i en årrække, mens restprodukterne eventuelt bruges til energiproduktion.
Der er også træ, som stammer fra udtynding af produktionsskov, der ellers ville have begrænset vækst.
I den anden ende er der træ, der fældes, og hvor skoven ligefrem overgår til anden anvendelse, hvor kulstoftabet så er permanent.
Det er vigtigt, så længe vi fortsat er afhængige af træ i varmeforsyningen, at vi bruger træ med mindst mulig klimabelastning og færrest mulige andre negative effekter på miljø, biodiversitet og natur.
De danske kraft- og varmeværker har en frivillig certificeringsordning, der har til formål at sikre dette.
For træ, der bruges til individuel opvarmning, er der  så vidt vides  ingen certificeringsordning, selv om private står for 29 pct. af forbruget af træpiller i Danmark (»Det danske træpillemarked 2018«, Ea Energianalyse for Energistyrelsen, den 2. oktober 2019).
 Socialistisk Folkeparti mener, at der bør indføres en obligatorisk certificeringsordning for al træbaseret biomasse til opvarmning med undtagelse af sanketræ, som man samler ind til eget brug.
 Beslutningsforslaget indebærer dels, at det undersøges, om den eksisterende frivillige ordning for værkerne er god nok, og dels, at det udredes, hvordan en ordning for træmasse brugt til individuel opvarmning kan udformes.
 Forslagsstillerne ønsker på lang sigt at minimere brugen af træbaseret biomasse til opvarmning (f.eks. således at kun træ, der decideret er rest- eller affaldsprodukter, afbrændes), men erkender, at det vil tage en del år at nå dette mål, og mener derfor, at der er brug for en obligatorisk certificeringsordning, der løbende kan justeres med henblik på at nå målet.
Skriftlig fremsættelse Signe Munk (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om certificering af brænde, flis og træpiller til energiformål.
(Beslutningsforslag nr.
B 128) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
