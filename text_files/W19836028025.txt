 Ministeriet er enig i, at en kommune kan betinge en overtagelse af en  

 privat fællesvej med, at grundejeren betaler udgiften til vejens udskillelse  

 i matriklen.
 I skrivelsen af 15. december 1982 har De klaget over, at A-kommune som  

 betingelse for at optage en privat fællesvej, der fører over Deres klient  

 gårdejer N.N.'s ejendom bl.a. har fordret, at Deres klient selv afholder  

 udgifterne ved vejens udskillelse i matriklen.
 De har anført, at dette vilkår strider mod praksis i lignende sager og er  

 uden hjemmel i lov om offentlige veje.
Det fremgår af sagen, at kommunen i 1949 besluttede, at vejen skulle optages som offentlig, men at  

 den aldrig blev optaget på fortegnelsen over offentlige veje, at kommunen delvis havde vedligeholdt visse private veje samt givet tilskud i  

 form af grus, men at kommunen i 1979 som led i besparelser besluttede at ophøre hermed, og at kommunen i 1980 efter ansøgning fra blandt andre Deres klient og efter  

 møde med ansøgerne besluttede, at vejen skulle optages som offentlig på visse  

 vilkår.
 Først bemærkes, at ministeriet efter det således oplyste anser vejen for  

 at have været privat fællesvej til 1980.
Ministeriet er ikke bekendt med, om der i kommunerne følges nogen ensartet  

 praksis med hensyn til betingelse for optagelse af private veje som  

 offentlige.
Vejloven indeholder intet om betingelse herfor, men efter  

 ministeriets opfattelse kan en vejbestyrelse under udøvelsen af sit skøn  

 stille sagligt begrundede vilkår - også sådanne, der har til formål at  

 friholde kommunen for udgifter ved at imødekomme ansøgningen.
 Da adskillelsen af vejen i matriklen har nøje forbindelse med dens ansøgte  

 optagelse som offentlig, finder ministeriet ikke grund til at kritisere, at  

 kommunen har betinget optagelsen af, at ansøgerne betaler udgifterne herved.
 Offentliggjort i VEJLOVE udgivet af DAFOLO.
