 Overtaksationskommissionen fandt at planlægningslovens § 48, trods sin  

 ordlyd, finder analog anvendelse på kommuneplaner.
 Der foretoges:
Overtaks. 11/93 Overtaksation i anledning af anmodning om overtagelse af matr. nr. 78a  

 Hune By, Hune i henhold til planlægningslovens §48.
 Der fremlagdes ankebegæring af 8. oktober 1993 fra advokat Mads Balsby  

 Wilkens, Aalborg, for ejeren af ejendommen, udskrift af  

 taksationskommissionens forhandlingsprotokol vedrørende  

 taksationsforretningen den 13. september 1993 med deri nævnte bilag samt  

 taksationskommissionens kendelse af samme dato.
Ejeren mødte sammen med advokat Mads B.
Wilkens.
 For Pandrup Kommune mødte byrådsmedlemmerne Valdemar Jørgensen og Villy  

 Jørgensen, bygningsinspektør Aksel Lange Nielsen og kommuneingeniør Knud  

 Nørgaard sammen med advokat Lone Felden Nielsen.
Kommissionens formand spurgte, om nogen havde kendskab til forhold, der  

 kunne medføre inhabilitet for et eller flere medlemmer.
Det var ikke  

 tilfældet.
Mødet indledtes med en besigtigelse af forholdene på og omkring  

 ejendommen.
Derefter fortsattes forretningen på Pandrup Rådhus, hvor parterne  

 fik lejlighed til at udtale sig.
På lodsejerens vegne nedlagde advokat Wilkens samme påstand som under  

 taksationsforretningen.
Han anførte, at betingelserne i planlægningslovens §  

 48 for kommunens pligt til at overtage ejendommen er til stede.
Efter §48,  

 stk. 1, er det en betingelse, at der findes en lokalplan eller en  

 byplanvedtægt, der udlægger ejendommen til offentlige formål.
I det  

 foreliggende tilfælde er det kun kommuneplanen, der udlægger området til  

 offentlige formål.
Desuden omfattes ejendommen af en byplanvedtægt, der jfr.  

 princippet i planlægningslovens § 13, stk. 1, skal være på linie med  

 kommuneplanen, og derfor må antages at have forbeholdt ejendommen til  

 offentlige formål.
Betingelsen i § 48, stk. 1, om ejendommens udlæggelse til  

 offentlige formål må derfor være opfyldt ved direkte eller analog anvendelse  

 af bestemmelsen.
Efter § 48, stk. 3, er det desuden en betingelse for  

 kommunens pligt til at overtage ejendommen, at ejeren er afskåret fra at  

 udnytte denne på en økonomisk rimelig måde i overensstemmelse med den  

 faktiske udnyttelse af de omkringliggende ejendomme.
Ejendommen ligger tæt på  

 områder, der er udlagt til boligbyggeri (helårsboliger) i lokalplanerne 128  

 og 149. En udstykning af ejendommens store areal til boligbyggeri, som ejeren  

 har fået afslag på at gennemføre, ville derfor være en økonomisk rimelig  

 udnyttelse af ejendommen sammenholdt med udnyttelsen af de omliggende  

 ejendomme i området.
Efter ejerens opfattelse er kommunen således pligtig at  

 overtage ejendommen.
Med hensyn til erstatningen for ejendommen oplyste advokaten, at det er  

 lagt til grund, at der kan frastykkes 3 parceller a 200.000 kr., og at  

 restgrunden med huset har en værdi på 1.700.000 kr.
Med en samlet erstatning  

 på 2.225.000 kr. er der foretaget et skønsmæssigt fradrag for sparede  

 udstykningsomkostninger.
Advokat Lone Felden Nielsen påstod på kommunens vegne  

 taksationskommissionens kendelse stadfæstet.
Hun anførte, at betingelsen i  

 planlægningslovens §48, stk. 1, ikke er opfyldt, da der hverken foreligger en  

 lokalplan eller en byplanvedtægt, der udlægger området til offentlige formål.  

 Efter kommunens opfattelse kan bestemmelsen heller ikke anvendes analogt på  

 en kommuneplan, der udlægger ejendommen til offentlige formål, når der både  

 findes kommuneplan og byplanvedtægt for ejendommen.
Desuden anførte  

 advokaten, at betingelsen i §48, stk. 3, heller ikke er opfyldt, idet de  

 omkringliggende ejendomme hovedsageligt består af sommerhusbebyggelse og  

 helårsbeboelse.
Lokalplan nr. 149 udlægger ganske vist et nærliggende område  

 til helårsbeboelser, men det udnyttes rent faktisk til bebyggelse med  

 ferielejligheder, og det er den faktiske udnyttelse, der skal henses til.  

 Ejerens udnyttelse af ejendommen adskiller sig ikke fra udnyttelsen af de  

 omkringliggende arealer.
Kommunen mener således ikke, at den har pligt til at  

 overtage ejendommen.
For så vidt angår erstatningen ved en eventuel overtagelse anførte  

 advokaten, at tidspunktet for overtagelseskravet skal lægges til grund ved  

 vurderingen, og at overtagelseskravet efter komunens opfattelse blev fremsat  

 af ejeren allerede i januar 1990, da han tilbød kommunen at overtage  

 ejendommen for en af ham fastsat pris.
Da ejendommen først blev istandsat for  

 ca. 900.000 kr. i løbet af 1991, skal der ses bort fra istandsættelsen.
Efter forespørgsel fra kommissionens formand bekræftede begge sagens  

 parter, at de kunne tilslutte sig sagsfremstillingen i det i sagen fremlagte  

 bilag nr. 9, der er kopi af et brev af 11. juli 1991 fra Planstyrelsen til  

 lodsejeren.
Brevet er svar på lodsejerens klage over, at Pandrup Komune ikke  

 har villet medvirke til, at den planlægningsmæssige status af hans ejendom  

 ændres således, at der kan opføres et samlet projekt på ejendommen.
Om sagens  

 forhistorie oplyses følgende i brevet:
»Ejendommen ligger i et område, der i kommuneplanen er udlagt til  

 offentlige formål, »såsom posthus, turistkontor, rutebilstation,  

 offentlige toiletter og lignende.
I det offentlige områdes sydlige del kan  

 opføres offentlige og private servicefunktioner.« Kommuneplanen er  

 endeligt vedtagen af byrådet den 3. december 1985.
For området gælder derudover den partielle Byplanvedtægt nr. 8, som er  

 godkendt den 4. marts 1976. Af vedtægtens §2 fremgår det, at området  

 reserveres til bebyggelse med koncentreret feriebebyggelse, hotel samt til  

 butiksbebyggelse, men - som det følger af §4 - må bebyggelse kun opføres  

 efter en samlet bebyggelsesplan, der vil blive fastlagt i tillæg til  

 byplanvedtægten.
Vedtægten indeholder således ingen nærmere regler for den  

 påtænkte udstykning eller bebyggelse/anlæg, og må derfor betragtes som en  

 rammelokalplan.
De søgte i august 1987 om pricipiel tilladelse til at udnytte ejendommen,  

 som er ca. 1/3 ha, til koncentreret byggeri i overensstemmelse med  

 byplanvedtægten.
Kommunen henviste herved til vedtægtens §4, hvorefter  

 bebyggelse af ejendommen forudsætter, at der tilvejebringes en lokalplan.
Efter besigtigelse af ejendommen meddeler Pandrup Kommunes tekniske udvalg  

 i marts 1988, at man principielt kan anbefale, at ejendommens byplanmæssige  

 status ændres til boligformål, såfremt principperne i en lokalplan nr. 128  

 for et boligområde umiddelbart øst for ejendommen følges.
Kommunens forslag  

 om at udnytte ejendommen til boligformål er hverken i overensstemmelse med  

 byplanvedtægtens udlæg til ferieformål eller kommuneplanens udlæg til  

 offentlige formål.
Den 11. maj 1988 fremsender De 3 skitseforslag til  

 bebyggelses- og udstykningsplan til kommunens godkendelse.
Forslagene  

 omfatter maksimalt 6 parcelhuse og en bebyggelsesprocent på maksimalt ca. 25.
 I oktober 1989 svarer teknisk udvalg, at udnyttelse af ejendommen strider  

 mod udvalgets intentioner for området omkring Møllepladsen som helhed, men at  

 man ønsker et møde for at drøfte sagen.
 Der afholdes 2 møder i sagen i december 1989, hvorefter kommunen den 19.  

 januar 1990 meddele Dem, at når der ikke har kunnet opnås enighed om en  

 købspris for ejendommen, skal teknisk udvalg fastholde, at arealet reserveres  

 til offentlige formål, sådan som det fremgår af kommuneplanens  

 rammebestemmelser for området.
Den 2. maj 1990 anmoder De kommunen om at bekræfte, at man ved møderne i  

 december 1989 fastholdt den principielle tilladelse til boligbebyggelse på  

 ejendommen. (.....) Den 11. april 1990 oplyser Pandrup Kommunes tekniske udvalg, at man har  

 vedtaget ikke at meddele tilladelse til en ændret byplanmæssig status, og at  

 man ej kan godkende Deres anmodning om anvendelse af arealet til boligformål,  

 samt at afgørelsen er truffet på grundlag af de ansøgninger, svar herpå,  

 besigtigelser, forhandlinger og den udvikling der er sket i Blokhus siden  

 sagen startede i 1987.' Kommissionen drøftede sagen og afsagde sålydende KENDELSE:
 Ved sin afgørelse lægger overtaksationskommissionen de oplysninger til  

 grund, der fremgår af Planstyrelsens skrivelse af 11. juli 1991, herunder at  

 Pandrup Kommune efter forskellige ansøgninger fra og forhandlinger med  

 lodsejeren i foråret 1990 meddelte ham, at man ønskede at fastholde  

 kommuneplanens rammebestemmelser.
 Kommissionen lægger endvidere til grund, at kommunen ikke har fulgt sin  

 beslutning op med et forbud efter kommuneplanlovens §17 (nu  

 planlægningslovens §14) og ikke har ønsket at udarbejde en lokalplan til  

 offentlige formål i overensstemmelse med kommuneplanens rammer for området.
På denne baggrund finder overtaksationskommissionen, at spørgsmålet om,  

 hvorvidt kommunen er forpligtet til at overtage ejendommen i henhold til  

 planlægningslovens §48, skal bedømmes på grundlag af kommunplanen.
Efter sin  

 ordlyd hjemler lovbestemmelsen alene overtagelsespligt, når det er en  

 lokalplan eller en byyplanvedtægt, der har udlagt arealet til offentlige  

 formål.
Det er imidlertid i praksis antaget, at bestemmelsen som følge af  

 kommunernes planmonopol kan anvendes analogt på tilfælde, hvor det er en  

 kommuneplan, som udlægger en ejendom til offentlige formål, forudsat at  

 lovens betingelser i øvrigt er opfyldt, jfr. §48, stk. 3.
Det område, der i kommuneplanen er udlagt til offentlige formål, grænser  

 dels til et område med parcelhusbebyggelse dels til et område med sommerhuse  

 dels til en bebyggelse med ferielejligheder.
Det må derfor antages, at  

 betingelserne for at kræve ejendommen overtaget ville have været til stede,  

 hvis den havde været ubebygget.
Den 3315(m2) store grund er bebygget med et nyistandsat hus med et  

 etagearealt på ca. 200(m2), med et »aktivitetshus«, der indeholder  

 swimmingpool, spabad og sauna, samt med en ældre garage.
Bygningerne  

 fremtræder som en attraktiv helårsbeboelse, men anvendes af den nuværende  

 ejer til helårsudlejning til turister.
Der kan bo 12 personer ad gangen.  

 Grunden ligger i et kuperet område og består dels af et fladt, havelignende  

 areal i tilknytning til bebyggelsen dels af et højereliggende, ujævnt  

 naturareal, der danner en beskyttende vold mod havearealet.
 Ejeren har ikke ønsket at indskrænke sin overtagelsespåstand til de  

 ubebyggede dele af ejendommen, hvilket kommissionen har måttet lægge til  

 grund.
Kommissionen skønner, at den stedfindende udnyttelse af ejendommen i  

 økonomisk henseende er rimelig set i forhold til grundens størrelse og  

 terrænforholdene på stedet samt til den faktiske udnyttelse af omliggende  

 ejendomme.
Kommissionen finder derfor ikke noget grundlag for at pålægge  

 kommunen overtagelsespligt.
 Med denne begrundelse stadfæster overtaksationskommisionen  

 taksationskommissionens kendelse.
Herefter b e s t e m m e s:
 Taksationskommissionens kendelse stadfæstes.
