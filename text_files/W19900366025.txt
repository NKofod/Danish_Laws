Et medlem havde på sine dagpengekort undladt at oplyse, at hun var  

 påbegyndt i et jobtilbud.
Kassen, der fik meddelelse fra arbejdsformidlingen  

 om, at der var afgivet et jobtilbud, fortsatte med at udbetale dagpenge uden  

 at undersøge, om arbejdstilbuddet var accepteret eller ej.
Direktoratet  

 fandt, at medlemmet skulle tilbagebetale fejludbetalte dagpengebeløb samt  

 slettes for svig og noterede sig, at kassen havde påtaget sig et medansvar.
 Kassen ankede, idet den ikke ønskede at påtage sig et medansvar, da  

 fejludbetalingen efter kassens opfattelse alene skyldtes medlemmets  

 svigagtige fortielse.
Ankenævnet tiltrådte direktoratets afgørelse.
Ankenævnet fandt, at der  

 var et selvstændig ansvar for kassen på grund af undladelse af at undersøge  

 forholdene.
 Medlemmets arbejdsgiver oplyste den 26. juni 1989 til kassens afdeling, at  

 medlemmet havde været ansat fra den 20. september 1988 til 22. juni 1989 med  

 tvungen ferie i perioderne 17. til 21. oktober 1988 og 22. til 30. december  

 1988.
 Ifølge arbejdsgiveroplysninger i sagen var medlemmet beskæftiget på fuld  

 tid, 38 timer pr. uge.
 Afdelingen indstillede den 28. juni 1989, at medlemmet skulle slettes af  

 kassen for svig, fordi hun uberettiget havde modtaget dagpenge samtidig med,  

 at hun var i jobtilbud.
 Da medlemmet meldte sig ledig den 23. juni 1989, opdagede afdelingen, at  

 hun havde oplyst, at hendes jobtilbud startede den 17. januar 1989, medens  

 arbejdsgiveren oplyste, at det var påbegyndt den 20. september 1988.
 Medlemmet havde forklaret, at hun fortsatte med at indsende dagpengekort,  

 fordi lønnen ikke blev udbetalt til tiden.
 Afdelingen opgjorde tilbagebetalingen til 31.660 kr. på grundlag af, at  

 der ikke skulle udbetales efter dimittendsats til et medlem i jobtilbud.
 Hovedledelsen meddelte den 12. september 1989, at medlemmet med urette  

 havde modtaget dagpenge med ialt 25.461 kr., som skulle tilbagebetales med  

 afdelingen som medansvarlig, jf. arbejdsløshedsforsikringslovens § 86, stk.  

 4.
 Under henvisning til medlemmets forklaring fandt hovedledelsen, at  

 medlemmet havde handlet svigagtigt, og indstillede til direktoratet, at  

 pågældende skulle slettes som medlem af kassen, jf. lovens § 87, stk. 1 og 2.
Hovedledelsen meddelte samtidig afdelingen, at medlemmer ansat på skoler  

 altid skulle have udbetalt dagpenge med den særlige sats for nyuddannede,  

 uanset om der forekom arbejdstimer i omhandlede uger, eller der var fuld  

 ledighed som følge af skolelukning.
Dette gjaldt også ved jobtilbud.
 Hovedledelsen havde gjort afdelingen medansvarlig for tilbagebetalingen,  

 da fejlen kunne have været undgået ved almindelig agtpågivenhed i afdelingen.
 Kassen sendte den 1. december 1989 sagen til direktoratet med indstilling  

 om slettelse.
 Direktoratet meddelte, at medlemmet ved at afgive urigtige oplysninger på  

 sine dagpengekort havde modtaget fulde dagpenge samtidig med, at hun havde  

 været i beskæftigelse, hvorfor hun i henhold til  

 arbejdsløshedsforsikringslovens § 86, stk. 1, skulle tilbagebetale det  

 fejludbetalte dagpengebeløb, som af kassen var opgjort til ialt 25.461 kr.
 Direktoratet havde noteret sig, at kassen havde påtaget sig medansvar for  

 fejludbetalingen, men fandt ikke at have kompetence til at tage stilling til  

 den interne ansvarsfordeling mellem kassen og afdelingen.
 Ved den manglende oplysning om beskæftigelsen havde medlemmet handlet  

 svigagtigt over for kassen, hvorfor hun i henhold til lovens § 87, stk. 1,  

 samt direktoratets cirkulære af 19. februar 1987 skulle anses for slettet af  

 kassen på grund af den svigagtige forseelse med virkning fra det tidspunkt,  

 hvor forseelsen blev konstateret.
 Hovedledelsen anmodede direktoratet om at revurdere refusionsspørgsmålet i  

 sagen, idet fejludbetalingen alene skyldtes medlemmets svigagtige fortielse  

 af, at hun var begyndt i et jobtilbud, hvorfor kassen efter fornyet  

 gennemgang af sagen ikke ønskede at påtage sig et medansvar med den følge, at  

 statsrefusionen mistedes.
 Afdelingens uhensigtsmæssige arbejdsgang i forbindelse med modtagelse af  

 indberetning fra arbejdsformidlingen om jobtilbuddet ændrede ikke  

 årsagsforbindelsen mellem svigen og udbetalingen, ligesom den ikke kunne  

 anses for en selvstændig årsagsforbindelse til fejludbetalingen.
 Afdelingen kunne alene kritiseres for, at fejludbetalingen senere kunne  

 have været begrænset ved en mere hensigtsmæssig registrering af  

 indberetningen.
 Direktoratet foretog efter modtagelse af kassens anke en vurdering af,  

 hvorvidt kassen burde være medansvarlig for fejludbetalingen.
 Direktoratet fandt, at der samtidig med medlemmets svig forekom et  

 selvstændigt ansvarsgrundlag for kassen, som derfor ikke havde krav på  

 refusion for fejludbetalingen, jf. arbejdsløshedsforsikringslovens § 86, stk.  

 4, og direktoratets bekendtgørelse nr. 614 af 18. december 1985, § 1, samt  

 vejledning hertil.
 Direktoratet lagde vægt på, at kassen/afdelingen havde pligt til at  

 vurdere og behandle modtagne oplysninger korrekt, og at kassen/afdelingen  

 efter modtagelse af indberetning fra arbejdsformidlingen ikke havde fundet  

 anledning til at undersøge sagen nærmere, uagtet de foreliggende oplysninger  

 - indberetningen og medlemmets dagpengekort udfyldt med 0 timer - burde have  

 givet anledning til tvivl om medlemmets ret til dagpenge.
Arbejdsløshedskassen oplyste efter direktoratets afgørelse, at medlemmet  

 ved Københavns Byret var blevet dømt for svig.
Hun fik en betinget dom.  

 Samtidig blev hun dømt til at tilbagebetale beløbet.
Hun havde underskrevet  

 frivilligt forlig.
 Arbejdsformidlingen indsendte kopi af henvisning til arbejdstilbud den 13.  

 september 1988. Formidlingen havde samme dato sendt meddelelse om  

 henvisningen til kassens afdeling.
 Ankenævnet lagde til grund, at medlemmet ifølge dom afsagt af Københavns  

 Byret den 12. juni 1990 havde erkendt sig skyldig i bedrageri over for  

 kassen.
 Ankenævnet lagde endvidere til grund, at De Kvindelige Arbejderes  

 Arbejdsløshedskasse i det foreliggende tilfælde fik meddelelse fra  

 arbejdsformidlingen om, at der var givet det pågældende medlem et  

 arbejdstilbud som langtidsledig, at meddelelsen blev sendt til afdelingen i  

 forbindelse med afgivelsen af jobtilbuddet, og at arbejdsløshedskassen uden  

 at undersøge, om arbejdstilbuddet var accepteret eller ej, fortsatte med at  

 udbetale dagpenge til medlemmet indtil den 17. januar 1989, hvor hun på sit  

 dagpengekort angav at have påbegyndt jobtilbud.
 Ankenævnet fandt, at kassen burde have undersøgt, om arbejdstilbuddet var  

 kommet i stand, og at kassen ved at undlade at foretage nogen form for  

 undersøgelse havde pådraget sig et ansvar, som ikke bortfalder på grund af  

 undtagelsesbestemmelsen i § 86, stk. 4, 1. pkt., 2. led, om fejludbetalinger,  

 der skyldes medlemmets svigagtige forhold.
 Ankenævnet lagde herved vægt på, at reglerne om refusion i forbindelse med  

 fejludbetalinger - dagældende § 86, stk. 2, nu stk. 4 - blev ændret ved lov  

 nr. 236 af 6. juni 1985. Baggrunden for ændringen var ifølge lovforslaget  

 »at øge kassernes økonomiske incitament til at etablere et  

 hensigtsmæssigt administrationsapparat, som sikrer, at der foretages en  

 grundig gennemgang af udbetalingsmaterialet, og medlemmets forhold, forinden  

 en dagpenge- eller efterlønsudbetaling finder sted«.
Undtagelsesbestemmelsen med hensyn til medlemmets svigagtige forhold var  

 ifølge forarbejderne til bestemmelsen begrundet i, at kasserne i disse  

 tilfælde ofte er uden mulighed for at modvirke en fejludbetaling.
Dette var  

 derfor fundet rimeligt at give kasserne refusion i disse tilfælde.
Der var således i den foreliggende sag tale om et selvstændigt ansvar for  

 kassen på grund af undladelse af at undersøge forholdene.
Det forhold, at  

 medlemmet havde handlet svigagtigt fritog efter nævnets opfattelse ikke  

 kassen for det selvstændigt pådragne ansvar.
 Ankenævnet tiltrådte således Direktoratet for Arbejdsløshedsforsikringens  

 afgørelse.
 Ingen.
