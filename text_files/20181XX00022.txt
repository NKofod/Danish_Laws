Skriftlig fremsættelse (3. oktober 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om ægteskabs indgåelse og opløsning og udlændingeloven (Forbud mod proformaægteskab og Nationalt ID-centers rolle og funktioner m.v.) (Lovforslag nr.
L 9) Med lovforslaget udmøntes stemmeaftalen af 4. maj 2018 mellem Regeringen (Venstre, Liberal Alliance og Det Konservative Folkeparti) og Socialdemokratiet, Enhedslisten, Alternativet, Radikale Venstre og Socialistisk Folkeparti om indsatsen mod proformaægteskaber.
Det er hensigten med aftalen at hindre, at udlændinge indgår proformaægteskab i Danmark med henblik på at opnå ret til ophold i EU, og dermed også fjerne et indtægtsgrundlag for kriminelle netværk.
Det er samtidigt ønsket med aftalen, at der fortsat er grobund for bryllupsturisme i Danmark.
 Med lovforslaget foreslås for det første, at der indføres et forbud i lov om ægteskabs indgåelse og opløsning mod at indgå ægteskab, hvis der er bestemte grunde til at antage, at der er tale om et proformaægteskab med det afgørende formål at opnå ret til ophold i Danmark, i et andet EU-/EØS-land eller i Schweiz.
Lovforslaget indeholder for det andet forslag om en samling af kompetencerne i indsatsen mod proformaægteskaber ved etablering af en specialiseret enhed.
Det foreslås, at enheden skal foretage prøvelsen af ægteskabsbetingelserne for udenlandske par, hvor begge parter ikke er danske eller nordiske statsborgere eller har tidsubegrænset opholdstilladelse i Danmark eller ret til tidsubegrænset ophold i Danmark efter EU-reglerne.
Enheden skal udgøre et effektivt værn mod udenlandske par, der ønsker at indgå et proformaægteskab i Danmark, og mod udenlandske pars brug af falske dokumenter ved indgåelse af ægteskab i Danmark.
 Med enhedens prøvelse af ægteskabsbetingelserne for udenlandske par sikres det, at kommunerne fortsat kan gennemføre vielser af udenlandske parter, der reelt vil giftes med hinanden, og dermed sikres grundlaget for den fortsatte bryllupsturisme.
 Lovforslaget indeholder herudover forslag om ændring af udlændingeloven med henblik på at udvide, hvornår Nationalt ID-center kan afgive udtalelser og yde rådgivning og bistand til offentlige myndigheder.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
