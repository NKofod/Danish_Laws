Fremsat den 17. april 2009 af Per Clausen (EL), Line Barfod (EL), Johanne Schmidt-Nielsen (EL) og Frank Aaen (EL) Forslag til folketingsbeslutning om kommunale energiselskabers mulighed for at investere i energi- og klimaoptimale løsninger Folketinget opfordrer regeringen til at sikre kommunale energiinvesteringsselskaber mulighed for fuldt ud at investere i energi- og klimaoptimale løsninger.
Gældende lovgivning og kommunalfuldmagtsreglerne ændres i overensstemmelse med dette mål.
Folketingsbeslutningen indebærer, at kommunale energiinvesteringsselskaber skal kunne investere  i alle former for energianlæg, der bidrager til en bæredygtig miljøproduktion og CO2-reduktion, herunder også testanlæg til el- og brintbiler og opladestationer til energivenlige biler,  i energioptimale bygningsløsninger uden at risikere fradrag i bloktilskud og  i enten selvstændige, kommunale selskaber eller lokale, behovsstyrede virksomheder (andelsejede eller foreningsejede), hvis investeringsmidler øremærkes til at fremme, udvikle og eventuelt producere bæredygtige og CO2-besparende teknologier i lokalsamfundet.
Bemærkninger til forslaget Kommunale energiinvesteringsselskaber kan i dag normalt foretage investeringer inden for elforsyningslovens § 2, stk. 1, § 22 og § 37 a og varmeforsyningslovens § 23 m.
Ud fra denne lovgivning er der mulighed for at investere både i energianlæg, f.eks. halmværker, brintlandsbyer, ledningsnet inden for el- og fjernvarmenet og fjernaflæste målere, og i energibesparelser.
 Ønsker sådanne selskaber at engagere sig i videregående teknologiske løsninger ud fra de indhøstede kommunale erfaringer og investere i selskaber, der igangsætter en egentlig produktion af nye teknologier, opstår der imidlertid let lovgivningsmæssige vanskeligheder.
Enhedslisten har den grundopfattelse, at det kommunale demokrati frit skal kunne bidrage til miljøvenlige og CO2-reducerende klimaløsninger.
Vi finder det ligeledes vigtigt, at det kommunale demokrati og dermed befolkningen får ejerskab til innovative totalløsninger.
 Beslutningsforslaget indebærer eksempelvis, at Samsø Vedvarende Energi ApS, opstået i forbindelse med Samsø Kommunes investering i fem havvindmøller, og LOKE, Lolland Energi Holding A/S, opstået i forbindelse med den tidligere Nakskov Kommunes salg af Energi E2-aktier, har mulighed for at involvere sig i nye klimaløsninger, også gennem direkte ejerskab, under tre forudsætninger:
 1) De kommunale investeringer skal fremme CO2-besparende teknologier eller CO2-besparende energiproduktion, som godkendes af Energistyrelsen.
 2) De kommunale selskaber skal holdes vandtæt adskilte fra den øvrige kommunale drift.
 3) Det kommunale energiselskab må kun få ejerskab i behovsstyrede virksomheder (hvad enten disse er rent kommunalt ejede eller ejet af kommunen og andre interessenter), hvor investeringsmidlerne udtrykkeligt  ud fra virksomhedens vedtægter eller fundats  er øremærket til fremme af CO2-besparende teknologier til gavn for klimaløsninger i lokalsamfundet.
Skriftlig fremsættelse Per Clausen (EL):
 Forslag til folketingsbeslutning om kommunale energiselskabers mulighed for at investere i energi- og klimaoptimale løsninger.
(Beslutningsforslag nr.
B 186).
