Cirkulæreskrivelse om meddelelse om  

 afslag på arbejde på grund af manglende kørekort Kommentar m.v.:
 Et medlem blev ikke pålagt karantæne for  

 selvforskyldt ledighed, fordi det var en forudsætning for  

 ansættelsen, at medlemmet havde kørekort, og fordi det på  

 formidlingstidspunktet var usikkert, om det var registreret i AF-Match, at  

 medlemmet i 1994 havde mistet sit kørekort.
 Meddelelse om afgørelsen:
Et medlem blev indkaldt til samtale på AF  

 vedrørende en stilling som arbejdsmand ved et autolakereri.
Medlemmet  

 meddelte AF, at han fandt det omsonst at tage ud til arbejdsgiveren, da han  

 ikke havde kørekort, hvilket var en betingelse for ansættelse  

 det pågældende sted.
 Arbejdsformidlingen indberettede til a-kassen, at  

 medlemmet havde afvist et tilbud om ansættelse.
 A-kassen fik hos arbejdsgiver bekræftet, at  

 stillingen var betinget af, at ansøgeren havde kørekort.  

 På denne baggrund fandt a-kassen, at hændelsen ikke skulle  

 medføre dagpengemæssige konsekvenser for medlemmet.
AF oplyste på direktoratets foranledning, at det  

 efterfølgende ikke var muligt at konstatere, om medlemmet på  

 formidlingstidspunktet var registreret som indehaver af kørekort.
AF  

 fandt dog dette meget sandsynligt, fordi jobordren havde som  

 forudsætning, at ansøgere havde kørekort.
 Direktoratet traf afgørelse om, at medlemmet  

 var selvforskyldt ledig, fordi han over for AF uden en gyldig grund havde  

 afvist et tilbud om ansættelse.
Direktoratet lagde vægt på, at AF, med  

 kendskab til kravet om kørekort, i den konkrete situation fandt  

 grundlag for at fortsætte formidlingen, dvs. at medlemmet skulle  

 henvende sig personligt til arbejdsgiveren.
Ved at tilkendegive, at han ikke  

 ville efterkomme AF's opfordring, havde medlemmet uden en gyldig grund  

 afslået arbejdet.
Direktoratet fremhævede, at det i den omhandlede  

 situation måtte være arbejdsgiveren, der skulle vurdere, om han  

 eventuelt ikke ønskede at ansætte medlemmet, fordi han savnede  

 den kvalifikation, det var at have kørekort.
Det var ikke medlemmet,  

 der på forhånd skulle foretage en vurdering af egne  

 kvalifikationer.
 Det var direktoratets opfattelse, at det ikke  

 ændrede på dette princip, at der i sagen forelå en generel  

 erklæring fra autolakereriet om, at man altid krævede  

 kørekort hos de ansatte.
Medlemmet gjorde i klagen til Arbejdsmarkedets  

 Ankenævn blandt andet gældende, at han kendte branchen og de  

 lokale arbejdsgivere, herunder hvor man kunne forvente ansættelse uden  

 at have et kørekort.
Han mente, at den pålagte karantæne  

 udelukkende skyldtes, at AF ikke var klar over, at han ikke længere  

 havde kørekort.
 Arbejdsmarkedets Ankenævn fandt, at medlemmet  

 i den givne situation ikke skulle pålægges en karantæne for  

 selvforskyldt ledighed.
 Ankenævnet lagde til grund, at medlemmet på  

 formidlingstidspunktet ikke havde kørekort, hvilket var en  

 forudsætning for ansættelsen, og at denne forudsætning var  

 særskilt bekræftet af arbejdsgiveren.
 Ankenævnet lagde videre til grund, at det ikke var  

 muligt for AF med sikkerhed at oplyse, om medlemmet på  

 formidlingstidspunktet var registreret i AF-Match som værende indehaver  

 af et kørekort.
