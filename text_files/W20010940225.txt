Ankestyrelsens principafgørelse U-35-01 om personkreds - ægtefælle - ulykkestilfælde - lønaftale - arbejdsskade Resume:
 En sikret, der er antaget til at udføre arbejde i ægtefællens virksomhed, er kun omfattet af lovens personkreds, hvis der forud for arbejdsskadens indtræden er indgået en lønaftale med skattemæssig virkning.
 Ankestyrelsen lagde ved afgørelsen vægt på, at sikrede ikke var omfattet af lovens personkreds, da han ikke havde indgået nogen lønaftale med skattemæssig virkning i medfør af kildeskattelovens bestemmelse herom.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 1, stk. 1 Sagsfremstilling:
Det fremgik af sagen, at en mand på skadetidspunktet både var selvstændig skiltemaler og beskæftiget som medhjælpende ægtefælle i sin ægtefælles blomsterbutik.
Skaden skete, da en ansat knuste en glasskål, og en glassplint sprang fra skålen og ramte hans tommelfinger.
 Manden havde oplyst, at han og ægtefællen ikke havde indgået en lønaftale, der kunne tillægges skattemæssig virkning efter kildeskatteloven.
Arbejdsskadestyrelsen traf afgørelse om, at der ikke var tale om en ulykke, som var omfattet af loven.
Arbejdsskadestyrelsen lagde ved afgørelsen vægt på, at ulykkestilfældet skete under arbejde i ægtefællens virksomhed.
Loven omfatter kun arbejde i ægtefællens virksomhed, hvis der er indgået lønaftale, der kan tillægges skattemæssig virkning efter kildeskatteloven, hvilket fremgår af lovens § 1, stk. 1.
Manden anførte i sin klage, at han betalte skat som alle andre lønmodtagere, dog kun 10 gange om året.
Han vedlagde sin årsopgørelse for indkomståret 1999.
Under sagens behandling i Ankestyrelsen oplyste manden, at han var beskæftiget som medhjælpende ægtefælle, og at han på skadedagen var på arbejde og i gang med at stable varer, der var indkøbt på grønttorvet.
Han var beskæftiget med alt forefaldende arbejde hos sin arbejdsgiver.
Han modtog hvert år 10 stk. giroindbetalingskort, som indeholdt opkrævning af B-skat og arbejdsmarkedsbidrag, som blev betalt over 10 måneder.
 Afgørelse:
Ankestyrelsen tiltrådte Arbejdsskadestyrelsens afgørelse, hvorefter manden ikke var omfattet af lovens personkreds.
Han havde derfor ikke ret til lovens ydelser.
Ankestyrelsen henviste til, at enhver, der mod løn eller som ulønnet medhjælp antages til i en arbejdsgivers tjeneste varigt, midlertidigt, eller forbigående at udføre arbejde her i landet, er sikret mod følger af arbejdsskade efter lovens § 9, hvilket fremgår af lovens § 1, stk. 1, 1. punktum.
Det fremgår dog af lovens § 1, stk. 1, sidste punktum, at en arbejdsgivers ægtefælle kun er sikret, hvis der er indgået lønaftale, der kan tillægges skattemæssig virkning efter kildeskatteloven ved sidste udbetaling forud for arbejdsskaden.
 Begrundelsen for afgørelsen var, at der i sagen ikke var dokumentation for, at der ved den sidste lønudbetaling forud for hændelsen var indgået en lønaftale, der kunne tillægges skattemæssig virkning efter kildeskatteloven.
