Nr LSF 110 Forslag til Lov om ændring af personskatteloven og andre skattelove  

 (Skibsanparter) Fremsat af skatteministeren (Carsten Koch) den 27. november 1997 § 1 I lov om indkomstskat for personer m.v. (personskatteloven), jf.  

 lovbekendtgørelse nr. 716 af 11. september 1997, som ændret ved § 11 i lov  

 nr. 803 af 24. oktober 1997, foretages følgende ændring:
 1. I § 4 indsættes som stk. 9 :
»Stk. 9. Ligningsrådet kan tillade, at reglen i stk. 1, nr.  

 10, ikke skal finde anvendelse på indkomst ved selvstændig skibsvirksomhed,  

 når samtlige deltagere i virksomheden hæfter personligt og solidarisk for  

 lån, der optages til finansiering af virksomheden.
Ved salg eller anden  

 afståelse af en andel af skibsvirksomheden, skal betingelserne i 1. pkt.  

 fortsat være opfyldt.
Det er en betingelse for tilladelsen, at  

 skibsvirksomheden omfatter nybygning eller drift af eet fragtskib, og at  

 kontrakten om bygningen af skibet er indgået den 1. januar 1998 eller senere.  

 Skibet skal have en bruttotonnage på 100 og derover med en anslået nyværdi på  

 højst 10 mio.
ECU.
Ligningsrådets tilladelse skal foreligge, inden  

 skibsvirksomheden etableres.
Virksomheden anses for etableret ved indgåelse  

 af kontrakt om bygning af et skib eller ved køb af et færdigbygget skib.
Hvis  

 de betingelser, der ligger til grund for Ligningsrådets tilladelse, søges  

 ændret, skal de nye betingelser forelægges Ligningsrådet til godkendelse,  

 inden ændringen foretages.
Hvis ikke-godkendte ændringer foretages,  

 bortfalder Ligningsrådets tilladelse for samtlige ejere af skibsvirksomheden  

 med virkning fra begyndelsen af det indkomstår, hvori betingelserne er  

 ændret.«.
§ 2 I lov om opkrævning af indkomstskat for personer m.v. (Kildeskat), jf.  

 lovbekendtgørelse nr. 614 af 10. juli 1997, foretages følgende ændring:
 1. I § 26 A, stk. 2, 2. pkt. , og § 33 C, stk. 2, 2.  

 pkt. , indsættes efter »de beløb«: »og under de  

 omstændigheder«.
§ 3 I lov om påligningen af indkomstskat til staten (ligningsloven), jf.  

 lovbekendtgørelse nr. 819 af 3. november 1997, foretages følgende ændringer:
 1. Efter § 16 H indsættes:
»§ 16 I.
Underskud i indkomst fra en skibsvirksomhed, hvor  

 indkomsten er omfattet af en tilladelse efter personskatteloven § 4, stk. 9,  

 kan ved indkomstopgørelsen samlet højst fratrækkes med et beløb svarende til  

 den del af indskuddet i virksomheden, som den skattepligtige har indbetalt  

 kontant i skibsvirksomheden.
Har skibsværft, projektudbyder, kreditorer i  

 skibsvirksomheden eller tilknyttede virksomheder ydet den skattepligtige lån  

 eller stillet sikkerhed for dennes lån, eller har den skattepligtige modtaget  

 lån mod pant i andelen af skibsvirksomheden, fragår restgælden eller den del  

 af lånet, der er stillet sikkerhed for, ved opgørelsen af den del af  

 indskuddet, der anses for indbetalt kontant.
Herudover indgår følgende beløb  

 ved opgørelsen af det kontante indskud efter 1. pkt.:
1) Den skattepligtiges kontant erlagte vederlag ved erhvervelse af andelen  

 af skibsvirksom-heden fra en tidligere ejer af andelen tillægges det kontante  

 indskud.
Ved ejerens salg eller anden afståelse af andelen af  

 skibsvirksomheden eller ved ophør af skibsvirksomheden fragår det kontant  

 modtagne vederlag i det kontante indskud.
2) Det kontante vederlag, som den skattepligtige har betalt til en ny  

 erhverver ved afståelse af andelen af skibsvirksomheden, tillægges det  

 kontante indskud.
Omvendt fragår det kontant modtagne vederlag i det beløb,  

 der anses for indskudt kontant af den nye ejer af andelen.
3) Den skattepligtiges andel i skibsvirksomhedens fortjeneste ved  

 afhændelse af virksomhedens aktiver samt andel i realiserede formuegevinster  

 tillægges det kontante indskud.
Omvendt reduceres det kontante indskud med  

 andelen i skibsvirksomhedens realiserede formuetab.
 4) Den skattepligtiges andel i skibsvirksomhedens driftsoverskud inklusive  

 renter tillægges det kontante indskud.
 5) Tilbagebetalte eller udbetalte beløb, der efter denne bestemmelse anses  

 for kontant indskud, reducerer det kontante indskud.
 Stk. 2. Skatteministeren kan fastsætte nærmere regler for, hvilke  

 beløb der kan fratrækkes ved indkomstopgørelsen for hvert indkomstår efter  

 stk. 1, herunder regler for fremførsel af driftsunderskud inklusive renter,  

 der ikke kan modregnes efter stk. 1, til modregning i senere indkomstår.
§ 16 J.
Ved udbetaling af beløb fra en skibsvirksomhed, hvor  

 indkomsten er omfattet af en tilladelse efter personskattelovens § 4, stk. 9,  

 der anses for kontant indskud efter § 16 I, stk. 1, og som ikke er omfattet  

 af reglen i stk. 2, skal der for det indkomstår, hvori udbetalingen  

 foretages, ske genbeskatning af foretagne fradrag for driftsunderskud  

 inklusive renter og skattemæssige af- og nedskrivninger i ejerperioden, i det  

 omfang fradragene overstiger det samlede kontante indskud i virksomheden  

 efter § 16 I, stk. 1, opgjort ved indkomstårets udløb.
Hvis det samlede  

 kontante indskud er negativt, genbeskattes de foretagne fradrag fuldt ud.  

 Fradrag, der er genbeskattet efter 1. eller 2. pkt. medregnes ikke ved en  

 senere opgørelse efter 1. eller 2. pkt. eller stk. 2.
Stk. 2. Hvis en ejer af en andel af en skibsvirksomhed, som nævnt  

 i stk. 1, sælger eller på anden måde afstår sin andel af virksomheden, eller  

 virksomheden ophører, skal der for det indkomstår, hvor salget eller  

 afståelsen m.v. finder sted, ske genbeskatning i tilfælde, hvor de foretagne  

 fradrag for driftsunderskud inklusive renter og skattemæssige af- og  

 nedskrivninger i ejerperioden overstiger det samlede kontante indskud i  

 virksomheden efter § 16 I, stk. 1. Hvis det samlede kontante indskud er  

 negativt, genbeskattes de foretagne fradrag fuldt ud.
Uudnyttede eller ikke  

 foretagne fradrag kan ikke fremføres til modregning i anden indkomst.
Reglen  

 i 1. og 2. pkt. gælder dog ikke i det omfang, beløbet modsvares af foretagne  

 fradrag for beløb, som genbeskattes efter skattelovgivningens øvrige  

 regler.«.
§ 4 Tidspunktet for lovens ikrafttræden fastsættes af skatteministeren.
Bemærkninger til lovforslaget Almindelige bemærkninger Folketingets Erhvervsudvalg afgav den 15. maj 1997 betænkning over  

 lovforslag nr.
L 201, der førte til lov nr. 385 af 10. juni 1997 om ændring  

 af lov om garantier for lån til bygning af mindre fragtskibe (Udvidelse til  

 erhvervelse af brugte skibe samt ændring af Fragtskibsudvalget fra rådgivende  

 til besluttende organ m.v.). Et flertal i udvalget (Venstres, Det  

 Konservative Folkepartis, Socialistisk Folkepartis, Fremskridtpartiets og  

 Centrum-Demokraternes medlemmer af udvalget) samt Dansk Folkeparti, der ikke  

 er repræsenteret med medlemmer i udvalget, opfordrede i betænkningen  

 regeringen til at fremsætte lovforslag om opblødning af anpartsindgrebet fra  

 1989 ved begyndelsen af folketingsåret 1997/98.
Efter betænkningen til ovennævnte lovforslag, er der tvivl om, hvorvidt de  

 ændrede garantiregler vil være tilstrækkelige effektive til at sikre en dansk  

 coasterflåde af tilstrækkeligt omfang.
Derfor har et flertal uden om  

 regeringen pålagt denne at foretage en opblødning af anpartsreglerne for at  

 få skabt mulighed for investering i miljøvenlige coastere til nærtrafik.
 Som følge heraf fremsætter regeringen nærværende lovforslag.
 Efter lovforslaget kan Ligningsrådet tillade, at anpartsreglen i  

 personskattelovens § 4, stk. 1, nr. 10, ikke finder anvendelse på indkomst  

 fra selvstændig skibsvirksomhed, når nærmere angivne betingelser er opfyldt.
 Det drejer sig bl.a. om følgende betingelser:
- samtlige ejere af andele i skibsvirksomheden skal hæfte personligt og  

 solidarisk for lån, der optages til finansiering af skibsvirksomheden, - skibsvirksomheden skal omfatte nybygning og/eller drift af eet  

 fragtskib, hvor kontrakten om bygningen af skibet er indgået den 1. januar  

 1998 eller senere, eller ombygning af det nævnte skib, samt at - fragtskibet skal have en bruttotonnage på 100 og derover med en anslået  

 nyværdi på højst 10 mio.
ECU.
 Ligningsrådets tilladelse betyder efter lovforslaget, at ejere af andele  

 af virksomheden kan opgøre overskud/underskud ved virksomheden efter  

 skattelovgivningens almindelige regler.
Dog sker der en begrænsning af det beløb, der kan fradrages som  

 driftsudgifter inklusive renter og skattemæssige afskrivninger i positiv  

 indkomst fra anden erhvervsvirksomhed eller i lønindkomst.
Det skattemæssige  

 underskud, der samlet kan fratrækkes, kan således ikke overstige den enkelte  

 skattepligtiges kontante indskud i skibsvirksomheden.
 Hvis den skattepligtige får udbetalt beløb fra skibsvirksomheden eller  

 afstår sin andel af virksomheden, eller hvis virksomheden ophører, sker der  

 genbeskatning af foretagne fradrag for underskud i ejerperioden, i det omfang  

 der i denne periode er foretaget større skattemæssige fradrag end svarende  

 til den skattepligtiges kontante indskud i virksomheden i samme periode.
 Efter lovforslaget fastsættes regler for, hvorledes det kontante indskud i  

 ejerperioden opgøres.
Før anpartsindgrebet i 1989 kunne anpartshavere i en erhvervsvirksomhed  

 opgøre indtægter og udgifter fra anpartsvirksomheden ligesom alle andre  

 erhvervsdrivende.
I de fleste anpartsvirksomheder indbetaltes kun en mindre  

 del af den ansvarlige indskudskapital.
Anpartshavere kunne derfor ved små  

 indskud opnå betydelige skattefordele.
De skattemæssige fordele bestod i, at  

 underskuddet fra anpartsvirksomheden, der typisk fremkom som følge af den  

 skattepligtiges adgang til at foretage skattemæssige afskrivninger, kunne  

 modregnes i anden personlig indkomst, f.eks. lønindkomst.
Denne umiddelbare  

 skattefordel kunne i vidt omfang kompensere for manglende rentabilitet og  

 usikkerhed omkring anpartsprojekterne.
 De skattemæssige fordele, der var knyttet til anpartsprojekterne, betød,  

 at der gennem nogle år skete en kraftig stigning i investering i anparter.
For anpartshavere med skibsanparter blev de umiddelbare skattemæssige  

 fordele ved anpartsinvesteringer begrænset i forbindelse med gennemførelsen  

 af skattereformen i 1987. Det blev herved bestemt, at indkomst fra  

 skibsvirksomhed beskattedes som kapitalindkomst, når skibsvirksomheden var  

 den skattepligtiges bierhverv.
Virkningen af bestemmelsen var, at underskud  

 fra virksomheden ikke kunne modregnes i personlig indkomst.
Desuden kunne  

 virksomhedsordningen ikke anvendes på indkomst fra denne form for  

 skibsvirksomhed.
 Bestemmelsen blev ophævet for nye skibsprojekter i forbindelse med  

 gennemførelsen af anpartsreglerne i 1989.
 Ved det generelle anpartsindgreb i 1989, der som udgangspunkt også  

 omfattede anparter i skibsprojekter, var formålet at begrænse de  

 skattemæssige fordele ved passiv investering i anparter.
Det vigtigste ved de nye generelle regler var, at underskud fra  

 virksomhed, der var omfattet af anpartsreglerne, ikke længere kunne modregnes  

 i positiv skattepligtig indkomst fra anden erhvervsvirksomhed eller i  

 lønindkomst.
Underskuddet kunne alene fremføres til modregning i indkomst fra  

 samme virksomhed i et senere indkomstår uden tidsbegrænsning.  

 Underskudsreglen gjaldt også ved ophør af den fælles anpartsvirksomhed eller  

 ved afståelse af en anpart eller et aktiv.
Herefter kunne tidligere års  

 opsamlede underskud modregnes i positiv indkomst i form af avance ved  

 afståelse af virksomhedens aktiver.
Indkomsten fra anpartsvirksomheden var kapitalindkomst.
Desuden kunne  

 virksomhedsordningen ikke anvendes på denne virksomhed.
De nye regler betød, at der ikke længere var noget skattemæssigt  

 incitament til at investere i underskudsgivende virksomhed.
Anpartsindgrebet  

 gjaldt kun nye anpartsprojekter.
Underskudsbegrænsingen kom dog ikke til at  

 gælde for skibsprojekter, der inden udgangen af 1993 var godkendt af  

 industriministeren.
Afgrænsningen af den personkreds, der var omfattet af reglerne skete ved  

 ejerantal og arbejdsindsats.
Efter hovedreglen blev indkomst fra selvstændig  

 erhvervsvirksomhed med flere end 10 anpartshavere, og hvori den pågældende  

 anpartshaver kun i uvæsentlig omfang deltog i virksomhedens drift, omfattet  

 af anpartsreglerne.
Efter betænkningen er det hensigten, at opblødningen af de gældende  

 anpartsregler skal ske på en sådan måde, at det er skatteudskydelsen  

 kombineret med et positivt driftsresultat fra virksomheden, der er  

 incitamentet til investering i skibsvirksomheden.
Udformningen af reglerne  

 skal sikre, at der ikke opstår store likviditetsfordele ved deltagelsen i  

 skibsvirksomheden, således at det ikke er den umiddelbare skattefordel  

 ,  der frister investorerne til at deltage i  

 skibsvirksomheden.
Det fremgår endvidere af betænkningen, at flertallet af Erhvervsudvalget  

 mener, at det skal sikres, at i tilfælde, hvor det ikke går godt med  

 virksomheden - f.eks. fordi skibskonjunkturerne bliver dårligere - skal tabet  

 dækkes af deltagerne og kreditorerne og ikke kun af skattevæsenet.
Det er  

 hensigten, at dette skal ske, dels ved et krav om personlig og solidarisk  

 hæftelse, dels ved at eventuel eftergivelse af gæld skal medføre  

 genbeskatning af tilsvarende skattemæssige fradrag.
 Efter betænkningen er det meningen, at opblødningen af anpartsreglerne  

 skal ske ved, at deltagere i interessentskaber, der ejer mindre, nye  

 miljøvenlige skibe uanset antal deltagere får adgang til at fratrække  

 skattemæssigt underskud i anden indkomst på trods af de gældende  

 anpartsregler.
I betænkningen er opstillet en række betingelser, der skal være opfyldt,  

 for at deltagerne kan blive omfattet af de foreslåede regler.
Det drejer sig  

 især om hæftelsesforhold, idet manglende reel hæftelse kan medføre, at der  

 kan være tale om et kapitalselskab, om størrelsen af det underskud, der kan  

 fratrækkes ved indkomstopgørelsen, og om beskatning af akkordfordel eller  

 anden gældseftergivelse.
Ligningsrådet skal inden virksomhedens etablering  

 godkende, at de nævnte betingelser er opfyldt, for at deltagerne i  

 virksomheden kan blive omfattet af de foreslåede regler.
I lovforslaget er det imidlertid valgt at ændre på et enkelt af de  

 opstillede vilkår, idet de her foreslåede skatteregler kombineret med de  

 allerede gældende skatteregler opfylder intentionerne bag lovforslaget.
Som  

 følge af de foreslåede regler om genbeskatning af foretagne fradrag for  

 driftsunderskud m.v. i virksomheden, der overstiger indskuddet i  

 virksomheden, sammenholdt med skattelovgivningens almindelige regler om  

 beskatning af akkord og gældseftergivelse, ses der således ikke at være behov  

 for særlige regler om beskatning af akkordfordele m.v.
Herudover forudsætter nogle af de opstillede betingelser, at der sker en  

 yderligere præcisering af betingelserne.
Disse præciseringer er ligeledes  

 indføjet i de foreslåede regler.
Provenumæssige konsekvenser Det er vanskeligt at vurdere, i hvilket omfang der vil blive etableret  

 skibsprojekter som følge af den foreslåede adgang for Ligningsrådet til at  

 dispensere fra anpartsreglerne til skibsprojekter med nye mindre skibe med  

 mere end 10 andelshavere, der hæfter personligt og solidarisk, og hvor  

 fradragsmuligheden begrænses til det kontante indskud.
Det første år, hvor de foreslåede regler benyttes, vil  

 forskudsafskrivningerne udløse en skattebesparelse på ca. 9 pct. af  

 investeringen.
Det andet år vil fradragsbegrænsningen reducere  

 skattebesparelsen til ca. 3 pct. af investeringen, når der forudsættes 20  

 pct. egenfinansiering i projekterne.
 Pr. 100 mill. kr. investeret i sådanne projekter vil det isolerede  

 provenutab som følge af lovforslaget således andrage skønsmæssigt ca. 9 mill.  

 kr. det første år og ca. 3 mill. kr. det efterfølgende år.
Tidspunktet for lovens ikrafttrædelse foreslås fastsat af  

 skatteministeren.
Det er derfor ikke muligt at kvantificere provenuvirkningen  

 i 1998 og følgende år.
Administrative konsekvenser Forslaget skønnes at medføre engangsudgifter for Told Skat på 0,2 mill.  

 kr. hovedsageligt til edb-tilretninger.
Herudover skønnes forslaget ikke at  

 medføre nævneværdige administrative konsekvenser for Told Skat.
 For kommunerne skønnes forslaget at medføre et vist merarbejde, afhængig  

 af det omfang de nye regler vil blive anvendt.
Erhvervsøkonomiske konsekvenser De erhvervsøkonomiske konsekvenser vil afhænge af, i hvilket omfang  

 Ligningsrådets dispensationsmulighed vil medføre, at der etableres nye  

 skibsprojekter.
Miljømæssige konsekvenser I det omfang lovforslaget medfører overflytning af transport af gods fra  

 transport med bil, jernbane eller fly til transport med skib, vil  

 lovforslaget få miljømæssige konsekvenser i form af en formindskelse af  

 energiforbruget og dermed en mindre luftforurening.
Forholdet til EU-retten Lovforslaget kan have EU-retlige aspekter, da de foreslåede regler for  

 beskatning af andelshavere i skibsvirksomheden afviger fra de gældende regler  

 for beskatning af deltagere i andre anpartsvirksomheder.
Som følge af denne  

 forskelsbehandling kan det ikke på forhånd afvises, at lovforslaget rummer et  

 vist element af statsstøtte.
Loven skal derfor notificeres for  

 EU-Kommissionen, og den vil først blive sat i kraft, når EU-Kommissionens  

 endelige godkendelse af lovens forenelighed med EU-retten foreligger.
 Bemærkninger til de enkelte bestemmelser.
Til § 1 Til nr. 1 Hovedreglen i anpartsindgrebet findes i personskattelovens § 4, stk. 1,  

 nr. 10, der omfatter indkomst fra selvstændig erhvervsvirksomhed med flere  

 end 10 deltagere, når den skattepligtige ikke deltager i virksomhedens drift  

 i væsentligt omfang.
Efter anpartsreglerne medregnes virksomhedens renteindtægter og  

 renteudgifter ved opgørelsen af det skattemæssige overskud/underskud i  

 virksomheden.
Virkningen af anpartsreglerne er bl.a., at underskud fra  

 virksomhed, der er omfattet af anpartsreglerne, ikke kan modregnes i indkomst  

 fra anden virksomhed eller i lønindkomst.
Underskuddet kan alene fremføres  

 til modregning i indkomst fra samme virksomhed i et senere indkomstår uden  

 tidsbegrænsning.
Indkomsten fra virksomheden er kapitalindkomst.
Det foreslås, at Ligningsrådet kan tillade, at den nævnte regel i  

 personskattelovens § 4, stk. 1, nr. 10, ikke finder anvendelse på indkomst  

 fra selvstændig skibsvirksomhed, når nærmere angivne betingelser vedrørende  

 virksomhedens etablering og drift er opfyldt.
Tilladelsen forudsætter derfor,  

 at der er tale om indkomst fra skibsvirksomhed, der opfylder betingelserne  

 for at være omfattet af personskattelovens § 4, stk. 1, nr. 10. Det er  

 således en betingelse for tilladelsen, at der er tale om erhvervsmæssig drift  

 af skibsvirksomheden.
Ligningsrådets tilladelse omfatter som nævnt kun indkomst, som ellers  

 ville være blevet beskattet efter anpartsreglen i personskattelovens § 4,  

 stk. 1, nr. 10, dvs. indkomst fra selvstændig skibsvirksomhed, der erhverves  

 af andelshavere, der ikke deltager i virksomhedens drift i væsentligt omfang.  

 Hvis en eller flere af virksomhedens andelshavere derimod deltager i  

 virksomhedens drift i væsentligt omfang, beskattes de pågældende deltageres  

 indkomst fra skibsvirksomheden ikke efter anpartsreglerne men derimod efter  

 skattelovgivningens almindelige regler.
Ligningsrådets tilladelse omfatter  

 ikke beskatningen af de sidstnævnte deltagere, der fortsat vil blive  

 beskattet efter skattelovgivningens almindelige regler.
Forelæggelsen for Ligningsrådet skal ske inden etableringen af  

 virksomheden.
Baggrunden herfor er ifølge betænkningen at sikre, at der kun  

 gives fradrag til projekter, der opfylder betingelserne.
 Skibsvirksomheden anses for etableret efter denne lov, når der er indgået  

 kontrakt om bygningen af et skib eller ved køb at et færdigbygget skib.
Tilladelsen betyder som udgangspunkt, at andelshavere i virksomheden, der  

 er omfattet af tilladelsen, uanset antallet af deltagere og deres  

 arbejdsindsats i virksomheden kan opgøre overskud/underskud ved virksomheden  

 efter skattelovgivningens almindelige regler.
Virksomhedens  

 overskud/underskud inklusive skattemæssige af- og nedskrivninger omfatter  

 herefter ikke renteindtægter og renteudgifter vedrørende virksomheden.  

 Virksomhedens overskud beskattes som personlig indkomst, og et eventuelt  

 underskud i virksomheden kan fradrages i anden personlig indkomst, herunder i  

 lønindkomst.
Renteindtægter og renteudgifter medregnes altid som  

 kapitalindkomst, med mindre den skattepligtige anvender virksomhedsordningen.
 Efter de foreslåede regler begrænses fradragsretten for indkomstårets  

 underskud i skattepligtig indkomst (driftsunderskud inklusive renter og af-  

 og nedskrivninger) fra skibsvirksomheden samt for overført underskud for  

 tidligere indkomstår fra skibsvirksomheden, jf. bemærkningerne til § 3, nr.  

 1.
 Endvidere finder reglerne i ligningslovens § 29 om fælles skatteregnskab  

 anvendelse.
Det er en betingelse for tilladelsen, at samtlige andelshavere - både ved  

 etableringen og i øvrigt også ved virksomhedens løbende drift - hæfter  

 personligt og solidarisk for lån, der er optaget eller optages til  

 finansiering af virksomheden.
Den solidariske hæftelse indebærer, at  

 deltagerne hver for sig skal hæfte for alle fordringer i deres helhed mod  

 virksomheden.
Dette vil ifølge betænkningen sikre, at de enkelte deltagere er  

 interesserede i, at meddeltagere reelt er i stand til at opfylde deres  

 forpligtelser.
Som følge af den personlige hæftelse kan der ikke godkendes  

 virksomheder, hvor f.eks. hovedkreditor har ydet et lån alene med sikkerhed i  

 skibet, og i tilfælde af misligholdelse af lånet kun kan holde sig til  

 aktivet (non-recourse-lån). Andelshavernes hæftelse skal således være reel  

 ved, at kreditor kan søge gælden, der hæftes for, inddrevet hos deltagerne.
 Kravet om personlig og solidarisk hæftelse gælder for alle andelshavere i  

 skibsvirksomheden, uanset om de er omfattet af anpartsreglerne eller af  

 skattelovgivningens almindelige regler.
 I tilfælde hvor samtlige andelshavere i en skibsvirksomhed hæfter  

 begrænset og solidarisk, vil virksomheden derimod være et selvstændigt  

 skattesubjekt, der er omfattet af selskabskattelovens § 1, stk. 1, nr. 2, og  

 indkomsten vil således ikke være omfattet af nærværende lovforslag, forudsat,  

 at de pågældende andelshavere fordeler overskuddet i forhold til den  

 indskudte kapital.
Skibsvirksomhed, der er organiseret i interessentskabsform, hvor  

 deltagerne hæfter personligt (ubegrænset) og solidarisk, vil kunne godkendes  

 af Ligningsrådet, når betingelserne herfor i øvrigt er opfyldt.
Derimod vil  

 et kommanditselskab ikke kunne godkendes.
En skibsvirksomhed, der er  

 organiseret som et partrederi, vil normalt heller ikke kunne godkendes af  

 Ligningsrådet.
Det skyldes, at selv om rederne hæfter personligt (ubegrænset)  

 med hele deres formue, er deres hæftelse ikke solidarisk, idet hæftelsen er  

 begrænset som følge af, at hver partreder kun hæfter for rederiets  

 forpligtelser i forhold til sin andel i skibet (pro rata-hæftelse), jf.  

 sølovens § 102.
 Ved en skattepligtigs salg eller anden afståelse af sin andel af  

 virksomheden skal erhververen også hæfte personligt og solidarisk med de  

 øvrige deltagere for virksomhedens lån.
 Efter betænkningen er det hensigten, at opblødningen af anpartsreglerne  

 skal omfatte mindre, nye miljøvenlige skibe (coastere).
 Det foreslås derfor, at Ligningsrådets tilladelse kun kan omfatte  

 andelshavere, der driver erhvervsmæssig skibsvirksomhed med et fragtskib af  

 en vis størrelse.
 Ved skibsvirksomhed i denne forbindelse forstås såvel nybygning af et  

 fragtskib som den efterfølgende drift af det pågældende fragtskib.
 Ved et fragtskib i denne lov forstås et skib, der anvendes til  

 erhvervsmæssig transport af gods, og som ikke er et fiskerfartøj,  

 stenfiskerfartøj, et passagerskib eller en færge, der er godkendt til mere  

 end 12 passagerer.
Det foreslås endvidere, at tilladelsen kun kan gives i forbindelse med et  

 fragtskib med en bruttotonnage på 100 og derover og med en anslået nyværdi på  

 højst 10 mio.
ECU.
 Undergrænsen på 100 bruttotons er den samme, som blev anvendt for køb af  

 skibe i lov nr. 385 af 10. juni 1997 om ændring af lov om garantier for lån  

 til bygning af mindre fragtskibe (Udvidelse til erhvervelse af brugte skibe  

 samt ændring af Fragtskibsudvalget fra rådgivende til besluttende organ  

 m.v.), og som også anvendes i EU's direktiv om støtte til  

 skibsbygningsindustrien (Dir. 90/684/EØF).
Overgrænsen på 10 mio.
ECU svarer også til den overgrænse, der anvendtes i  

 ovennævnte lov, og som svarer til den grænse mellem små og store skibe, der  

 anvendes i direktivet.
 Der stilles ikke krav om, at skibet skal være bygget ved et dansk værft,  

 eller at ejerne af skibet skal være danske.
 En tilladelse efter den foreslåede § 4, stk. 9, kan kun gives i  

 forbindelse med indkomst fra skibsvirksomhed, der omfatter eet skib.  

 Skibsvirksomheden må ikke drive anden form for virksomhed end nybygning  

 og/eller drift af det pågældende skib.
 For at sikre, at en tilladelse kun omfatter nye skibe, foreslås det, at  

 tilladelsen kun kan omfatte et fragtskib, hvor kontrakten om byggeriet af  

 skibet er indgået den 1. januar 1998 eller senere.
 Den foreslåede § 4, stk. 9, omfatter også en efterfølgende ombygning af de  

 ovenfor nævnte fragtskibe.
Hvis de betingelser, der er fremlagt for etableringen af skibsvirksomheden  

 ændres, skal disse ændringer godkendes af Ligningsrådet inden gennemførelsen.  

 Det kan f.eks. være tilfældet, hvis der sker ændringer i virksomhedens  

 organisationsform, i finansieringsformen, herunder i hæftelsesvilkårene,  

 eller hvis virksomhedens skib overgår til anden anvendelse end forudsat i  

 tilladelsen.
Kan ændringerne ikke godkendes af Ligingsrådet, og foretages  

 ændringerne alligevel, bortfalder Ligningsrådets tilladelse med virkning for  

 alle andelshavere i virksomheden.
Er Ligningsrådets tilladelse bortfaldet,  

 finder de almindelige anpartsregler anvendelse med virkning fra begyndelsen  

 af det indkomstår, hvori tilladelsen er bortfaldet.
Ligningsrådets tilladelse er knyttet til selve skibsvirksomheden.
Det  

 betyder, at hvis et skib, der er omfattet af en tilladelse, videresælges,  

 bortfalder Ligningsrådets tilladelse i forbindelse med salget.
Senere  

 erhververe af skibet kan inden købet søge om Ligningsrådets tilladelse efter  

 samme regler som den tidligere ejer.
 Ligningsrådets tilladelse kan ikke omfatte indkomst ved udlejning af  

 skibe, der er omfattet af personskattelovens § 4, stk. 1, nr. 13.
Til § 2 Til nr. 1 Kildeskattelovens § 26 A, stk. 2, vedrører en ægtefælles overdragelse af  

 driftsmæssige aktiver til den anden ægtefælle, mens lovens § 33 C indeholder  

 reglerne om overdragelse af en erhvervsvirksomhed eller en ideel andel af  

 denne til en nærmere afgrænset personkreds (familieoverdragelse).
 Ved overdragelse i levende live beskattes overdrageren efter disse  

 bestemmelser ikke af fortjeneste ved overdragelsen, og erhververen indtræder  

 i overdragerens skattemæssige stilling vedrørende de pågældende aktiver.  

 Efter overdragelsen behandles aktiverne med hensyn til skattemæssige  

 afskrivninger samt til beskatning ved afståelse, som om de var anskaffet af  

 erhververen til de tidspunkter og til de beløb, hvortil de i sin tid er  

 anskaffet af overdrageren, og eventuelle afskrivninger anses for foretaget af  

 den pågældende erhverver.
 Der er dog visse aktiver, der ikke kan overdrages efter de ovenfor anførte  

 regler, dvs. med succession.
Bestemmelserne i §§ 26 A og 33 C indebærer, at der normalt vil kunne ske  

 succession efter de foranstående principper i en skibsvirksomhed (ideel andel  

 af denne), der er omfattet af Ligningsrådets tilladelse efter den foreslåede  

 § 4, stk. 9, i personskatteloven.
Det vil sige, at der vil kunne ske  

 succession i overdragerens (ægtefællens) anskaffelsespris og  

 afskrivningsgrundlag.
For at sikre, at der også vil kunne succederes i  

 overdragerens fradragsmuligheder i forbindelse med den foreslåede § 4, stk.  

 9, i personskatteloven, jf. ligningslovens §§ 16 I og J, ved den løbende  

 indkomstopgørelse, når erhververen succederer i alle succederbare aktiver i  

 skibsvirksomheden, foreslås det, at successionsbestemmelserne i § 26 A, stk.  

 2, og § 33 C, stk. 2, formuleres bredere.
 Herved opnås, at der ved overdragelse i levende live vil kunne ske  

 succession i fradragsmulighederne i forbindelse med den nævnte  

 skibsvirksomhed i samme omfang, som gælder i forbindelse med succession ved  

 død.
Når der er tale om et dødsbo, der skiftes, kan der efter dødsboskatteloven  

 kun ske udlodning af aktiver fra dødsboet med succession, hvis der er tale om  

 et dødsbo, der beskattes.
Successionsbestemmelsen er i dette tilfælde så  

 bredt formuleret, at succession ved udlodning af en skibsvirksomhed, omfattet  

 af en tilladelse efter personskattelovens § 4, stk. 9, fra boet, også må  

 anses at omfatte succession i dødsboets fradragsmuligheder efter  

 ligningslovens § 16 I i forbindelse med den nævnte skibsvirksomhed.
Derimod er der normalt ikke adgang til at succedere ved udlodning fra et  

 dødsbo, der er fritaget for beskatning.
Der er således heller ikke mulighed  

 for i dette tilfælde at succedere i afdødes fradragsmuligheder efter  

 ligningslovens § 16 I, for så vidt angår skibsvirksomhed, der er omfattet af  

 personskattelovens § 4, stk. 9.
 Hvis dødsboet ikke skiftes, og den efterlevende ægtefælle får boet  

 udleveret til uskiftet bo, vil den efterlevende ægtefælle succedere i afdødes  

 fradragsmuligheder i forbindelse med en skibsvirksomhed, der er omfattet af  

 personskattelovens § 4, stk. 9.
Til § 3 Til nr. 1 Til § 16 I, stk. 1 Det foreslås, at et eventuelt skattemæssigt underskud fra  

 skibsvirksomheden, der kan fratrækkes ved indkomstopgørelsen, ikke må  

 overstige den enkelte skattepligtiges forfaldne og rent faktisk indbetalte  

 kontante indskud i skibsvirksomheden.
Set over ejerperioden kan der herefter samlet højst fratrækkes et  

 akkumuleret underskud vedrørende skibsvirksomheden, der svarer til den  

 skattepligtiges akkumulerede kontante indskud i ejerperioden.
For det enkelte  

 indkomstår kan der dog højst fratrækkes et underskud vedrørende  

 skibsvirksomheden svarende til summen af den skattepligtiges akkumulerede  

 kontante indskud for de foregående indkomstår og den skattepligtiges kontante  

 indskud i det pågældende indkomstår.
 Det skattemæssige underskud, der foreslås begrænset, omfatter den  

 skattepligtiges andel af skibsvirksomhedens driftsunderskud inklusive renter  

 og skattemæssige af- og nedskrivninger.
 Renter af lån, der ikke er omfattet af personskattelovens § 4, stk. 9, 1.  

 pkt., er ikke omfattet af underskudsbegrænsningen.
 Formålet med begrænsningen af underskuddet er ifølge betænkningen, at der  

 ikke skal kunne opnås direkte likviditetsfordel af skattebesparelsen, men kun  

 en generel skatteudskydelse mod at indskyde penge i skibsvirksomheden.
 Indskud eller betaling via fordringer, rettigheder, driftsmidler eller  

 lignende omregnes til kontantværdi efter regler fastsat af skatteministeren,  

 jf. bekendtgørelse nr. 486 af 31. maj 1994. Kontantværdien anses herefter som  

 kontant indskud i relation til den foreslåede § 16 I, stk. 1.
For at sikre, at den kontante indbetaling er reel, skal det indbetalte  

 indskud efter § 16 I, stk. 1, nedsættes, hvis skibsværft, projektudbyder,  

 kreditorer i skibsvirksomheden eller tilknyttede virksomheder har ydet den  

 skattepligtige lån eller stillet sikkerhed for dennes lån.
Tilsvarende gælder  

 for lån, der ydet mod pant i den skattepligtiges andel i skibsvirksomheden.  

 Restgælden på de nævnte lån eller den del af lånene, der er stillet sikkerhed  

 for, fragår herefter ved opgørelsen af den del af indskuddet, der anses for  

 indbetalt kontant.
Reglerne skal sikre, at reglen om fradragsmaksimering  

 svarende til kontant indskud ikke omgås.
I det omfang sikkerhedsstillelse  

 reduceres, eller lån ydet af skibsværft, projektudbyder el.lign. nedbringes  

 eller tilbagebetales af debitor, forøges det beløb, der efter den foreslåede  

 § 16 I, stk. 1, anses for indbetalt kontant, tilsvarende.
Eftergivelse af  

 gæld fra skibsværft, projektudbyder el.lign. sidestilles ikke med  

 tilbagebetaling af lån og påvirker derfor ikke størrelsen af det kontante  

 indskud.
Når en skattepligtig har solgt eller på anden måde afstået sin andel af  

 virksomheden, har den nye andelshaver fradrag ved indkomstopgørelsen efter  

 samme regler som den tidligere andelshaver, såfremt denne opfylder  

 betingelserne for Ligningsrådets tilladelse.
Den nye andelshavers kontant  

 erlagte vederlag sidestilles med et kontant indskud fra denne ved opgørelsen  

 af fradragsgrundlaget efter § 16 I, stk. 1. I forbindelse med salg eller  

 anden afståelse af skibsvirksomheden eller salg eller anden afståelse af  

 andelen reduceres den skattepligtiges fradragsgrundlag for afståelsesåret med  

 det kontant modtagne vederlag.
Kontant vederlag, som en ny ejer af en andel har modtaget for overtagelse  

 af andelen, reducerer størrelsen af det beløb, der anses for indbetalt  

 kontant af den nye ejer.
Omvendt tillægges vederlaget overdragerens kontante  

 indskud.
Dette gælder dog kun i det omfang, at den nye andelshaver omfattes  

 af Ligningsrådets tilladelse.
Er dette ikke tilfældet, berører vederlaget  

 ikke det kontante indskud.
Hvis den nye andelshaver efterfølgende foretager  

 kontante indskud efter § 16 I, stk. 1, i virksomheden, forhøjes den nye  

 andelshavers fradragsmuligheder tilsvarende.
 Hvis det kontante vederlag erlægges i form af fordringer, rettigheder,  

 driftsmidler eller lignende omregnes disse til kontantværdi efter regler  

 fastsat af skatteministeren, jf. bekendtgørelse nr. 486 af 31. maj 1994.  

 Kontantværdien anses herefter som kontant betaling i relation til den  

 foreslåede § 16 I, stk. 1.
Den skattepligtiges andel af fortjeneste opnået ved afhændelse af  

 virksomhedens aktiver samt andel af formuegevinster, f.eks. kursgevinster ved  

 indfrielse af virksomhedens lån, anses som kontant indskud.
Realiserede  

 formuetab fratrækkes det kontante indskud.
 Den skattepligtiges andel i skibsvirksomhedens driftsoverskud inklusive  

 renter, men før skattemæssige af- og nedskrivninger, anses som indskudt  

 kontant i virksomheden.
Tilbage- eller udbetalinger fra skibsvirksomheden af beløb, der efter § 16  

 I, stk. 1, anses for indskudt kontant, reducerer fradragsgrundlaget efter §  

 16 I, stk. 1, tilsvarende.
Hvis virksomheden således tilbagebetaler hele  

 eller en del af den skattepligtiges indskud, reduceres den skattepligtiges  

 fradragsmuligheder tilsvarende.
Dette gælder også, selvom indskuddet  

 udbetales til andre end den skattepligtige.
Det samme gør sig gældende for  

 udbetalinger af overskud, gevinster eller lignende beløb.
Medejendomsret til en skibsvirksomhed, der er organiseret som et  

 interessentskab m.v. anses for en afgrænset virksomhed efter  

 afskrivningsloven.
Har den skattepligtige således andele i to forskellige  

 skibsprojekter, betragtes de derfor som to virksomheder.
Dette gælder også i  

 relation til underskudsreglen i den foreslåede § 16 I, stk. 1.
Til § 16 I, stk. 2 Det foreslås, at skatteministeren kan fastsætte nærmere regler for, hvilke  

 beløb vedrørende skibsvirksomheden der kan fratrækkes ved indkomstopgørelsen  

 for hvert indkomstår, samt regler for fremførsel af underskud vedrørende  

 skibsvirksomheden, der ikke kan rummes i det kontante indskud efter stk. 1,  

 til senere indkomstår.
Det er tanken, at den skattepligtige for hver skibsvirksomhed for hvert  

 indkomstår skal opgøre det højeste beløb, der kan fratrækkes som  

 skattemæssigt driftsunderskud inklusive renter og skattemæssige af- og  

 nedskrivninger.
Opgørelsen foretages på en fradragskonto, hvis saldo udgør  

 det højeste beløb, der kan fratrækkes som skattemæssigt driftsunderskud  

 inklusive renter og skattemæssige af- og nedskrivninger m.v.
 Opgørelsen kan foretages efter følgende retningslinier:
Ved opgørelsen af saldoen på fradragskontoen for et bestemt indkomstår  

 tages udgangspunkt i fradragskontoens saldo fra det foregående indkomstår.  

 Dette betyder blandt andet, at også det kontant modtagne vederlag ved salg  

 eller anden afståelse af andelen af virksomheden m.v. indgår på saldoen for  

 det aktuelle indkomstår.
Nettotilgangen af kontante indskud efter § 16 I,  

 stk. 1, i det aktuelle indkomstår tillægges saldoen for det foregående  

 indkomstår.
Den herefter fremkomne saldo udgør det maksimale grundlag for  

 fradrag af virksomhedens samlede driftsunderskud inklusive renter og af- og  

 nedskrivninger samt fradrag for uudnyttet underskud for tidligere indkomstår.
 Det er hensigten, at de fradragsberettigede beløb kan fratrækkes i  

 nedennævnte rækkefølge, i det omfang saldoen ikke herved bliver negativ:
 a) Andel i skibsvirksomhedens driftsunderskud inklusive renter.
 b) Uudnyttet underskud ved skibsvirksomheden for tidligere indkomstår.
 c) Skattemæssige af- og nedskrivninger på andel i virksomhedens aktiver.
De foreslåede regler betyder, at en skattepligtig alene, i det omfang  

 saldoen på fradragskontoen på fradragstidspunktet er positiv, kan foretage  

 fradrag ved indkomstopgørelsen for det pågældende indkomstår for  

 driftsunderskud inklusive renter og skattemæssige af- og nedskrivninger på  

 sin andel af skibsvirksomhedens aktiver.
Den skattepligtige kan, i det omfang  

 det er foreneligt med skattelovgivningens regler herom, begrænse det  

 skattemæssige underskud, således at det ikke overstiger saldoen på  

 fradragskontoen for det pågældende indkomstår ved at udskyde fradrag for  

 f.eks. afskrivninger til et senere indkomstår.
 Hvis det skattemæssige driftsunderskud inklusive renter for et givet  

 indkomstår ikke kan rummes i fradragskontoens saldo for indkomståret,  

 reduceres de forskellige fradragsberettigede udgifter, der kan fradrages ved  

 indkomstopgørelsen for det pågældende indkomstår, forholdsmæssigt.
Der kan ved indkomstopgørelsen fratrækkes et skattemæssigt underskud på  

 300.000 svarende til fradragskontoens saldo.
Af de 300.000 anses 5/6 eller  

 250.000 for at være driftsudgifter og 1/6 eller 50.000 for at være renter.  

 Driftsudgifterne fradrages i den personlige indkomst.
Renter fratrækkes altid  

 i den skattepligtiges kapitalindkomst, med mindre den skattepligtige anvender  

 virksomhedsordningen.
 Det er endvidere hensigten, at skatteministeren skal kunne fastsætte  

 regler om, at driftsunderskud inklusive renter for et indkomstår, der ikke  

 har kunnet rummes i fradragskontoens saldo for det pågældende indkomstår, og  

 som følge heraf ikke har kunnet fradrages ved indkomstopgørelsen, kan  

 fremføres uden tidsbegrænsning, jf. dog § 16 J, stk. 2, 3. pkt.  

 Driftsunderskuddet kan således kun fradrages ved indkomstopgørelsen i senere  

 indkomstår, hvor det kan rummes i den positive saldo på fradragskontoen.
Efter ligningslovens § 29 skal der udarbejdes et fælles skatteregnskab for  

 visse virksomheder.
Efter bestemmelsen skal virksomheder med flere end 10  

 personer som ejere, hvoraf nogle ikke deltager i virksomhedens drift i  

 væsentlig omfang, udarbejde et fælles skatteregnskab for disse ejere.  

 Reglerne i ligningslovens § 29 finder anvendelse, selv om en skibsvirksomhed  

 har opnået en tilladelse efter den foreslåede § 4, stk. 9, i  

 personskatteloven.
Til § 16 J, stk. 1 I tilfælde hvor skibsvirksomheden udbetaler beløb, der kan anses for  

 kontant indskud, reduceres det beløb, der efter ligningslovens § 16 I, stk.  

 1, anses som indskudt kontant.
Hvis udbetalingen betyder, at der er foretaget  

 for store fradrag i ejerperioden, skal der ske genbeskatning af det for meget  

 fratrukne beløb hos ejeren i det indkomstår, hvor udbetalingen finder sted.  

 Dette gælder dog kun hvis reglen i den foreslåede stk. 2 om genbeskatning ved  

 salg eller anden afståelse af andelen af skibsvirksomheden eller ved ophør af  

 virksomheden ikke finder anvendelse i den her nævnte situation.
Hvis det  

 samlede kontante indskud er negativt, genbeskattes de foretagne fradrag fuldt  

 ud.
Fradrag, der er genbeskattede, medregnes ikke ved senere opgørelser i  

 forbindelse med genbeskatning efter § 16 J.
Det beløb, der skal genbeskattes, medregnes ved opgørelsen af den  

 personlige indkomst.
Dette gælder, selv om det genbeskattede underskud  

 tidligere er fratrukket ved opgørelsen af kapitalindkomsten.
Til § 16 J, stk. 2 Det foreslås, at i tilfælde hvor den skattepligtige sælger eller på anden  

 måde afstår sin andel af skibsvirksomheden eller virksomheden ophører,  

 beskattes den skattepligtige i det omfang, der i ejerperioden er foretaget  

 større skattemæssige fradrag end svarende til den skattepligtiges kontante  

 indskud m.v. i samme periode i virksomheden.
Der sker således genbeskatning,  

 i det omfang den skattepligtige har fratrukket beløb, der overstiger det  

 kontante indskud efter den foreslåede § 16 I, stk. 1, i ligningsloven, dvs.  

 når fradragskontoens saldo bliver negativ.
Hvis det samlede kontante indskud  

 er negativt, genbeskattes de foretagne fradrag fuldt ud.
Det beløb, der skal genbeskattes, medregnes ved opgørelsen af den  

 personlige indkomst.
Dette gælder, selv om det genbeskattede underskud  

 tidligere er fratrukket ved opgørelsen af kapitalindkomsten.
Hvis der i forbindelse med afståelsen af skibsvirksomheden sker  

 genbeskatning af tidligere fratrukne beløb efter skattelovgivningens øvrige  

 regler, fragår de nævnte beløb ved opgørelsen af det beløb, der foreslås  

 beskattet efter nærværende bestemmelse.
Det beløb, der i givet fald skal  

 fragå, er hele det skattepligtige beløb, der danner grundlag for  

 genbeskatning, uanset at det i visse tilfælde kun er en procentdel af  

 beløbet, der rent faktisk skal genbeskattes.
Reglen skal gælde, uanset om de  

 beløb, der skal fragå, skal beskattes som personlig indkomst eller  

 kapitalindkomst efter skattelovgivningens øvrige regler.
 Fratrukne beløb, der skal genbeskattes efter skattelovgivningens øvrige  

 regler, og som skal fradrages i det beløb, der skal beskattes efter  

 nærværende bestemmelse, kan f. eks. være genvundne afskrivninger, som  

 medregnes ved indkomstopgørelsen med 90 pct. (1998) efter reglerne i  

 ligningslovens § 7 P, nr. 1, (visse fortjenester ved afståelse m.v. af  

 maskiner, inventar og lignende driftsmidler eller skibe). De genvundne  

 afskrivninger skal herefter fragå med 100 procent ved opgørelsen af det  

 beløb, der skal genbeskattes efter den foreslåede § 16 J, stk. 2.
 Når beløb, der genbeskattes efter skattelovgivningens øvrige regler,  

 foreslås fradraget i beskatningsgrundlaget efter det foreslåede stk. 2,  

 opnås, at der ikke sker dobbelt genbeskatning af for meget fratrukne beløb.
 Hvis der derimod kunne have været foretaget større skattemæssige fradrag  

 for underskud (afskrivninger) end tilfældet er, således at der konstateres et  

 tab ved afståelsen eller ophøret af virksomheden, der er fradragsberettiget  

 efter skattelovgivningens øvrige regler, påvirker dette ikke størrelsen af  

 det beløb, der foreslås beskattet efter nærværende bestemmelse.
 Uudnyttede fradrag eller ikke foretagne fradrag vedrørende skibsvirksomhed  

 kan ikke overføres til modregning i anden indkomst.
Som følge af de foreslåede bestemmelser i ligningslovens § 16 J om  

 genbeskatning vil der ikke være behov for at foreslå særlige regler for  

 beskatning af akkord eller anden gældseftergivelse i forbindelse med  

 skibsvirksomhed for at sikre, at andelshaveren ikke opnår en utilsigtet  

 fordel ved de foreslåede ændrede beskatningsregler.
Skattelovgivningens  

 almindelige regler om beskatning ved akkord eller anden gældseftergivelse  

 finder derfor fortsat anvendelse også i de her omtalte situationer, hvor der  

 foreligger en tilladelse fra Ligningsrådet.
Til § 4 Det er regeringens opfattelse, at loven skal notificeres for  

 Europa-Kommissionen i medfør af artikel 93, stk. 3, i EF-Traktaten.
Loven vil  

 derfor først blive sat i kraft, når EU-Kommissionens endelige godkendelse af  

 lovens forenelighed med EU-retten foreligger.
Der henvises i øvrigt til  

 lovforslagets almindelige bemærkninger.
Skriftlig fremsættelse (27. november 1997) Skatteministeren (Carsten Koch):
 Jeg skal hermed tillade mig at fremsætte:
 Forslag til lov om ændring af personskatteloven og andre skattelove.  

 (Skibsanparter).
(Lovforslag nr.
L 110).
 Et flertal i Folketingets Erhvervsudvalg har pålagt regeringen at  

 fremsætte lovforslag om opblødning af anpartsreglerne fra 1989.
 Som følge heraf fremsætter regeringen nærværende lovforslag.
 Lovforslaget indeholder forslag til ændring af personskatteloven,  

 kildeskatteloven og ligningsloven med henblik på at fremme investeringer i  

 miljøvenlige coastere til nærtrafik.
 Efter lovforslaget kan Ligningsrådet tillade, at anpartsreglen i  

 personskattelovens § 4, stk. 1, nr. 10, ikke finder anvendelse på indkomst  

 fra selvstændig skibsvirksomhed, når nærmere angivne betingelser er opfyldt.
 Det drejer sig bl.a. om følgende betingelser:
- samtlige andelshavere i skibsvirksomheden skal hæfte personligt og  

 solidarisk for lån, der optages til finansiering af skibsvirksomheden, - skibsvirksomheden skal omfatte nybygning og/eller drift af eet  

 fragtskib, hvor kontrakten om bygningen af skibet er indgået den 1. januar  

 1998 eller senere, eller ombygning af det nævnte skib, samt at - fragtskibet skal have en bruttotonnage på 100 og derover med en anslået  

 nyværdi på højst 10 mio.
ECU.
 Ligningsrådets tilladelse betyder efter lovforslaget, at andelshavere i  

 virksomheden kan opgøre overskud/underskud ved virksomheden efter  

 skattelovgivningens almindelige regler.
Dog sker der en begrænsning af det beløb, der kan fradrages som  

 driftsudgifter inklusive renter og skattemæssige afskrivninger i positiv  

 indkomst fra anden erhvervsvirksomhed eller i lønindkomst.
Det skattemæssige  

 underskud, der samlet kan fratrækkes, kan således ikke overstige den  

 skattepligtiges kontante indskud i skibsvirksomheden.
 Hvis den skattepligtige får udbetalt beløb fra skibsvirksomheden eller  

 afstår sin andel af virksomheden, eller hvis virksomheden ophører, sker der  

 genbeskatning af foretagne fradrag for underskud i ejerperioden, i det omfang  

 der i denne periode er foretaget større skattemæssige fradrag end svarende  

 til kontante indskud i virksomheden i samme periode.
 Efter lovforslaget fastsættes regler for, hvorledes det kontante indskud i  

 ejerperioden opgøres.
Tidspunktet for lovens ikrafttrædelse foreslås fastsat af  

 skatteministeren.
Det er derfor ikke muligt at kvantificere provenuvirkningen  

 i 1998 og følgende år.
Forslaget skønnes at medføre engangsudgifter for Told og Skat på 0,2 mill.  

 kr. hovedsageligt til edb-tilretninger.
Herudover skønnes forslaget ikke at  

 medføre nævneværdige administrative konsekvenser for Told og Skat.
 For kommunerne skønnes forslaget at medføre et vist merarbejde.
 De erhvervsøkonomisske konsekvenser vil afhænge af, i hvilket omfang  

 Ligningsrådets dispensationsmulighed vil medføre, at der etableres nye  

 skibsprojekter.
 I det omfang lovforslaget medfører overflytning af transport af gods fra  

 transport med bil, jernbane eller fly til transport med skib, vil  

 lovforslaget få miljømæssige konsekvenser i form af en formindskelse af  

 energiforbruget og dermed en mindre luftforurening.
Lovforslaget kan have EU-retlige aspekter, da de foreslåede regler for  

 beskatning af ejere af skibsvirksomhed afviger fra de gældende regler for  

 beskatning af ejere af andre anpartsvirksomheder.
Loven skal derfor  

 notificeres for EU-Kommissionen, og den vil først blive sat i kraft, når  

 EU-Kommissionens endelige godkendelse af lovens forenelighed med EU-retten  

 foreligger.
 Idet jeg i øvrigt henviser til bemærkningerne til lovforslaget, overlader  

 jeg forslaget til Folketingets videre behandling.
Bilag I dette bilag er (med mindre skrift) indsat den gældende formulering  

 af de bestemmelser, der berøres af lovforslaget § 1 I lov om indkomstskat for personer m.v. (personskatteloven), jf.  

 lovbekendtgørelse nr. 716 af 11. september 1997, som ændret ved § 11 i lov  

 nr. 803 af 24. oktober 1997, foretages følgende ændring:
 1. I § 4 indsættes som stk. 9 :
»Stk. 9. Ligningsrådet kan tillade, at reglen i stk. 1, nr.  

 10, ikke skal finde anvendelse på indkomst ved selvstændig skibsvirksomhed,  

 når samtlige deltagere i virksomheden hæfter personligt og solidarisk for  

 lån, der optages til finansiering af virksomheden.
Ved salg eller anden  

 afståelse af en andel af skibsvirksomheden, skal betingelserne i 1. pkt.  

 fortsat være opfyldt.
Det er en betingelse for tilladelsen, at  

 skibsvirksomheden omfatter nybygning eller drift af eet fragtskib, og at  

 kontrakten om bygningen af skibet er indgået den 1. januar 1998 eller senere.  

 Skibet skal have en bruttotonnage på 100 og derover med en anslået nyværdi på  

 højst 10 mio.
ECU.
Ligningsrådets tilladelse skal foreligge, inden  

 skibsvirksomheden etableres.
Virksomheden anses for etableret ved indgåelse  

 af kontrakt om bygning af et skib eller ved køb af et færdigbygget skib.
Hvis  

 de betingelser, der ligger til grund for Ligningsrådets tilladelse, søges  

 ændret, skal de nye betingelser forelægges Ligningsrådet til godkendelse,  

 inden ændringen foretages.
Hvis ikke-godkendte ændringer foretages,  

 bortfalder Ligningsrådets tilladelse for samtlige ejere af skibsvirksomheden  

 med virkning fra begyndelsen af det indkomstår, hvori betingelserne er  

 ændret.«.
§ 2 I lov om opkrævning af indkomstskat for personer m.v. (Kildeskat), jf.  

 lovbekendtgørelse nr. 614 af 10. juli 1997, foretages følgende ændring:
 1. I § 26 A, stk. 2, 2. pkt ., og § 33 C, stk. 2, 2.  

 pkt. , indsættes efter »de beløb«: »og under de  

 omstændigheder«.
§ 26 A . - - - Stk. 2. Overdrager eller overfører en ægtefælle aktiver til den  

 med ham samlevende ægtefælle til anvendelse i dennes erhvervsvirksomhed, skal  

 fortjenester eller tab, som derved fremkommer, ikke medregnes ved opgørelsen  

 af den førstnævnte ægtefælles skattepligtige indkomst.
Efter overdragelsen  

 eller overførelsen behandles aktiverne med hensyn til skattemæssige  

 afskrivninger samt til beskatning af fortjenester og fradrag af tab ved  

 afståelse, som om de var anskaffet af den sidstnævnte ægtefælle til de  

 tidspunkter og de beløb, hvortil de i sin tid er anskaffet, og eventuelle  

 afskrivninger, som tidligere er foretaget, anses for foretaget af den  

 pågældende.
Foranstående regler gælder ikke ved overdragelse af varer hørende  

 til en af den overdragende ægtefælle drevet erhvervsvirksomhed.
- - - § 33 C. - - - Stk. 2. Fortjeneste ved overdragelsen beskattes ikke hos  

 overdrageren.
Ved beskatning af erhververen skal virksomhedens aktiver med  

 hensyn til skattemæssige af- og nedskrivninger samt til beskatning af  

 fortjenester og fradrag af tab ved salg behandles, som om de var anskaffet af  

 erhververen på de tidspunkter og til de beløb, hvortil de i sin tid var  

 anskaffet af overdrageren.
Eventuelle skattemæssige af- og nedskrivninger,  

 som er foretaget af overdrageren, skal anses for foretaget af erhververen.  

 Hvis aktiverne er anskaffet af overdrageren som led i dennes næringsvej eller  

 i spekulationsøjemed, skal fortjeneste eller tab, som fremkommer ved salg af  

 aktiverne foretaget af erhververen, medregnes ved opgørelsen af dennes  

 skattepligtige indkomst i det omfang, fortjenesten eller tabet skulle have  

 været medregnet ved opgørelsen af overdragerens skattepligtige indkomst, hvis  

 salget var foretaget af denne.
- - - § 3 I lov om påligningen af indkomstskat til staten (ligningsloven), jf.  

 lovbekendtgørelse nr. 819 af 3. november 1997, foretages følgende ændringer:
 1. Efter § 16 H indsættes:
»§ 16 I.
Underskud i indkomst fra en skibsvirksomhed, hvor  

 indkomsten er omfattet af en tilladelse efter personskatteloven § 4, stk. 9,  

 kan ved indkomstopgørelsen samlet højst fratrækkes med et beløb svarende til  

 den del af indskuddet i virksomheden, som den skattepligtige har indbetalt  

 kontant i skibsvirksomheden.
Har skibsværft, projektudbyder, kreditorer i  

 skibsvirksomheden eller tilknyttede virksomheder ydet den skattepligtige lån  

 eller stillet sikkerhed for dennes lån, eller har den skattepligtige modtaget  

 lån mod pant i andelen af skibsvirksomheden, fragår restgælden eller den del  

 af lånet, der er stillet sikkerhed for, ved opgørelsen af den del af  

 indskuddet, der anses for indbetalt kontant.
Herudover indgår følgende beløb  

 ved opgørelsen af det kontante indskud efter 1. pkt.:
1) Den skattepligtiges kontant erlagte vederlag ved erhvervelse af andelen  

 af skibsvirksom-heden fra en tidligere ejer af andelen tillægges det kontante  

 indskud.
Ved ejerens salg eller anden afståelse af andelen af  

 skibsvirksomheden eller ved ophør af skibsvirksomheden fragår det kontant  

 modtagne vederlag i det kontante indskud.
2) Det kontante vederlag, som den skattepligtige har betalt til en ny  

 erhverver ved afståelse af andelen af skibsvirksomheden, tillægges det  

 kontante indskud.
Omvendt fragår det kontant modtagne vederlag i det beløb,  

 der anses for indskudt kontant af den nye ejer af andelen.
3) Den skattepligtiges andel i skibsvirksomhedens fortjeneste ved  

 afhændelse af virksomhedens aktiver samt andel i realiserede formuegevinster  

 tillægges det kontante indskud.
Omvendt reduceres det kontante indskud med  

 andelen i skibsvirksomhedens realiserede formuetab.
 4) Den skattepligtiges andel i skibsvirksomhedens driftsoverskud inklusive  

 renter tillægges det kontante indskud.
 5) Tilbagebetalte eller udbetalte beløb, der efter denne bestemmelse anses  

 for kontant indskud, reducerer det kontante indskud.
 Stk. 2. Skatteministeren kan fastsætte nærmere regler for, hvilke  

 beløb der kan fratrækkes ved indkomstopgørelsen for hvert indkomstår efter  

 stk. 1, herunder regler for fremførsel af driftsunderskud inklusive renter,  

 der ikke kan modregnes efter stk. 1, til modregning i senere indkomstår.
§ 16 J.
Ved udbetaling af beløb fra en skibsvirksomhed, hvor  

 indkomsten er omfattet af en tilladelse efter personskattelovens § 4, stk. 9,  

 der anses for kontant indskud efter § 16 I, stk. 1, og som ikke er omfattet  

 af reglen i stk. 2, skal der for det indkomstår, hvori udbetalingen  

 foretages, ske genbeskatning af foretagne fradrag for driftsunderskud  

 inklusive renter og skattemæssige af- og nedskrivninger i ejerperioden, i det  

 omfang fradragene overstiger det samlede kontante indskud i virksomheden  

 efter § 16 I, stk. 1, opgjort ved indkomstårets udløb.
Hvis det samlede  

 kontante indskud er negativt, genbeskattes de foretagne fradrag fuldt ud.  

 Fradrag, der er genbeskattet efter 1. eller 2. pkt. medregnes ikke ved en  

 senere opgørelse efter 1. eller 2. pkt. eller stk. 2.
Stk. 2. Hvis en ejer af en andel af en skibsvirksomhed, som nævnt  

 i stk. 1, sælger eller på anden måde afstår sin andel af virksomheden, eller  

 virksomheden ophører, skal der for det indkomstår, hvor salget eller  

 afståelsen m.v. finder sted, ske genbeskatning i tilfælde, hvor de foretagne  

 fradrag for driftsunderskud inklusive renter og skattemæssige af- og  

 nedskrivninger i ejerperioden overstiger det samlede kontante indskud i  

 virksomheden efter § 16 I, stk. 1. Hvis det samlede kontante indskud er  

 negativt, genbeskattes de foretagne fradrag fuldt ud.
Uudnyttede eller ikke  

 foretagne fradrag kan ikke fremføres til modregning i anden indkomst.
Reglen  

 i 1. og 2. pkt. gælder dog ikke i det omfang, beløbet modsvares af foretagne  

 fradrag for beløb, som genbeskattes efter skattelovgivningens øvrige  

 regler.«.
