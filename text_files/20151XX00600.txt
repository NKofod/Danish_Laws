Skriftlig fremsættelse (30. marts 2016) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven, aktieavancebeskatningsloven, kursgevinstloven og skattekontrolloven (Skattebegunstigelse af individuelle medarbejderaktieordninger og skattefrihed for godtgørelse til visse asbestofre) (Lovforslag nr.
L 149) Regeringen har den 19. november 2015 indgået aftale med Dansk Folkeparti, Liberal Alliance og Det Konservative Folkeparti om finansloven for 2016. I henhold til aftalen skal der indføres mulighed for medarbejderaktier.
Med lovforslaget forbedres selskabers muligheder for at aflønne de ansatte med medarbejderaktier.
Det bliver hermed lettere for helt almindelige lønmodtagere at investere i og være medejere af deres egen arbejdsplads.
Det kan forbedre motivation og engagement til gavn for både virksomheder og medarbejdere.
 Ordningen svarer som udgangspunkt til den ordning for individuelle medarbejderaktieordninger, der som led i aftalen om finansloven for 2012 blev afskaffet med virkning for aftaler om tildelinger af medarbejderaktier indgået den 21. november 2011 eller senere.
Det foreslås, at den ansatte kan modtage aktier, køberetter og tegningsretter til aktier til en værdi svarende til højst 10 pct. af årslønnen uden indkomstbeskatning, når den ansatte erhverver aktier eller udnytter tildelte købe- eller tegningsretter til anskaffelse af aktier.
Beskatningen af de ansatte sker som aktieindkomst, når og hvis aktierne sælges.
Til gengæld har selskabet ikke fradrag for udgifterne til medarbejderaktier.
 Selskabet kan selv afgøre, om alle ansatte eller kun nogle ansatte skal have tilbud herom.
 Det foreslås, at reglerne får virkning for aftaler, der indgås den 1. juli 2016 eller senere.
 Herudover foreslås det at indføre skattefrihed for godtgørelse fra den danske stat til visse andenhånds-eksponerede asbestofre.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
