Landsskatteretskendelse Erhvervsmæssig kørsel - fradrag Reference:
LL § 9 B A klagede for indkomståret 1995 over, at  

 skatteankenævnet havde ansat fradrag for erhvervsmæssig  

 kørsel til 67.291 kr.
Det fremgik af sagen, at klageren var direktør i B  

 og C ApS.
BApS ejedes 100 % af C ApS, der ejedes 100 % af klagerens  

 ægtefælle.
 BApS havde til klageren udbetalt skattefri  

 godtgørelse frem til 7. februar 1996. Klageren var ikke  

 lønansat i selskabet, men modtog honorarer fra selskabet via sin  

 personligt drevne virksomhed.
Det var overfor skatteforvaltningen anført, at  

 godtgørelsen var udbetalt til klageren for selskabets benyttelse af  

 klagerens og hans ægtefælles bil af mærket Peugeot 306 XT  

 til erhvervsmæssig kørsel.
Der var ialt for perioden 1. januar  

 1995 til 7. februar 1996 udbetalt 89.022 kr. til klageren.
Af denne  

 udbetaling vedrørte 85.334 kr. indkomståret 1995, medens den  

 resterende del af udbetalingen, 3.688 kr., kunne henføres til  

 indkomståret 1996. Skatteforvaltningen havde ikke anset udbetalingen  

 til klageren for at være skattefri, idet betingelserne for udbetaling  

 af skattefri kørselsgodtgørelse ikke var anset for opfyldt.
 Skatteforvaltningen havde tilkendegivet, at klageren var  

 berettiget til fradrag for erhvervsmæssig befordring efter  

 ligningslovens § 9 B med enten fradrag for faktiske udgifter eller fradrag  

 beregnet i henhold til Ligningsrådets satser for erhvervsmæssig  

 befordring.
Det var overfor skatteforvaltningen oplyst, at den  

 pågældende bil i ejerperioden 16. november 1994 til 7. februar  

 1996 havde kørt ialt 55.725 km beregnet ud fra kilometerstanden  

 på købs- og salgstidspunktet.
Af denne kørsel var det  

 oplyst, at 52.100 km vedrørte indkomståret 1995. Det var  

 endvidere af klagerens revisor anslået, at der i perioden 1. januar til  

 17. august 1995 var kørt ca. 5.000 km privat i bilen.
 Der var ikke vedrørende kørslen i bilen  

 ført kilometerregnskab eller foretaget andre registreringer, der kunne  

 dokumentere eller sandsynliggøre fordelingen af bilens kørsel.  

 Det var endvidere overfor skatteforvaltningen anført, at bilens  

 faktiske driftsomkostninger ikke kunne dokumenteres.
 Klageren og hans ægtefælle havde ikke ejet  

 fritidshus i 1995, og hjem og arbejdssted var beliggende på samme  

 adresse.
 Klageren og hans ægtefælle havde 17. august  

 1995 anskaffet en bil af mærket Fiat Punto 75 SX, som i ejerperioden  

 ifølge klagerens revisor havde kørt 46.000 km svarende til ca.  

 17.800 km pr. år.
Skatteankenævnet havde anført, at man kunne  

 tiltræde, at klagerens befordring i forbindelse med konsulentvirksomhed  

 ansås for erhvervsmæssig og omfattet af ligningslovens § 9 B.
Da  

 der ikke forelå kilometerregnskab vedrørende den anvendte bil,  

 var omfanget af den private kørsel ansat skønsmæssigt med  

 udgangspunkt i Ligningsrådets vejledende anvisninger til en årlig  

 kørsel på 8.000 km.
Omfanget var derfor for 1995 ansat til 7.000  

 km for den periode, i hvilken bilen havde været anvendt.
Nævnet  

 fandt, at fradrag for erhvervsmæssig kørsel skulle beregnes i  

 henhold til Ligningsrådets satser, da de faktiske udgifter ikke var  

 dokumenteret, og fradraget var ansat til 67.291 kr. for en  

 erhvervsmæssig kørsel på 45.100 km.
 Klagerens repræsentant havde under henvisning til en  

 undersøgelse foretaget af FDM omfattende bl.a. en bil af mærket  

 Peugeot 306 1,6 Style, der var sammenlignelig med den af klageren anvendte  

 bil, nedlagt påstand om, at der godkendtes fradrag for  

 erhvervsmæssige udgifter med 105.989 kr. svarende til de faktiske  

 udgifter ved den erhvervsmæssige kørsel i 1995, idet  

 kørselsomkostningerne i perioden 1. januar 1995 til 7. februar 1996  

 var opgjort således:
 Kørte kilometer ialt 55.725 km ifølge  

 kørebog ved salgstidspunktet, heraf 54.100 km i 1995, 2.000 km for  

 perioden 16. november 1994 til 31. december 1994 og 1.625 km i 1996.
 Afskrivninger:
 Købspris 216.912 kr. - salgspris 145.000 kr.
 71.912 kr.
Brændstof iflg.
FDM:
55.725 km : 10,8 (gns/liter) x 6,60 kr. (benzin) 34.054 kr.
Vægtafgift iflg.
FDM (2.260 : 52 x 57) 2.477 kr.
Forsikring iflg.
FDM (3.983 : 52 x 57) 4.366 kr.
Dækudgifter iflg.
FDM (1.808 : 35.000 x 55.725) 2.879 kr.
Serviceudgifter iflg FDM (8.857 : 52 x 57) 9.708 kr.
Samlede omkostninger 125.396 kr.
 Klagerens repræsentant havde anslået, at der i  

 perioden 1. januar til 17. august 1995 var kørt ca. 5.000 km privat i  

 bilen og korrigeret med den forholdsmæssige del af omkostningerne  

 vedrørende den private del samt den del, der var foretaget i 1994 og  

 1996, og således opgjort omkostningerne til den erhvervsmæssige  

 benyttelse af bilen i 1995 til 105.989 kr.
Repræsentanten havde anført, at klageren i  

 det omhandlede indkomstår drev selvstændig konsulentvirksomhed,  

 og at den omhandlede kørsel var foretaget i forbindelse hermed.  

 Kørslen var foretaget i en bil af mærket Peugeot 305 XL, der i  

 ejerperioden 16. november 1994 til 7. februar 1996 ialt kørte 55.725  

 km.
Klageren havde haft megen erhvervsmæssig kørsel i sin  

 selvstændige virksomhed, i hvilken han drev konsulentvirksomhed.
Han  

 havde ydet konsulentbistand til selskaberne, som producerede juletræer.
Klageren havde anslået, at den private kørsel  

 i 1995 i denne bil maksimalt havde udgjort 5.000 km, da husstanden i en del  

 af året havde en anden bil til rådighed for privat kørsel.  

 Hertil kom, at klageren i perioden førte en kørebog, der viste,  

 at den samlede kørsel var erhvervsmæssig.
Skattemyndighederne  

 havde imidlertid afvist at lægge denne kørebog til grund  

 på grund af visse unøjagtigheder heri.
Uanset disse  

 unøjagtigheder udgjorde de foretagne registreringer dog en vis  

 dokumentation for den foretagne erhvervsmæssige kørsel, der  

 udgjorde et ikke ubetydeligt antal kilometer, således at alt talte for,  

 at den private kørsel havde været af helt underordnet karakter.
De stedlige skattemyndigheder havde tilsidesat  

 kørselsregnskabet med den generelle begrundelse, at regnskabet ikke  

 opfyldte de betingelser, man stillede til kørselsregnskaber.
Der var  

 ikke tale om, at der var udøvet en konkret kritik af  

 kørselsregnskabet, herunder påvist konkrete fejl.  

 Kørselsregnskabet var ført med angivelse af dato,  

 kilometerstand ved start og slut, fordeling af kørslen på  

 erhvervsmæssig og privat kørsel og bestemmelsessted.
At der var  

 påvist unøjagtigheder i regnskabet kunne ikke være  

 afgørende, og det var da heller ikke bestridt, at der skulle  

 udøves et skøn.
Dog forekom det besynderligt, at  

 skattemyndighederne ansatte omfanget af den private kørsel til 7.000  

 km mod klagerens angivelse på 5.000 km.
 De stedlige skattemyndigheder havde afvist at lægge  

 vægt på en undersøgelse fra FDM offentliggjort i bladet  

 "Motor" ved opgørelsen af kørselsomkostningerne bortset fra  

 afskrivninger til trods for, at man måtte lægge til grund, at der  

 var tale om en saglig undersøgelse, og at den af klageren anvendte bil  

 kunne sammenlignes med den i bladet omtalte, selvom der ikke var tale om den  

 samme slags bil.
 Repræsentanten havde henvist til, at Told- og  

 Skattestyrelsens ligningsvejledning 1995, afsnit A.F.3.41, hvor det  

 anførtes, at de fradragsberettigede udgifter ved den  

 erhvervsmæssige kørsel skulle kunne dokumenteres ved  

 fremlæggelse af bilag eller dog kunne sandsynliggøres på  

 tilfredsstillende måde.
 Denne formulering i ligningsvejledningen angav  

 således, at der ikke nødvendigvis krævedes dokumentation i  

 form af originale bilag, men at det var tilstrækkeligt, at de  

 fradragsberettigede udgifter kunne sandsynliggøres på  

 tilfredsstillende måde.
Klageren havde opgjort de samlede udgifter inkl.  

 værditab/afskrivning til 125.396 kr.
Afskrivningen var opgjort ud fra  

 den faktiske anskaffelses- og salgssum.
De øvrige udgifter  

 hidrørte fra en undersøgelse foretaget af FDM og offentliggjort  

 i bladet "Motor". I denne undersøgelse testede og sammenlignede FDM  

 fire forskellige biler, herunder en bil af mærket Peugeot 306 1,6  

 Style.
Denne bil var efter repræsentantens oplysninger sammenlignelig  

 med den omhandlede bil af mærket Peugeot 306 XL, der var en smule  

 mindre.
Hvis den således opgjorte samlede udgift for hele  

 ejerperioden fordeltes over 1994, 1995 og 1996 i forhold til antal  

 kørte kilometer (opjort på baggrund af den nævnte  

 kørebog), betød det, at den faktiske udgift for 1995 udgjorde  

 117.240 kr.
Korrigeret for den forholdsmæssige del, der faldt på  

 anslået 5.000 private kilometer, udgjorde den erhvervsmæssige  

 udgift 105.989 kr.
Repræsentanten havde endvidere foretaget en  

 opgørelse over kørselsudgifter baseret dels på en privat  

 andel af kørslen på 5.000 km og dels en andel på 7.000 km  

 med afskrivning efter afskrivningslovens regler.
Opgjort på den  

 måde udgjorde kørselsudgifterne i indkomståret 1995  

 på grundlag af en privat andel af kørslen på 5.000 km  

 58.735 kr., medens udgifterne udgjorde 56.199 kr., hvis det lagdes til grund,  

 at den private andel udgjorde 7.000 km.
Repræsentanten gjorde gældende, at den  

 beskrevne opgørelsesmåde til fulde opfyldte  

 ligningsvejledningens krav om, at den største udgift, nemlig  

 afskrivningen, var dokumenteret ved de faktiske handelssummer.
På dette  

 punkt var der således ikke alene tale om sandsynliggørelse, men  

 dokumentation.
Skatteankenævnet syntes at lægge til grund, at  

 sandsynliggørelse af udgifterne forudsatte kontospecifikationer fra  

 benzinselskab, værksted m.v.
Repræsentanten var uenig i dette  

 synspunkt og henviste til, at det citerede sted i ligningsvejledningen netop  

 lagde op til en fri bevisførelse, hvor skatteyderen havde mulighed for  

 på anden måde end ved bilag at sandsynliggøre udgifternes  

 størrelse.
Denne sandsynliggørelse kunne derfor udmærket  

 ske uden fremlæggelse af kontospecifikationer eller lignende.  

 Eksempelvis udgjorde FDM's undersøgelse efter repræsentantens  

 opfattelse en seriøs og forsvarlig sandsynliggørelse af  

 udgifternes størrelse.
 Landsskatteretten udtalte:
 Klageren var berettiget til fradrag for  

 erhvervsmæssige kørselsudgifter efter ligningslovens § 9 B.
 Fradrag for erhvervsmæssige kørselsudgifter  

 kunne opgøres enten på grundlag af dokumenterede udgifter ved  

 fremlæggelse af udgiftsbilag eller ved at lægge  

 Ligningsrådets satser til grund.
Klagerens opgørelse af de samlede driftsudgifter  

 til 125.396 kr. for perioden 1. januar 1995 til 7. februar 1996 var foretaget  

 på grundlag af en generel opgørelse af  

 kørselsomkostninger udarbejdet af FDM.
Landsskatteretten fandt ikke,  

 at en sådan generel opgørelse kunne tjene som  

 fyldestgørende dokumentation for eller sandsynliggørelse af  

 klagerens konkrete faktiske kørselsomkostninger.
Landsskatteretten fandt herefter ikke grundlag for at  

 ændre de stedlige skattemyndigheders afgørelse om at  

 opgøre fradraget på grundlag af Ligningsrådets satser.
Da  

 der endvidere ikke var grundlag for at ændre skønnet over  

 omfanget af den private kørsel, der var fastsat i overensstemmelse med  

 Ligningsrådets regler, blev den påklagede ansættelse  

 stadfæstet.
