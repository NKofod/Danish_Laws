(Til samtlige kommunalbestyrelser og  

 Civilforsvarskommissionen for Storkøbenhavn) Civilforsvarsstyrelsen skal anmode om, at der iværksættes en  

 rekognoscering og udpegning af egnede kælderrum til supplerende sikringsrum  

 (SSR) for at skaffe beskyttelsesrum til de eksisterende bygninger, der i dag  

 ikke har sikringsrum eller ikke har tilstrækkeligt store sikringsrum til alle  

 personerne i bygningen eller virksomheden.
I henhold til civilforsvarslovens § 17, stk. 3, har indenrigsministeriet  

 udsendt bekendtgørelse nr. 395 af 8. juli 1982 om planer for det kommunale  

 civilforsvar.
I bekendtgørelsens § 1 er det fastsat, at civilforsvarsplanen  

 skal redegøre for, hvorledes kommunens civilforsvar vil blive dimensioneret,  

 herunder om beskyttelsesrum for kommunens befolkning.
Vejledende  

 retningslinier for udarbejdelse af disse planer er udsendt med styrelsens  

 brev af 30. juni 1983.
Efter civilforsvarslovens § 21 skal der udfærdiges en vedtægt for det  

 kommunale civilforsvars virksomhed og organisation.
Indenrigsministeriet har  

 med cirkulære af 21. maj 1982 udsendt en normalcivilforsvarsvedtægt.
Efter §  

 6 i denne skal civilforsvarskommissionen (eller det pågældende udvalg)  

 udarbejde forslag og foretage indstilling til kommunalbestyrelsen om blandt  

 andet udpegning af private beskyttelsesrum, fx SSR i bygninger, der mangler  

 lovpligtige sikringsrum.
Som det vil være bekendt, blev sikringsrumspligt for nybygninger indført  

 med lov nr. 253 af 27. maj 1950 om bygningsmæssige  

 civilforsvarsforanstaltninger.
Efter denne var der på opførelsestidspunktet  

 pligt til at indrette sikringsrum i nybygninger af en vis størrelse, der blev  

 opført i de daværende civilforsvarsområder samt i enkelte andre byer.
Uden  

 for disse områder var der kun pligt til at indrette sikringsrum ved  

 nyopførelse af erhvervsbygninger og institutioner med mindst 25 personer.  

 Denne begrænsede sikringsrumspligt er siden blevet ophævet den 1. januar  

 1982.
 Ved lov nr. 649 af 19. december 1984 er der fra den 1. januar 1985 blevet  

 indført sikringsrumspligt overalt i landet, og det er samme bestemmelser for  

 sikringsrumspligtens omfang, der nu gælder overalt.
 Indenrigsministeriet har udsendt vedlagte cirkulære af 17. januar 1985 om  

 bygningsmæssige civilforsvarsforanstaltninger, der forklarer  

 sikringsrumsbestemmelserne.
Eksisterende bygninger overalt i landet, der er opført før der var  

 sikringsrumspligt, har ingen sikringsrum.
Mange af de erhvervs- og  

 institutionsbygninger, der er blevet opført efter sikringsrumspligtens  

 indførelse, har idag for få sikringsrumspladser, idet personantallet er  

 blevet forøget siden bygningens ibrugtagning.
 For at råde bod på den manglende dækning med sikringsrum skal man anmode  

 om, at der iværksættes an rekognoscering i bygninger i kommunen for at  

 lokalisere egnede kælderrum, der i påkommende tilfælde kan indrettes til SSR  

 for personerne i bygningerne.
 Rekognosceringen efter SSR skal omfatte alle eksisterende bygninger i  

 kommunen både i byzoner og i landzoner med undtagelse af:
1. Bygninger, der udelukkende er bestemt til bolig for  

 højst 2 husstande, 2. bygninger, der er bestemt både til bolig for 1  

 husstand og til virksomheder, hvor der ikke beskæftiges i alt mere end 5  

 personer samtidigt, og 3. bygninger, hvor der ikke er indrettet bolig og ikke  

 beskæftiges mere end 10 personer samtidigt.
De under 1, 2 og 3 nævnte bygninger er som nybygninger fritaget for  

 sikringsrumspligt ifølge § 6 stk. 1 i loven om bygningsmæssige  

 civilforsvarsforanstaltninger.
Ejeren af disse bygninger skal selv foretage  

 rekognoscering og udpegning af SSR i bygningerne.
Indtil videre kan der  

 henvises til den i 1962 udsendte »Vejledning om hvorledes private  

 beskyttelsesrum kan indrettes i og uden for bygninger«.
 Til brug for udførelse af rekognoscering og udpegning af SSR har man  

 udarbejdet vedlagte tekniske vejledning.
Udpegningen af SSR skal ses som en naturlig fortsættelse af den  

 rekognoscering og udpegning af supplerende offentlige beskyttelsesrum, som  

 man tidligere har anmodet alle kommunalbestyrelserne om at udføre.
Kravene i  

 den tekniske vejledning for SSR er noget mindre end til supplerende  

 offentlige beskyttelsesrum, jfr. civilforsvarsstyrelsens »Vejledning af  

 marts 1977 i rekognoscering efter og udpegning af egnede lokaliteter til  

 supplerende offentlige beskyttelsesrum«.
Erfaringerne fra denne  

 rekognoscering har vist, at det i mange kommuner ikke vil være muligt at  

 udpege et tilstrækkeligt antal SSR, hvis de skal tilfredsstille de større  

 krav, der stilles til de supplerende offentlige beskyttelsesrum.
Der skal ikke i fredstid foretages bygningsmæssige foranstaltninger i de  

 udpegede SSR.
Først i en beredskabssituation skal rummene klargøres til brug  

 som private beskyttelsesrum.
Særlige regler for klargøring af SSR er under  

 udarbejdelse og vil senere blive udsendt.
Indtil videre henvises til  

 ovennævnte vejledning af 1962.
 Rekognosceringen efter og udpegningen af SSR påhviler kommunalbestyrelsen,  

 hvorimod den senere eventuelle klargøring (i en beredskabssituation) påhviler  

 ejeren af den enkelte bygning.
 Resultatet af udpegningen bedes optaget i den civilforsvarsplan, der skal  

 indsendes hertil til godkendelse pr. 1. januar 1988.
L.
Hvidt administrationschef /Lahn Høyer kontorchef ----------- BILAG Cirkulære af 17. januar 1985 om bygningsmæssige  

 civilforsvarsforanstaltninger.
(Udelades her) ----------- BILAG Teknisk vejledning i rekognoscering efter og udpegning af egnede kælderrum 1. FORMÅL Formålet med rekognoscering efter og udpegning af kælderrum til SSR i  

 bygninger, der mangler sikringsrum, er at tilvejebringe en oversigt over de  

 kælderlokaler i den enkelte bygning, der i en beredskabssituation er bedst  

 egnet til at indrette til beskyttelsesrum for personerne i den pågældende  

 bygning.
Det er ikke hensigten, at de udpegede SSR på nogen måde skal ændre ved  

 pligten til at indrette lovpligtigt sikringsrum ved nybyggeri.
SSR skal kun  

 udpeges i eksisterende bygninger, der enten helt mangler lovpligtige  

 sikringsrum eller ikke har lovpligtige sikringsrum med et tilstrækkeligt  

 antal pladser.
2. GRUNDLAG Rekognosceringen og udpegningen af SSR hviler på følgende grundlag:
 2.1. Behovet for sikringsrumpladser i den pågældende bygning eller  

 virksomhed m.v.
 2.2. Visse tekniske mindstekrav til de udpegede kælderlokaler.
 Rekognosceringen skal omfatte alle eksisterende bygninger i kommunen både  

 i byzoner og i landzoner med undtagelse af:
1. bygninger, der udelukkende er bestemt til bolig for  

 højst 2 husstande, 2. bygninger, der er bestemt både til bolig for 1  

 husstand og til virksomheder, hvor der ikke be- skæftiges i alt mere end 5  

 personer samtidig, og 3. bygninger, hvor der ikke er indrettet bolig og ikke  

 beskæftiget mere end 10 personer samtidigt.
 Det bemærkes, at de under 1, 2 og 3 nævnte bygninger er de bygninger, der  

 som nybygninger er fritaget for sikringsrumspligt ifølge § 6 stk. 1 i loven  

 om bygningsmæssige civilforsvarsforanstaltninger.
 2.1. BEHOV FOR SSR I EN EKSISTERENDE BYGNING ELLER VIRKSOMHED M.V.
 SSR skal have en sådan størrelse, at det sammen med eventuelt eksisterende  

 lovpligtigt sikringsrum kan optage det største antal personer, der normalt er  

 til stede i den pågældende bygning eller virksomhed.
 Ved fastsættelsen af det nødvendige antal sikringsrumspladser gælder  

 reglerne i § 2, stk. 5 i indenrigsministeriets bekendtgørelse nr. 650 af 19.  

 december 1984 om sikringsrum.
 Hvis det ikke er muligt i den enkelte bygning eller virksomhed at udpege  

 det tilstrækkelige antal SSR, der tilfredsstiller de tekniske krav i punkt  

 2.2., skal der udpeges det størst mulige antal pladser.
2.2. TEKNISKE KRAV TIL KÆLDERLOKALER DER UDPEGES TIL SSR Kælderrummene skal efter klargøring være nedstyrtningssikre, yde en  

 rimelig beskyttelse mod brand og imod stråling fra radioaktivt nedfald og  

 have rimelige flugtmuligheder.
For at opnå dette, skal det tilstræbes, at  

 kælderrummet opfylder følgende betingelser:
A.
Kælderloftet må højst være beliggende 1,25 m over terrænet, der omgiver  

 bygningen, men kælderen bør i øvrigt være lavest muligt beliggende og helst  

 helt under terræn.
B.
Kælderens fri højde skal være mindst 1,95 m.
Under eventuelle bjælker  

 tillades dog lavere højde.
C.
Der skal være let adgang til kælderrummet.
D.
Der må ikke i kælderrummet findes rørledninger eller anlæg, der ved  

 brud kan frembyde fare, fx damp, gas, kølevæske og lignende.
Rørledninger for  

 vand og varme samt afløbsrør er tilladt i kælderrummet.
E.
Loftet over kælderen skal kunne afstives, så det foruden de normale  

 fredsmæssige hvilende og bevægelige belastninger kan bære den belastning, det  

 vil komme ud for, såfremt den omliggende bygning styrter sammen.
Kælderloft  

 udført af beton er at foretrække, men loft af træbjælker kan også udpeges.
 Størrelsen af nedstyrtningslasten er angivet i § 8, stk. 4, i  

 indenrigsministeriets bekendtgørelse nr. 650 af 19. december 1984 om  

 sikringsrum:
Der skal ikke ved udpegningen foretages en projektering af afstivningens  

 udførelse.
En vejledning om klargøringen af de udpegede SSR med blandt andet  

 retningslinier for udførelsen af loftsafstivningen vil senere blive udsendt  

 af civilforsvarsstyrelsen.
 Indtil videre kan der henvises til den i 1962 udsendte »Vejledning om  

 hvorledes private beskyttelsesrum kan indrettes i og uden for  

 bygninger«.
F.
Der skal ved klargøringen af SSR kunne etableres en nødudgang for hver  

 påbegyndt 100 personer i rummet, jfr. nedenstående punkt I.
Der skal dog  

 mindst være 2 nødudgange fra hvert sikringsrum.
Nødudgangen kan fx være et  

 kældervindue med størrelse mindst 0,5 kvadratmeter og mindst 50 cm på den  

 smalleste led.
Den ene nødudgang kan eventuelt udføres ved at etablere en  

 åbning (murgennembrydning) med højde x bredde ca. 100 x 70 cm i brandmuren  

 ind til kælderen i naboejendommen, hvis nabokælderen har gode udgangsforhold  

 til det fri.
G.
Adgangen til SSR og nødudgangene fra rummet skal være således  

 beliggende, at de kan sikres mod, at udefra kommende sprængstykker trænger  

 ind i rummet, fx ved at der stables sandsække op foran døråbningen og  

 vinduesåbningen.
H.
SSR's beskyttelsesfaktor over for radioaktiv stråling skal - eventuelt  

 efter simpel afskærmning af kælderdæk og -vægge med jord, sandsække, eller  

 andet tungt materiale - mindst være 40. Vejledning til bestemmelse af  

 beskyttelsesfaktoren findes i punkt 6.4. i »Retningslinier for  

 civilforsvarsmæssig byanalyse«, civilforsvarsstyrelsen 1968.
I.
Ved bestemmelsen af antallet af pladser i det udpegede SSR regnes der  

 med 1 plads pr. 1 kvadratmeter gulvareal i selve opholdsrummet.
 Eventuelle overdækkede adgangsveje til SSR medregnes ikke ved beregningen  

 af pladsantallet.
3. TILVEJEBRINGELSE AF OPLYSNINGER Oplysning om hvilke bygninger der har lovpligtigt sikringsrum og  

 pladsantallet i sikringsrummet findes hos bygningsmyndigheden og hos det  

 kommunale civilforsvar.
For at finde frem til de eksisterende bygninger, der skal rekognosceres  

 for SSR, skal antallet af husstande, henholdsvis antallet af  

 »beskæftigede« i bygningerne kendes.
Fra kommunens bygnings- og  

 boligregister (BBR), henholdsvis fra det lokale arbejdstilsyn,  

 brancheforeninger, offentlige administrationskontorer, skoletilsyn m.v., kan  

 der fås oplysninger om disse forhold.
I øvrigt kan man henvise til kapitel  

 3.2., befolkningsanalyse, kildeanvisning, i »Retningslinier for  

 civilforsvarsmæssig byanalyse«, civilforsvarsstyrelsen 1968.
Fra kommunernes tekniske forvaltning vil der sædvanligvis kunne  

 tilvejebringes tegninger af de enkelte bygninger til brug for  

 rekognosceringen.
Desuden kan der fra BBR fås oplysning om, hvilke bygninger  

 der har kælder og det totale areal af kælderen, samt hvor stort et  

 kælderareal der har loftet beliggende lavere end 1,25 m over terrænet rundt  

 om bygningen, jfr. foranstående punkt 2.2.A.
4. REGISTRERING AF DE UDPEGEDE SSR Der udarbejdes en fortegnelse over de udpegede rum indeholdende  

 oplysninger om:
 1. Ejendommens BBR nummer.
 2. Det supplerende sikringsrums adresse.
 3. Ejendommens matr.nr.
 4. Ejerens/administratorens navn og adresse.
 5. En skitse visende rummets beliggenhed i kælderen.
 6. Antal pladser i SSR.
 7. Oplysninger om eventuelt lovpligtigt sikringsrum i  

 bygningen.
5. INDBERETNING TIL CIVILFORSVARSSTYRELSEN Resultatet af udpegningen bedes optaget i den civilforsvarsplan, der skal  

 indsendes hertil til godkendelse pr. 1. januar 1988.
6. MEDDELELSE TIL EJEREN/ADMINISTRATOREN AF EJENDOMMEN Når udpegningen af SSR er afsluttet, skal kommunalbestyrelsen sende  

 meddelelse til ejeren/administratoren af de bygninger, hvori der er udpeget  

 SSR.
Meddelelsen skal indeholde oplysning om hvilke(t) kælderrum, der er  

 udpeget og til hvor mange personer.
Meddelelsen skal være bilagt forannævnte  

 »Vejledning om hvorledes private beskyttelsesrum kan indrettes i og uden  

 for bygninger«, civilforsvarsstyrelsen 1962.
 En standardudformning af meddelelsen vil senere blive udsendt til  

 kommunalbestyrelserne.
