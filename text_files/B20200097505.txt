Bekendtgørelse om DR's, TV 2 DANMARK A/S' og de regionale TV 2-virksomheders forpligtelse til at udsende meddelelser af beredskabsmæssig betydning (Beredskabsmeddelelser)1) I medfør af § 88 i lov om radio- og fjernsynsvirksomhed m.v., jf. lovbekendtgørelse nr. 248 af 16. marts 2019, fastsættes:
 § 1. DR, TV 2 DANMARK A/S og de regionale TV 2-virksomheder er forpligtede til at udsende beredskabsmeddelelser for statslige myndigheder med beredskabsansvar.
 Stk. 2. Ved en beredskabsmeddelelse forstås en meddelelse, der angår en akut situation af livstruende karakter for et større antal mennesker.
 § 2. Aftale om fremgangsmåden for udsendelse af beredskabsmeddelelser indgås mellem DR, TV 2 DANMARK A/S, de regionale TV 2-virksomheder, Rigspolitichefen og Beredskabsstyrelsen.
 § 3. En myndighed, der ikke er omfattet af § 1, stk. 1, og som ønsker en beredskabsmeddelelse udsendt, kan rette henvendelse til politiet med henblik på at få udsendt beredskabsmeddelelser.
 § 4. Den myndighed, der ønsker en beredskabsmeddelelse udsendt af DR, TV 2 DANMARK A/S og en eller flere af de regionale TV 2-virksomheder, er ansvarlig for beredskabsmeddelelsens indhold.
Stk. 2. Beredskabsmeddelelser skal gengives ordret og så hurtigt som muligt.
De indledes og afsluttes med en angivelse af, at der er tale om en beredskabsmeddelelse fra den pågældende myndighed.
§ 5. Udsendelse af beredskabsmeddelelser på de mest anvendte fremmedsprog kan finde sted efter nærmere aftale med DR, TV 2 DANMARK A/S og de regionale TV 2-virksomheder.
Den pågældende myndighed afholder de særlige udgifter, der er forbundet med udsendelse af en sådan beredskabsmeddelelse.
 Stk. 2. DR, TV 2 DANMARK A/S og de regionale TV 2-virksomheder skal udsende beredskabsmeddelelser på en måde, der er tilgængelig for personer med handicap.
 § 6. Udsendelse af beredskabsmeddelelser kan ske såvel efter forudgående sirenevarsling som uden forudgående sirenevarsling.
 § 7. Bekendtgørelsen træder i kraft den 1. juli 2020.
 Stk. 2. Bekendtgørelse nr. 164 af 16. marts 2005 om DRs, TV 2/DANMARK A/S og de regionale TV 2-virksomheders forpligtelse til at udsende meddelelser af beredskabsmæssig betydning (Beredskabsmeddelelser) ophæves.
Kulturministeriet, den 18. juni 2020 Joy Mogensen / Katrine Tarp 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2018/1808/EU af 14. november 2018 om ændring af direktiv 2010/13/EU om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester) i betragtning af de ændrede markedsforhold, EU-tidende 2018, nr.
L 303, side 69.
