 Herved bekendtgøres lov nr. 196 af 26. maj 1965 om  

 undervisningen på de godkendte handelsskoler med de ændringer, der følger af  

 lov nr. 214 af 18. maj 1982 og § 3 i lov nr. 217 af 23. april 1986.
§ 1.  De i henhold til § 1 i lov nr. 191 af 4. juni  

 1964 om godkendelse af handelsskoler, tekniske skoler samt maskinmester- og  

 maskinistskoler og tilskud m.v. til disse skoler godkendte handelsskoler kan  

 forberede elever til og afholde handelsmedhjælpereksamen i overensstemmelse  

 med den for oplæring af lærlinge i butiks-, kontor- og engroshandelsfagene  

 fastsatte obligatoriske undervisning.
Skolerne kan tillige efter forud  

 indhentet godkendelse fra undervisningsministeriet forberede elever til og  

 afholde handelseksamen og højere handelseksamen samt gennemføre teoretiske  

 faglige kursus, der i enkelte eller i flere samlede fag afsluttes med en  

 statskontrolleret afgangsprøve.
 Stk. 2.  Foruden den i stk. 1 omhandlede undervisning  

 til en statskontrolleret afgangsprøve eller eksamen kan der på de godkendte  

 handelsskoler efter forud indhentet godkendelse fra undervisningsministeriet  

 meddeles anden teoretisk faglig undervisning inden for butiks-, kontor- og  

 engroshandelsfagene.
 § 2.  Undervisningsministeren fastsætter bestemmelser  

 om adgangsbetingelser, undervisningsplaner, eksamensordninger,  

 eksamenskommission og andre forhold vedrørende den i § 1 omhandlede  

 undervisning.
 § 3.  Undervisningsministeren fastsætter de nærmere  

 bestemmelser for det pædagogiske og administrative tilsyn med de godkendte  

 handelsskoler.
 Stk. 2.  Undervisningsministeren kan bemyndige  

 ministeriets direktorater til at udøve de beføjelser, der i denne lov er  

 tillagt ministeren.
 Stk. 3.  Undervisningsministeren kan fastsætte  

 bestemmelser om adgangen til at klage over afgørelser, der er truffet i  

 henhold til bemyndigelse efter stk. 2, herunder om at afgørelser ikke skal  

 kunne indbringes for ministeren.
 § 4.  Det erhvervsuddannelsesråd og vedkommende  

 erhvervsuddannelsesudvalg, som er nedsat i henhold til loven om  

 erhvervsfaglige grunduddannelser, er rådgivende for undervisningsministeren i  

 spørgsmål om uddannelserne på de godkendte handelsskoler.  

 Undervisningsministeren fastsætter efter indstilling fra  

 erhvervsuddannelsesrådet nærmere regler om rådets og udvalgets medvirken i  

 behandlingen af sager om uddannelserne på handelsskolerne.
 § 5.  Lov nr. 361 af 23. juni 1920 om handelsskoler  

 ophæves.
 § 6.  Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske forhold tilsiger.
---- Lov nr. 214 af 18. maj 1982 indeholder følgende  

 ikrafttrædelsesbestemmelse:
§ 2 Loven træder i kraft den 1. august 1982.
---- Lov nr. 217 af 23. april 1986 indeholder følgende  

 ikrafttrædelsesbestemmelse:
§ 40 Loven træder i kraft den 1. juli 1986.
