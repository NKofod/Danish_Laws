Skriftlig fremsættelse (24. august 2015) Finansministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til finanslov for finansåret 2016 (Lovforslag nr.
L 8) Finanslovforslaget består af tekst og anmærkninger.
 Anmærkningerne er specifikationer og bemærkninger til de enkelte konti på de såkaldte ministerparagraffer og fællesparagraffer (dvs. reserver, skatter, renter mv.). Endvidere indgår en række oversigter, en kortfattet beskrivelse af budget- og bevillingssystemet, en opslagsvejledning samt ordforklaringer.
I tilknytning til finanslovforslaget udgives en budgetoversigt, der indeholder en kortfattet redegørelse for de offentlige finanser.
Samtidig udgives Økonomisk Redegørelse.
 På grund af folketingsvalgets afholdelsestidspunkt har det ikke været praktisk muligt at udarbejde et finanslovforslag inden udgangen af august, som afspejler regeringens politiske prioriteringer.
 Derfor fremsætter regeringen et finanslovforslag for finansåret 2016, som ikke indeholder regeringens politiske prioriteringer, men kun bevillingsmæssige ændringer af aktivitetsbestemt og teknisk karakter.
 Forslag til finanslov for finansåret 2016 med regeringens politiske prioriteringer bliver genfremsat for Folketinget tirsdag den 6. oktober.
 Idet jeg i øvrigt henviser til lovforslaget, skal jeg hermed anbefale lovforslaget til det Høje Tings velvillige behandling.
