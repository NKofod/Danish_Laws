Skriftlig fremsættelse (25. november  

 1998) Sundhedsministeren Herved tillader jeg mig for Folketinget at  

 fremsætte:
 Forslag til lov om forbud mod visse dopingmidler.
(Lovforslag nr.
L 98).
 Med dette lovforslag foreslås det, at EPO  

 (Erytropoietin) inddrages under loven om forbud mod visse dopingmidler sammen  

 med de fire nærmere specificerede grupper af dopingmidler, som det  

 siden 1. januar 1994 ved lov har været forbudt at fremstille,  

 indføre, udføre, forhandle, udlevere, fordele eller besidde -  

 med mindre der er tale om anvendelse til sygdomsforebyggelse eller  

  -behandling eller til videnskabelige formål.
 Samtidig foreslås det, at sundhedsministeren  

 bemyndiges til ved en bekendtgørelse fremover at fastsætte,  

 hvilke andre grupper af dopingmidler, loven finder anvendelse på.  

 Hensigten med den nye lov er således også at  

 "fremtidssikre" dopingloven, således at der ikke skal en  

 lovændring til, hvis der fremover opstår behov for at inddrage  

 nye midler under forbudet i loven.
Da det næppe er muligt alene at lovgive og  

 kontrollere sig ud af dopingproblematikken, skal lovforslaget kun ses som et  

 enkelt element i indsatsen mod doping.
Der vil først og fremmest  

 skulle sættes ind med oplysning og holdningsbearbejdelse rettet mod  

 relevante idræts- , sports- og motionsmiljøer m.v., og med  

 hjælp fra de pågældende miljøer selv.
 Den planlagte indsats fra regeringens side vil - ud over  

 det foreliggende lovforslag -  omfatte et initiativ fra kulturministeren til  

 udarbejdelse af en hvidbog om dopingmisbruget i Danmark, der skal  

 blotlægge omfanget og karakteren af dopingmisbruget,  

 distributionskanaler, juridiske og sundhedsmæssige implikationer, den  

 sociale baggrund m.v.
 Idet jeg i øvrigt henviser til lovforslaget og  

 bemærkningerne hertil, skal jeg på regeringens vegne anbefale  

 lovforslaget til Folketingets velvillige behandling.
