Bekendtgørelse om erhvervsuddannelsen til produktør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Det faglige udvalg for Industriens Fællesudvalg, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til produktør har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Gennemførelse af industriel produktion på automatiske og mekaniske maskiner og anlæg.
 2) Enkle reparations- og vedligeholdelses opgaver af industrielle maskiner og anlæg under iagttagelse af gældende miljø- og sikkerhedsbestemmelser.
 3) Produktions og produkt kvalitet.
 4) Enkle sammenføjningsteknikker.
 5) Lagerfunktioner i relation til produktionen.
 Stk. 2. Uddannelsen afsluttes med specialet produktør, niveau 2 i den danske kvalifikationsramme for livslang læring.
Varighed § 2. Uddannelsen varer 2 år, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. For elever eller lærlinge, der skal gennemføre uddannelsen som erhvervsuddannelse for unge, varer hovedforløbet på uddannelsens speciale 1 år, hvoraf skoleundervisningen udgør 16 uger fordelt på mindst tre skoleperioder.
 Stk. 3. For elever eller lærlinge, der skal gennemføre uddannelsen som erhvervsuddannelse for voksne (euv-forløb), varer hovedforløbet på uddannelsens speciale 1 år, hvoraf skoleundervisningen udgør 16 uger fordelt på mindst to skoleperioder.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan under vejledning medvirke ved klargøring, opstart, drift og nedlukning af forskellige maskiner og anlæg ud fra driftskort og arbejdsinstruktioner.
 2) Eleven eller lærlingen kan under vejledning anvende alment forekommende håndværktøjer til udførelse af enkle arbejdsopgaver i industrien.
 3) Eleven eller lærlingen kan gengive viden om forskellige enkle produktionsformer og -processer inden for industrien, herunder udføre enkle produktionstekniske beregninger.
 4) Eleven eller lærlingen kan gengive viden om dokumentationskrav og under vejledning medvirke ved udarbejdelse af faglig dokumentation som arbejdssedler, egenkontrol o.lign.
 5) Eleven eller lærlingen kan under vejledning udføre produktionsopgaver forsvarligt i henhold til gældende sikkerheds-, miljø- og arbejdsmiljøregler, herunder udvælge og anvende korrekte værnemidler og sikkerhedsudstyr.
 6) Eleven eller lærlingen kan identificere forskellige typer af materialer og produkter og de bagvedliggende produktionsmetoder.
 7) Eleven eller lærlingen kan under vejledning håndtere rå- og færdigvarer efter produktions-, arbejdsmiljø-, sikkerheds- og miljøforskrifter i tilknytning til produktionsflow, lager og logistik.
 8) Eleven eller lærlingen kan under vejledning fejlfinde og medvirke ved enkle vedligeholdelsesopgaver på maskiner og anlæg, herunder rapportere om fejl og mangler.
 9) Eleven eller lærlingen kan medvirke ved kvalitetskontrol af produkter og emner, og kan anvende sin viden om kvalitetsparametre i forskellige industrielle produktioner.
 10) Eleven eller lærlingen kan sortere og bortskaffe produktionsaffald miljømæssigt korrekt under hensyntagen til gældende miljøforskrifter.
 11) Eleven eller lærlingen kan i samarbejdet med andre anvende sin viden om teambaseret løsning af opgaver i en industriel produktion.
 12) Eleven eller lærlingen kan gengive sin viden om gængse fagudtryk, begreber og fagrelateret kommunikation i industrien.
 13) Eleven eller lærlingen kan under vejledning afprøve et egenudviklet produkt og vurdere om produktet passer med de opstillede krav og standarder, samt udarbejde faglig dokumentation for produktet.
 Stk. 3. Eleven eller lærlingen skal have gennemført følgende grundfag på følgende niveau:
 1) Naturfag på F-niveau.
 2) Teknologi på F-niveau.
 Stk. 4. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
 3) "Personlig sikkerhed ved arbejde med epoxy og isocyanater".
4) "Arbejdsmiljø og sikkerhed, svejsning og termisk" (§ 17-kursus), jf.
Arbejdstilsynets regler.
 Stk. 5. Elever eller lærlinge, der har gennemført grundforløbet til smed, skibsmontør, skibsmekaniker, industrioperatør, procesoperatør, plastmager, industritekniker, værktøjsuddannelsen, automatik og proces, støberitekniker, personvognsmekaniker, forsyningsoperatør, autolakerer, elektriker, elektronik-svagstrømsuddannelsen, elektronikoperatør, køletekniker, overfladebehandler og maskinsnedker har adgang til hovedforløbet på produktøruddannelsen, selv om elever eller lærlinge ikke opfylder betingelserne i stk. 2-4.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan deltage i industriel produktion ud fra viden om eget arbejdes betydning for produktion og flow.
 2) Lærlingen kan arbejde ud fra kendskab til kvalitetsparametre og produktionsmål.
 3) Lærlingen kan forstå og anvende forskellige typer af arbejdsinstruktioner.
 4) Lærlingen kan forstå og anvende enkle tekniske tegninger.
 5) Lærlingen kan deltage i virksomhedens interne lagerfunktioner og kende virksomhedens logistiksystem.
 6) Lærlingen kan tage ansvar for tilrettelæggelsen af eget arbejde og arbejde selvstændigt.
 7) Lærlingen kan indgå i samarbejde med og fungere i teams med kollegaer og andre faggrupper.
 8) Lærlingen kan medvirke ved virksomhedens kvalitetskontrol og kvalitetsstyring i produktionen.
 9) Lærlingen kan anvende forskellige typer af sammenføjningsmetoder, herunder limning, lodning og svejsning samt anvende løsbare sammenføjningsmetoder ved brug af skruer, bolte, nitter og møtrikker under iagttagelse af gældende sikkerhedsregler.
 10) Lærlingen kan anvende elektronikfaglige begreber, metoder og værktøjer i forbindelse med varetagelse af praktiske operatøropgaver.
 11) Lærlingen kan foretage forskellige typer af bearbejdning, herunder enkle dreje- og boreteknikker samt slibning og polering.
 12) Lærlingen kan medvirke ved betjening af enkle produktionsanlæg med grundlæggende styringsautomatikker på baggrund af kendskab til forskellige produktionsformer inden for industrien.
 13) Lærlingen kan udføre vedligeholdelses- og reparationsopgaver på baggrund af kendskab til forskellige materialers egenskaber og anvendelsesområder.
 14) Lærlingen kan arbejde miljø- og energibevidst inden for uddannelsens jobområder med fokus på bæredygtighed i produktionen.
 15) Lærlingen kan udføre arbejdet efter gældende forskrifter om sikkerhed og miljø.
 16) Lærlingen kan udføre arbejdet ud fra en viden om energi og miljø efter gældende lovgivning.
 17) Lærlingen kan koble teoretiske faglige begreber, metoder, værktøjer og beregninger med praktiske operatøropgaver i virksomheden.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode og afholdes af skolen i samråd med det faglige udvalg.
Prøven består af en praktisk opgave.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Lærlingen skal inden aflæggelse af den afsluttende prøve have gennemført alle fag i hovedforløbet, herunder grundfag, valgfri specialefag og uddannelsesspecifikke fag.
Stk. 2. Svendeprøven består af en praktisk opgave, som udføres af lærlingen enten selvstændigt eller som deltager i en gruppeopgave på op til tre personer.
Lærlingene bedømmes individuelt.
Opgaven løses inden for en varighed af 6 klokketimer.
Den konkrete opgave formuleres af skolen.
Der skal være tale om en virkelighedsnær opgave fra den industrielle branche, som giver lærlingen mulighed for at demonstrere så mange af kompetencemålene, jf. § 4, som muligt.
Der stilles ikke krav om et færdigt resultat til den praktiske prøve, idet opgaven enten er er et sæt af forskellige produktionsprøver og problemstillinger, der skal løses ved forskellige anlæg, eller opgaven er en rotationsordning mellem forskellige maskiner, hvor lærlingen på tilsvarende måde vil skulle demonstrere forskellige færdigheder.
Lærlingen eksamineres løbende under selve opgaveløsningen af eksaminator og censorer.
Eksaminationen varer samlet op til 20 minutter pr. lærling.
Stk. 3. Eksaminator og censorer overbringer karakteren efter svendeprøvens afslutning.
Prøven bedømmes af eksaminator og normalt to skuemestre (censorer), udpeget af det faglige udvalg.
Eksaminator udpeges af skolen.
 Stk. 4. Den praktiske prøves grundelementer er:
 1) Mål og krav for prøven er, at lærlingen skal demonstrere sin viden om det teoretiske faglige indhold svarende til uddannelsens kompetencemål.
 2) Eksaminationsgrundlaget er lærlingens mundtlige præstation og en virkelighedsnær praktisk opgave.
 3) Bedømmelsesgrundlaget er lærlingens løsning af den virkelighedsnære opgave samt lærlingens mundtlige præstation.
4) Bedømmelseskriterierne danner baggrund for en helhedsvurdering af målopfyldelsen.
Skolen kan fastsætte nærmere bedømmelseskriterier inden for følgende generelle kriterier:
 a) Lærlingen skal udvise en fornuftig og alsidig tilgang til det industrielle arbejde.
 b) Lærlingen skal gennem opgaveløsningen demonstrere evne til at bruge relevante, almene og faglige redskaber.
 c) Lærlingen skal vise kendskab til forskellige produktionsprocesser, herunder anlægsopbygning og virkemidler.
 Stk. 5. For at der kan udstedes skolebevis, skal lærlingen have opnået 02 i hvert enkelt af de uddannelsesspecifikke fag.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetencer inden for uddannelsen.
På svendebrevet anføres karakteren for prøven.
Det er et krav for udstedelse af svendebrev, at lærlingen som minimum har opnået karakteren 02 ved den afsluttende prøve.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 390 af 10. marts 2021 om erhvervsuddannelsen til produktør ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 390 af 10. marts 2021 om erhvervsuddannelsen til produktør anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
