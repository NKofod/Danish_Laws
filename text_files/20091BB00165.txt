Fremsat den 24. marts 2010 af Simon Emil Ammitzbøll (LA), Villum Christensen (LA) og Anders Samuelsen (LA) Forslag til folketingsbeslutning om gennemførelse af et regelstop Folketinget pålægger regeringen inden udgangen af indeværende kalenderår at gennemføre et regelstop med det formål at mindske detailstyringen af det danske samfund og derved sikre mere selvstyre og frihed for borgere, virksomheder og offentlige institutioner.
Bemærkninger til forslaget Forslagsstillerne ønsker at gennemføre et regelstop for at minimere proces- og detailstyringen af det danske samfund.
Regelstoppet kan udmøntes på samme grundlag, som regeringen tidligere har udmøntet det såkaldte skattestop.
Således vil et regelstop fungere som et overordnet princip for styringen af samfundets påvirkning af den enkeltes frihed.
Forslaget skal hæmme unødvendig central styring og regulering og derved fremme borgernes frihed og virksomhedernes effektivitet og konkurrenceevne.
Den personlige frihed og frisindet skal tilbage i det danske samfund.
Forslagsstillerne ønsker et samfund, som er præget af frisind og plads til mange forskellige holdninger.
Et samfund baseret på personlig frihed og ansvar giver den enkelte de bedste muligheder for at udfolde sig, og et frit samfund giver størst mulig plads til forskellighed.
Større personligt ansvar og bedre muligheder for gennem egen indsats at påvirke eget liv kan frigøre arbejdsomhed, virkelyst og kreative kræfter, der kan skabe økonomisk fremgang i Danmark.
Til gavn for den enkelte såvel som for fællesskabet.
Reduktion og forenkling af virksomhedernes administrative byrder er en væsentlig forudsætning for et effektivt og konkurrencedygtigt erhvervsliv og dermed et rigt samfund.
Regeringen har allerede iværksat en afbureaukratiseringsplan, hvor erhvervslivets administrative byrder frem til 2010 skulle lettes med 25 pct.
Primo marts 2010 var reduktionen imidlertid kun på 15 pct.
Processen går altså for langsomt, og i en tid, hvor virksomhederne er svært presset af den globale økonomiske krise, er det essentielt, at det offentlige i så høj grad som muligt indretter sig på de private virksomheders arbejdsgange og ikke omvendt.
Virksomhederne er drivkraften i den danske samfundsøkonomi, og det handler derfor om at skabe de bedst mulige vilkår for at kunne etablere, drive og udvikle virksomhed i Danmark.
Tilliden skal tilbage til virksomhederne, og den offentlige kontrol skal forenkles, effektiviseres og respektere den private ejendomsret.
Skriftlig fremsættelse Simon Emil Ammitzbøll (LA):
 Forslag til folketingsbeslutning om gennemførelse af et regelstop.
(Beslutningsforslag nr.
B 165).
