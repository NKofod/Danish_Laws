Fremsat den 1. april 2016 af Jakob Sølvhøj (EL), Eva Flyvholm (EL) og Pernille Skipper (EL) Forslag til folketingsbeslutning om fysisk tilgængelighed til valghandlinger Folketinget pålægger regeringen inden udgangen af 2016 at fremsætte lovforslag, der sikrer, at alle folkeafstemninger og valg til kommuner, regioner, Folketinget og Europa-Parlamentet fremover afholdes på steder, der er fysisk tilgængelige for gangbesværede og kørestolsbrugere.
Bemærkninger til forslaget Danmark lever fortsat ikke op til FNs handikapkonventions artikel 29 (bekendtgørelse af FN-konvention af 13. december 2006 om rettigheder for personer med handicap), som fastslår, at mennesker med handicap skal kunne deltage i det politiske liv på lige fod med alle andre.
For noget så simpelt som at kunne komme til dér, hvor valghandlingerne foregår, er for en række borgere med handicap umuligt, idet mange valgsteder har trapper og smalle døre.
De eksisterende lappeløsninger er utilstrækkelige.
Det sikrer ikke lige adgang til demokratiet, hvis borgere med handicap, der ofte har ekstra udfordringer i forbindelse med transport, skal rejse til valgsteder længere væk.
Derudover er det både uværdigt og uforeneligt med hemmelig afstemning, når borgere i kørestol andre gange ender med at stemme under åben himmel, fordi stemmeboksene er utilgængelige.
Valghandlingerne er omdrejningspunktet for vores danske demokrati.
Derfor skal alle vælgere have adgang til at stemme på samme sted og samme tid og på lige fod.
Økonomiske konsekvenser Der forventes ingen udgifter forbundet med forslaget, idet der ikke skal opføres nye bygninger, men alene tænkes i eksisterende og tilgængeligt byggeri, når valgsteder vælges.
Skriftlig fremsættelse Jakob Sølvhøj (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fysisk tilgængelighed til valghandlinger.
(Beslutningsforslag nr.
B 126) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
