God revisorskik Ved skrivelse modtaget 14. oktober 1998 har Erhvervs- og  

 Selskabsstyrelsen indgivet klage over statsautoriseret revisor Preben  

 Nørgaard Jørgensen.
 Det er oplyst, at Preben Nørgaard Jørgensen  

 blev meddelt beskikkelse som statsautoriseret revisor den 17. februar  

 1978.
 Sagen vedrører spørgsmålet, om  

 indklagede i forbindelse med sin revision af årsregnskaberne for  

 årene 1995 og 1996 for Sokol Statsautoriseret Revisionsanpartsselskab  

 har givet fornødne supplerende oplysninger i overensstemmelse med  

 påtegningsbekendtgørelsen, bekendtgørelse nr. 121 af 23.  

 februar 1989 § 3, for året 1995 og  

 erklæringsbekendtgørelsen, bekendtgørelse nr. 90 af 22.  

 februar 1996 § 6, stk. 2, for året 1996.
 Sagen vedrører endvidere spørgsmålet,  

 om indklagede i et brev af 8. juni 1998 til klageren har givet  

 tilstrækkelige og korrekte oplysninger og derved levet op til de  

 forpligtelser, der følger af § 6 a, stk. 2 og 3, og § 16, stk. 4, i  

 lov om statsautoriserede revisorer.
Det fremgår af sagen, at klageren på baggrund  

 af en henvendelse fra Odense kommune udtog årsregnskabet for 1996 for  

 Sokol Statsautoriseret Revisionsanpartsselskab til nærmere  

 undersøgelse.
Ved skrivelse af 16. januar 1998 fremsendte kommunen til  

 klageren kopi af specifikationerne til regnskabets resultatopgørelse.  

 Det fremgik heraf, at selskabet havde haft renteindtægter på  

 20.384 kr. fra en mellemregning med selskabets eneanpartshaver og  

 direktør, statsautoriseret revisor Leib Falk Hansen.
 Da der ikke i selskabets årsregnskaber for 1995 og  

 1996, hverken i selve regnskaberne eller i revisionspåtegningen, var  

 nogen omtale af et låneforhold til en selskabsdeltager, anmodede  

 klageren den 17. februar 1998 selskabet ved dets direktør om inden 4  

 uger at fremkomme med en redegørelse for de nærmere  

 omstændigheder i forbindelse med lånets opståen, og om  

 lånet efter ledelsens opfattelse var omfattet af forbudet i  

 anpartsselskabslovens § 49, stk. 1.
 Da man ikke modtag svar inden fristens udløb,  

 meddelte klageren ved skrivelse af 26. marts 1998 selskabets direktør,  

 at man herefter måtte gå ud fra, at der var tale om et lån  

 i strid med lovens § 49, stk. 1, hvorfor ledelsen blev anmodet om straks at  

 søge lånet incl. lovpligtige renter inddrevet og at dokumentere  

 dette over for klageren.
 Den 1. maj 1998 skrev indklagede følgende til  

 klageren:
 "Under henvisning til styrelsens skrivelse af  26.  

 marts 1998 vedr. ovennævnte, skal jeg som generalforsamlingsvalgt  

 revisor erklære, at lån til direktør Leib Falk Hansen med  

 tillæg af lovpligtige renter er tilbagebetalt".
 Den 5. maj 1998 skrev klageren til indklagede, at man  

 på baggrund af brevet af 26. marts 1998 til selskabet og den manglende  

 redegørelse for lånet gik ud fra, at der var tale om et  

 lån i strid med anpartsselskabslovens § 49, og at man endvidere gik ud  

 fra, at indklagede var enig heri, såfremt man ikke inden 14 dage  

 hørte fra ham.
 Den 19. maj 1998 skrev selskabets direktør  

 følgende til klageren:
"Under henvisning til telefonsamtale tidligere denne  

 måned vedr. anpartshaverlån, skal jeg herved oplyse at  

 lånet opstod ved en ekspeditionsfejl mellem obligationsdepoter i privat  

 regi kontra selskabsregi.
Fejlen blev umiddelbart i forbindelse med  

 udarbejdelse af årsregnskabet for 1996 konstateret og rettet." Den 4. juni 1998 skrev klageren på ny til  

 indklagede, efter at det tidligere brev af 5. maj 1998 var blevet returneret  

 som følge af adresseændring.
Klageren bad indklagede som  

 selskabets revisor besvare det tidligere brev, idet det anførtes, at  

 der ønskedes en uddybende redegørelse om låneforholdet,  

 og at selskabets direktør i brevet af 19. maj 1998 havde oplyst, at  

 lånet opstod ved en ekspeditionsfejl.
 Indklagede besvarede anmodningen ved skrivelse af 8. juni  

 1998, hvori det anførtes:
 "Jeg har modtaget Deres brev af 4. juni 1998 med kopi  

 af tidligere brev af 5. maj 1998.
 Jeg har i den forbindelse anmodet om og modtaget kopi af  

 det omtalte brev af 19. maj 1998 fra selskabets ledelse.
 Jeg kan herefter bekræfte den af ledelsen i brev af  

 19. maj 1998 afgivne forklaring af hændelsesforløbet.
 Jeg kan samtidig bekræfte, at denne ekspeditionsfejl  

formelt har medført et anpartshaverlån i strid med  

 anpartsselskabslovens § 49 indtil fejlen blev opdaget og rettet.
 Jeg skal imidlertid samtidig redegøre for de  

 overvejelser jeg som revisor for selskabet har gjort i forbindelse med  

 påregningen af selskabets årsregnskab pr. 31/12 1996.
Selskabets eneste funktion er at fungere som moderselskab  

 for selskabet Fyns Erhvervsrevision, Statsautoriserede revisorer A/S, samt i  

 tilknytning hertil passiv formueanbringelse af overskud fra  

 revisionsvirksomheden.
Selskabet udøver altså ingen egentlig  

 selvstændig erhvervsvirksomhed.
 Selskabet har således heller ikke ansatte og er ikke  

 momsregistreret.
 Selskabet har ingen gældsforpligtelser herunder  

 lånearrangementer af nogen art.
 Selskabets egenkapital udgør pr. 31/12 1996 kr.  

 2.255.070 til sammenligning med den opståede mellemregning på kr.  

 389.133.
 Mellemregningen har således ikke på noget  

 tidspunkt bragt selskabet på kant med kapitalbestemmelsen i  

 anpartsselskabsloven eller i øvrigt medført nogen form for  

 risiko for offentlige eller private kreditorer.
 Hertil kommer, at forholdet er bragt på plads inden  

 regnskabets underskrift og offentliggørelse.
Selskabets årsregnskab udarbejdes i  

 forlængelse af udarbejdelsen af datterselskabets årsregnskab og  

 samtidig  med selvangivelsen for hovedanpartshaveren.
Alle følger  

 kalenderåret som regnskabsår.
 Det er således naturligt og forklarligt, at den  

 opståede fejl først opdages på dette tidspunkt.
 Af de beskrevne grunde har jeg som revisor vurderet, at  

 den opståede fejl kan tilskrives et 'hændeligt uheld" eller  

 højst simpel uagtsomhed, som på intet tidspunkt har haft nogen  

 reel 'økonomisk betydning for selskabet eller omverdenen, og derved  

 som en ikke ansvarspådragende hændelse,  

 jævnfør erklæringsbekendtgørelsens § 6.
Jeg valgte derfor at følge ledelsens tilsvarende  

 vurdering og anbefaling om ikke at omtale forholdet i revisors  

 påtegning." Ved skrivelse af 18. juni 1998 anmodede klageren under  

 henvisning til årsregnskabslovens § 64, stk. 2, indklagede om at  

 redegøre for datoen for lånets opstået og eventuelle  

 bevægelser på mellemregningskontoen under lånets  

 løbetid samt datoen for lånets tilbagebetaling.
Endvidere  

 anmodede klageren om en opgørelse over eventuelle bevægelser  

 på kontoen.
 Ved skrivelse af 9. august 1998 besvarede indklagede  

 anmodningen og anførte bl.a.:
 "...
 Jeg beklager at det først nu har været  

 muligt at besvare henvendelsen, idet jeg først har modtaget vedlagte  

 specifikation pr. fax fra selskabets ledelse den 4. august 1998.
 Jeg finder ikke anledning til at fremkomme med yderligere  

 kommentarer til denne 'sag', men skal blot konstatere, at  

 informationsniveauet er vokset under forløbet, ikke blot for Erhvervs-  

 og Selskabsstyrelsen, men også for undertegnede.
Hvis der savnes yderligere informationer må jeg  

 derfor henstille, at disse søges indhentet direkte hos statsaut.  

 revisor Leib Falk Hansen." Af den omtalte specifikation fra selskabets ledelse  

 fremgik, at saldoen for mellemregningskontoen med Sokol Statsautoriseret  

 Revisionsanpartsselskab pr. 1. januar 1996 udgjorde 38.364 kr., pr. 31.  

 december 1996 368.208 kr., og pr. 12. maj 1997, hvor kontoen efter det  

 oplyste blev indfriet, 162.384 kr.  I perioden skete der en række  

 bevægelser i form af hævninger og indskud på kontoen.
Den  

 23. juli 1996 skete der en fejloverførsel i forbindelse med, at der  

 blev indlagt værdipapirer for nominelt 525.000 kr. i depot  

 tilhørende Sokol Statsautoriseret Revisionsanpartsselskab.
I årsregnskabet for 1995 for Sokol Statsautoriseret  

 Revisionsanpartsselskab er der som "andre tilgodehavender" anført  

 38.364 kr.
I årsregnskabet for 1996 er der som "andre tilgodehavender"  

 anført 389.133 kr.
Begge regnskaber har "blanke"  

 revisionspåtegninger, underskrevet af indklagede henholdsvis 29. juni  

 1996 og 30. april 1997. I revisionspåtegningen af 30. juni 1998 i  

 årsregnskabet for 1997 har indklagede som en supplerende oplysning  

 anført, at der i regnskabsåret har eksisteret lån i strid  

 med anpartsselskabslovens § 49.
Klageren har anført, at der efter de  

 foreliggende oplysninger har eksisteret et udlån til selskabets  

 direktør gennem længere tid, og at udlånet ikke kan  

 begrundes med en fejlagtig forbytning af direktørens private konto og  

 selskabets konto.
Lånet har været i strid med den  

 nugældende anpartsselskabslovs § 49, stk. 1. Overtrædelse af  

 denne bestemmelse kan medføre straf- og erstatningsansvar for  

 selskabets ledelse.
Efter lovens § 46 a skal summen af alle tilgodehavender  

 hos selskabets ledelse oplyses for hver kategori med angivelse af de  

 væsentligste vilkår, herunder rentefod, og de beløb, der  

 er tilbagebetalt i året, uanset om tilgodehavendet anses for at  

 være lovligt eller ulovligt.
 Indklagede burde i revisionspåtegningen på  

 selskabets årsregnskaber for 1995 og 1996 i henhold til  

 påtegningsbekendtgørelsens § 3 (vedrørende 1995) og  

 erklæringsbekendtgørelsens § 6, stk. 2, (vedrørende 1996)  

 have givet supplerende oplysning om det ulovlige lån til selskabets  

 direktør og om undladelsen af at give de lovkrævede oplysninger  

 om lånet.
 Det er endvidere klagerens opfattelse, at indklagede i sit  

 brev af 8. juni 1998 har givet utilstrækkelige og ukorrekte oplysninger  

 og derfor ikke kan anses for at have levet op til de forpligtelser, der  

 følger af § 6 a, stk. 2 og 3, i lov om statsautoriserede revisorer.  

 Afgivelse af urigtige oplysninger er også omfattet af lovens § 16, stk.  

 4. Indklagede oplyser således i brevet, at lånet er opstået  

 ved en ekspeditionsfejl, men dette stemmer ikke med den fremsendte  

 specifikation.
Det er revisors pligt at foretage en egentlig og uvildig  

 revision af de pågældende årsregnskaber i lighed med den  

 revision, der skal foretages for andre selskaber.
At selskabets  

 direktør er statsautoriseret revisor og tidligere kompagnon tilsiger  

 ikke, at revisionen kan foretages uden nærmere efterprøvelse.
Indklagede har oplyst, at Sokol Statsautoriseret  

 Revisionsanpartsselskab ejes af indklagedes tidligere kompagnon i Fyns  

 Erhvervsrevision, statsautoriserede revisorer A/S, statsautoriseret revisor  

 Leib Frank Hansen.
I forbindelse med sin udtræden af  

 revisionsaktieselskabet indvilgede indklagede i at fortsætte som  

 revisor for Leib Frank Hansens selskab Sokol Statsautoriseret  

 Revisionsanpartsselskab.
Anpartsselskabet fungerer som holdingselskab med en  

 ejerandel på 50 % i Fyns Erhvervsrevision A/S.
 Indklagedes revision af årsregnskaberne for Sokol  

 Statsautoriseret Revisionsanpartsselskab har primært været  

 baseret på at påse sammenhængen i regnskabsposterne over  

 til datterselskabet, herunder at efterprøve det værdigrundlag,  

 hvorpå disse poster er optaget i årsregnskabet.
 For så vidt angår posten "andre  

 tilgodehavender kr. 389.133" i årsregnskabet for 1996 oplyste Leib  

 Frank Hansen over for indklagede, at posten dækkede over et  

 tilgodehavende hos ham selv, der var opstået ved at banken havde  

 fejlbogført en værdipapirtransaktion, og at forholdet  

 efterfølgende var bragt i orden.
Indklagede accepterede denne forklaring fra en kollega og  

 statsautoriseret revisor, og som anført i brevet af 8. juni 1998 til  

 klageren indvilgede han i at undlade bemærkning herom i  

 revisionspåtegningen, da forholdet havde sit udspring i et  

 "hændeligt uheld" og omgående var blevet berigtiget ved  

 opdagelsen.
Brevet af 8. juni 1998 blev skrevet på grundlag af den  

 viden, indklagede på daværende tidspunkt havde om forholdet.
 Først efter klagerens fornyede henvendelse den 18.  

 juni 1998 og modtagelse af specifikationen af mellemregningskontoen i august  

 1998 fik indklagede oplysning om det reelle forløb af  

 mellemregningskontoen.
 Da indklagede skulle underskrive  

 revisionspåtegningen på årsregnskabet for 1997 ultimo juni  

 1998 forlangte han, at påtegningen skulle indeholde en supplerende  

 oplysning om mellemregningen med anpartshaveren, selv om indklagede da  

 fortsat kun havde Leib Frank Hansens hidtidige forklaringer at bygge  

 på.
Konkluderende har indklagede anført, at han set i  

 lyset af specifikationen over forløbet af mellemregningskontoen ikke  

 er i tvivl om, at årsregnskabet for 1996 burde have været  

 påtegnet med en supplerende oplysning.
Dette gælder principielt  

 også for årsregnskabet for 1995, selv om mellemregningen var af  

 beskeden størrelse pr. 31/12 1995 og, så vidt det er oplyst for  

 indklagede, var opstået i december 1995. Klageren har på denne  

 baggrund principielt ret i sin argumentation for klagen.
Revisionen og påtegningen har imidlertid baseret sig  

 på de redegørelser og oplysninger, som indklagede har modtaget  

 fra Leib Frank Hansen.
Indklagede har derved begået den fejl, at han  

 har tillagt en statsautoriseret revisors oplysninger en videregående  

 sandhedsværdi, end de åbenbart kan bære, og derved set bort  

 fra en nærmere efterprøvelse, der i alle andre sammenhænge  

 ville være en naturligt og nødvendig del af revisionsprocessen.
 Indklagede finder det derfor moralsk unaturligt og dybt  

 uretfærdigt at ende som den anklagede part i sagen.
Med hensyn til brevet af 8. juni 1998 til klageren har  

 indklagede anført, at han på daværende tidspunkt ikke var  

 bedre informeret.
Der var således ikke tale om, at han afgav urigtige  

 oplysninger mod bedre vidende.
 DISCIPLINÆRNÆVNET SKAL UDTALE:
 Klagen angår dels spørgsmålet, om  

 indklagede i forbindelse med sin revision af årsregnskaberne for 1995  

 og 1996 for Sokol Statsautoriseret Revisionsanpartsselskab i  

 revisionspåtegningerne har givet de fornødne oplysninger i  

 overensstemmelse med § 3 i bekendtgørelse 121 af 23. februar 1989  

 (påtegningsbekendtgørelsen) - for så vidt angår  

 1995-regnskabet - samt § 6, stk. 2, i bekendtgørelse nr. 90 af 22.  

 februar 1996 (erklæringsbekendtgørelsen) - for så vidt  

 angår 1996-regnskabet, idet begge påtegninger mangler omtale af,  

 at selskabet ubestridt havde ydet lån (i henhold til en mellemregning)  

 til selskabets direktør og eneanpartshaver, statsautoriseret revisor  

 Leib Falk Hansen.
Endvidere klages der over, at indklagede i et brev af 8.  

 juni 1998 til klageren, Erhvervs- og Selskabsstyrelsen, angiveligt har  

 afgivet utilstrækkelige og ukorrekte oplysninger og derved  

 overtrådt § 6 a, stk. 2 og 3, samt § 16, stk. 4, i lov om  

 statsautoriserede revisorer.
Indklagede har således i brevet  - som  

 svar på styrelsens anmodning om en uddybende redegørelse for  

 låneforholdet - udtrykkeligt erklæret, at lånet var  

 opstået som følge af "en ekspeditionsfejl mellem  

 obligationsdepoter i privat regi kontra selskabsregi". Det fremgår  

 imidlertid af et efterfølgende brev af 9. august 1998 fra indklagede  

 til styrelsen, at disse oplysninger ikke var korrekte, idet en  

 medfølgende specifikation angav, at lånet opstod allerede i 1995  

 og først blev indfriet den 12. maj 1997, samt at direktøren i  

 den pågældende periode løbende havde trukket beløb  

 på mellemregningskontoen.
Indklagede har oplyst, at han - set i lyset af den omtalte  

 specifikation over forløbet af mellemregningskontoen - nu "ikke er i  

 tvivl om", at revisionspåtegningerne burde have indeholdt oplysninger  

 om det omhandlede lån.
Indklagede erkender endvidere - af samme grund -  

 at de i hans brev af 8. juni1998 meddelte oplysninger ikke var korrekte.  

 Indklagede har dog henvist til, at han i begge tilfælde har baseret sig  

 på de redegørelser og oplysninger, han modtog fra sin tidligere  

 kompagnon, statsautoriseret revisor Leib Falk Hansen.
Han har således  

 ifølge sin egen opfattelse alene begået den fejl, at han har  

 tillagt en statsautoriseret revisors oplysninger en  "videregående  

 sandhedsværdi end de åbenbart [kunne] bære, og derved [set]  

 bort fra en nærmere efterprøvelse, der i alle andre  

 sammenhænge ville være en naturlig og nødvendig del af  

 revisionsprocessen".
Hertil bemærkes, at en statsautoriseret revisor i  

 sin virksomhed som "offentlighedens tillidsrepræsentant" stedse  

 skal udføre sit arbejde uafhængigt af hvervgiveren.
Revisor  

 må derfor bl.a. i forbindelse med revision og afgivelse af  

 erklæringer til brug for offentlige myndigheder ikke blot forlade sig  

 på klientens eller klientens direktørs eventuelle mundtlige  

 oplysninger, uden at revisor foretager nogen form for selvstændig  

 efterprøvelse.
Det er i denne forbindelse selvsagt helt uden  

 betydning, om vedkommende, der fremkommer med de pågældende  

 oplysninger over for revisor, selv er statsautoriseret revisor.
 Med disse bemærkninger findes indklagede derfor i  

 det hele som påstået af klageren, såvel i forbindelse med  

 udarbejdelsen af de pågældende revisionspåtegninger som i  

 forbindelse med de i brevet af 8. juni 1998 angivne, fejlagtige oplysninger,  

 klart at have tilsidesat sine pligter som statsautoriseret revisor.
Ved fastsættelsen af den i sagens anledning  

 forskyldte sanktion finder nævnet at måtte tillægge det  

 skærpende betydning, at oplysningerne i ovennævnte brev af 8.  

 juni 1998 er meddelt en offentlig myndighed, som i forbindelse med sin  

 virksomhed i vidt omfang må henholde sig til de af revisorer afgivne  

 erklæringer og oplysninger.
Nævnet har dog også henset til,  

 at der ikke er tilstrækkeligt grundlag for at antage, at indklagede  

 bevidst har forsøgt at forholde Erhvervs- og Selskabsstyrelsen  

 væsentlige oplysninger.
 Sanktionen findes derfor i medfør af § 18 a, stk.  

 1, i lov om statsautoriserede revisorer at burde fastsættes til en  

 bøde på 40.000 kr.
 THI BESTEMMES:
 Indklagede statsautoriseret revisor Preben Nørgaard  

 pålægges en bøde på 40.000 kr.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
