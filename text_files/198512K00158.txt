Nr LSF 158 Forslag til Lov om ændring af lov om fritidsundervisning m.v. (Begrænsning  

 af statstilskud til interessegrupper for børn og unge) Fremsat af undervisningsministeren § 1 I lov om fritidsundervisning m.v., jfr. lovbekendtgørelse nr. 329 af 11. juli 1983, som ændret ved lov nr. 273 af 6. juni 1985, foretages følgende ændringer:
1. I § 29, 1. pkt., indsættes efter »betingelser«: », jfr.  

 dog § 36, stk. 1.« 2. § 36, stk. 1, affattes således:
»Til godkendte interessegrupper for børn og unge, oprettet af foreninger og andre private initiativtagere, yder staten tilskud med 2/3 af lønudgiften.« § 2 Loven træder i kraft den 1. januar 1987.
Oprindeligt fremsat lovforslag Blad nr 458 § 1 I lov om fritidsundervisning m.v., jfr. lovbekendtgørelse nr. 329 af 11. juli 1983, som ændret ved lov nr. 273 af 6. juni 1985 foretages følgende ændringer:
 1. I § 29, 1. pkt., indsættes efter »betingelser«:
»jfr., dog § 36, stk. 1.« 2. § 36, stk. 1, affattes således:
»Til godkendte interessegrupper for børn og unge oprettet af foreninger og andre private initiativtagere yder staten tilskud med 2/3 af lønudgiften.« § 2 Loven træder i kraft den 1. januar 1987.
BEMÆRKNINGER TIL LOVFORSLAGET Ved lov nr. 273 af 6. juni 1985 gennemførtes nogle ændringer af lov om fritidsundervisning m.v., bl.a. vedrørende finansieringen af ungdomsklubber i lovens kapitel II.
Herved blev det direkte statstilskud afskaffet med virkning fra 1. januar 1987, således at klubberne fra dette tidspunkt overgår til finansiering af kommunerne, men med kompensation herfor i de generelle statstilskud (bloktilskuddene).
Lovændringen var en følge af finansieringsomlægningen inden for bistandsloven, hvorefter bl.a. udgifterne på daginstitutionsområdet overgår til 100 pct. kommunal finansiering med virkning fra 1. januar 1987, jfr. lov nr. 262 af 6. juni 1985 om ændring af lov om social bistand.
Man opnåede herved finansieringsmæssig neutralitet mellem socialministeriets socialpædagogiske foranstaltninger og undervisningsministeriets ungdomsklubber.
Som anført i bemærkningerne til lovforslaget om ungdomsklubber forelå der et lignende problem om finansieringsmæssig neutralitet med hensyn til interessegrupper for børn og unge (i henhold til fritidsundervisningslovens kap.
II), hvortil der efter de gældende regler ydes direkte statstilskud med 2/3 af lønudgiften.
Dette problem ville man forelægge for det af kulturministeren nedsatte udvalg vedrørende breddeidræt med henblik på en overvejelse af den fremtidige finansieringsform for disse grupper, herunder andre løsningsmuligheder end overførelse også af disse aktiviteter til bloktilskud.
Hvis dette udvalg ikke kunne fremlægge andre brugbare finansieringsordninger, ville undervisningsministeren fremsætte et supplerende lovforslag om overførelse også af interessegrupperne til finansiering via bloktilskud.
Udvalget har nu afgivet udtalelse, hvori det foreslås, at det direkte statstilskud til interessegrupper opretholdes, men således at retten til at etablere interessegrupper forbeholdes foreninger og andre private organisatorer.
Udvalget henviser til, at foreningsaktiviteter adskiller sig så meget fra den virksomhed, der foregår i ungdomsklubber, at risikoen for substitution af klubberne med interessegruppevirksomhed herved kan undgås.
Indholdet i foreningsregi er forskelligt fra intentionerne i klubvirksomheden, dels fordi foreningsaktiviteten omhandler et særligt udvalgt område, dels fordi aktiviteten er bundet til tidsmæssigt afmålte forløb.
Man er fra undervisningsministeriet enig i, at man ved en sådan begrænsning af adgangen til at etablere interessegrupper formentlig imødegår mulighederne for at erstatte klubvirksomhed med interessegruppevirksomhed, således at der ikke opstår noget problem med hensyn til finansieringsmæssig neutralitet over for disse foranstaltninger.
Ministeriet finder imidlertid ikke, at man bør forhindre kommuner, der måtte ønske det, i som hidtil selv at kunne oprette interessegrupper udelukkende med kommunal finansiering.
Lovforslaget er derfor udformet således, at der ikke ændres ved den eksisterende adgang til at etablere interessegrupper, men i overensstemmelse med intentionerne bag breddeidrætsudvalgets indstilling foreslår man, at statstilskuddet forbeholdes interessegrupper oprettet af foreninger og andre private initiativtagere.
Herved skulle det være sikret, at der ikke sker misbrug af reglerne, efter at klubvirksomhed er overgået til bloktilskud, således at der ikke bliver tale om større udgifter til interessegrupper.
Lovforslaget påregnes således ikke at have økonomiske konsekvenser, idet der som nævnt ikke tilsigtes en ændring af det offentlige tilskud.
Undervisningsministeriet vil imidlertid følge udviklingen, og skulle det vise sig, at de omtalte økonomiske forudsætninger ikke holder stik, vil man tage spørgsmålet om en lovændring op igen.
 Der er på finansloven for 1986 optaget en bevilling på 30 mill. kr.
 til interessegrupper for børn og unge (konto § 20.04.11.51.02).
Langt den største del af denne bevilling anvendes til interessegrupper etableret på privat initiativ.
Det er ikke muligt nøjagtigt at angive fordelingen af bevillingen på interessegrupper etableret på henholdsvis kommunalt og privat initiativ, men undervisningsministeriet påregner, at det statstilskud, der hidtil er anvendt til interessegrupper etableret på kommunalt initiativ, stort set vil blive anvendt til interessegrupper etableret på privat initiativ, således at der vil blive tale om nogenlunde uændrede udgifter på dette område.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget 1. I § 29, 1. pkt., indsættes efter »betingelser«:
»jfr., dog § 36, stk. 1.« --/ § 29. Til godkendte interessegrupper for børn og unge ydes tilskud under  

 følgende betingelser: 1. Virksomheden skal være gennemført med mindst 10 af  

 de tilmeldte deltagere i gennemsnit pr. time.
Denne betingelse kan fraviges  

 efter regler, der fastsættes af undervisningsministeren. 2. Ydes der  

 instruktøren løn, skal denne være fastsat efter reglerne i § 35.
/-- 2. § 36, stk. 1, affattes således:
»Til godkendte interessegrupper for børn og unge oprettet af foreninger og andre private initiativtagere yder staten tilskud med 2/3 af lønudgiften.« --/ Tilskud § 36. Til godkendte interessegrupper for børn og unge yder staten tilskud  

 med 2/3 af lønudgiften.
Stk. 2. Til godkendte ungdomsklubber yder kommunen tilskud med mindst 80  

 pct. af driftsudgifterne i henhold til et regnskab, der er godkendt af  

 kommunalbestyrelsen.' Stk. 3. Staten yder tilskud med 50 pct. af kommunens og amtskommunens  

 udgifter i henhold til § 34, stk. 4 og 5, og § 34 a, stk. 3, nr. 2 og 3,  

 under forudsætning af, at de pågældende lokaler og lejrpladser tilhører en  

 privat institution.
 Stk. 4. Statstilskuddet udbetales til kommunen af amtskommunen, der på  

 begæring stiller de fornødne forskudsbeløb til rådighed.
 Stk. 5. Statstilskuddet til amtskommunen og Københavns kommune udbetales  

 af undervisningsministeriet.
