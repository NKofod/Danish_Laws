Nr BTL 99 Betænkning over I.
Forslag til lov om ændring af lov om afgift af visse  

 detailsalgspakninger (L 99) II.
Forslag til lov om visse miljøafgifter (L  

 100)   

 Nr L 99 1988-89, 1. samling Afgivet af Miljø- og Planlægningsudvalget Afgivet: 19881208 Udvalget har behandlet lovforslagene i en række møder og har herunder stillet spørgsmål til miljøministeren, som denne har besvaret skriftligt.
 Udvalget har endvidere modtaget mundtlige og/eller skriftlige henvendelser  

 fra:
Apella A/S, Danmarks Juice-, Saft- og Frugtdrikindustriforening, Dansk Flaske Genbrug A/S, Dansk Papirhandlerforening, Danske Læskedrikfabrikanter, De Jydske Eddikebryggerier A/S, Frugtindustriforeningen, Holmegaards Glasværker, Rimi A/S, Rynkeby Mosteri, Schouw Packing A/S, Tetra Pak A/S og Vin og Spiritus Organisationen i Danmark.
 Miljøministeren har over for udvalget oplyst, at miljøafgifter, der er  

 indrettet rigtigt, har en række fordele:
- afgifterne vil fremme omlægning af forbrug og produktion til renere og  

 mindre energiforbrugende produkter og produktionsteknologi, - miljøaspektet bliver mere nærværende, når (en del af) omkostningerne ved  

 etablering og opretholdelse af et rent miljø bliver konkrete og synlige for  

 alle, - afgifter virker hurtigere end administrative styringsmidler på områder  

 med mange forurenere og diffuse forureningskilder, og - afgifter inden for miljøbeskyttelsesområdet er en naturlig konsekvens af  

 »forureneren-betaler-princippet«, da provenuet af sådanne afgifter  

 skal anvendes på miljøområdet.
Forurenerne bidrager herved direkte til  

 forureningsbegrænsende foranstaltninger.
Miljøministeren har i forbindelse med udvalgets behandling af  

 lovforslagene givet tilsagn om at foranledige en generel drøftelse med udvalget i folketingsåret 1988-89  

 om mulighederne for og perspektiverne i en øget anvendelse af økonomiske  

 styringsmidler inden for miljøområdet med henblik på fremsættelse af en  

 samlet afgiftslov og i sammenhæng hermed at vurdere, hvorledes og i hvilket  

 omfang andre emballager kan pålægges afgifter, at iværksætte en undersøgelse til afklaring af mulighederne for  

 standardisering af emballager, herunder til husholdningskemikalier, med  

 henblik på en vurdering af mulighederne for substitution og/eller  

 genanvendelse, jf. ministerens besvarelse af et af udvalgets spørgsmål, som  

 er optrykt som bilag til betænkningen, at resultatet af et udviklingsprogram om bl.a. kildesorteringssystemer,  

 herunder de igangværende kildesorteringsprojekter i kommunerne, vil blive  

 inddraget i forbindelse med drøftelserne af den fremtidige affaldshåndtering, at et igangværende projekt, der er støttet af Genanvendelsesrådet med  

 henblik på at fremstille en plastreturflaske til mælk og andre drikkevarer,  

 vil blive tillagt særlig prioritet, da de største reduktioner vil kunne opnås  

 gennem introduktion af et hensigtsmæssigt returflaskesystem på  

 mælkeemballageområdet.
En redegørelse herom vil blive fremsendt til udvalget  

 senest 1. oktober 1989, at det med henblik på at udbrede returflaskeområdet vil blive undersøgt,  

 om der kan gennemføres en differentiering af emballageafgiften med henblik på  

 øget genanvendelse af flasker, at sikre et sådant forhold mellem afgiften på genbrugsemballage og  

 engangsemballage, at forbruget ikke modvirkes eller forskydes til fordel for  

 engangsemballage, og at der senest samtidig med pligten til kommende indsamlinger af pap, papir  

 og glas vil blive fremlagt et forslag til, hvordan farligt affald fra  

 husholdningerne i form af batterier, medicinemballage, kviksølvtermometre  

 m.v. kan bortskaffes på miljømæssigt forsvarlig måde ved separering og særlig  

 indsamling, suppleret med de fornødne pantordninger.
 Herefter indstiller et flertal (udvalget med undtagelse af  

 Fremskridtspartiets og Centrum-Demokraternes medlemmer) lovforslaget til  

vedtagelse med de af miljøministeren stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan dog stemme for  

 de stillede ændringsforslag.
Mindretallet ønsker ikke at pålægge visse detailsalgspakninger en  

 fuldstændig vilkårlig miljøafgift, som på ingen måde vil fremme omlægning af  

 forbrug og produktion til renere og mindre energiforbrugende produkter, så  

 længe man, jf.
Miljøstyrelsens rapport, Miljøprojekt nr. 88 om emballage til  

 mælk og juice, ikke med bestemthed kan udpege et enkelt produkt som værende  

 mere miljøvenligt og mindre belastende rent affaldsmæssigt.
Dette skal ses i relation til, at afgiftsforslagene rammer alle former for  

 detailsalgspakninger.
Den slags afgiftsform understreger blot, at forslagene  

 slet ikke har nogen miljømæssigt, adfærdsregulerende effekt, men blot er en  

 ny særskat på det danske erhvervsliv.
 Et andet mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling og vil i  

 øvrigt stemme imod ændringsforslagene.
Ændringsforslag til I.
Forslag til lov om ændring af lov om afgift af visse detailsalgspakninger Af miljøministeren, tiltrådt af et flertal (udvalget med  

 undtagelse af CD):
Til § 1 1) Før nr. 1 indsættes som nyt nummer:
 » 01. I § 1, stk. 1, indsættes efter nr. 2 som nyt  

 nummer:
»3. Vand.« Nr. 3, 4 og 5 bliver herefter nr. 4, 5 og 6.' 2) § 2 affattes således:
 » § 2. Af beholdere af glas og plast m.v. til de i § 1 nævnte  

 varer udgør afgiften:
 3) Før nr. 3 indsættes som nyt nummer:
 » 02. Efter § 2 indsættes som ny paragraf:
» § 2 a.
Der svares tillige afgift til statskassen af  

 engangsemballager med et rumindhold ikke under 10 cl til flydende  

 mælkeprodukter.
Afgiften udgør 10 øre pr. stk.«» Bemærkninger Til nr. 1-3 Ved nærværende ændringsforslag modificeres afgiftssatserne for at modgå  

 konkurrenceforvridning, specielt på juiceområdet, samtidig med at der for de  

 store emballagers vedkommende (over 106 cl) sker en udligning i forholdet  

 mellem glas, plast og kartonmaterialer ved, at papemballage pålægges en  

 større procentvis forhøjelse.
Lov om afgift af visse detailsalgspakninger omfatter emballager til en  

 række flydende produkter.
Her er indbefattet mineralvand, men ikke vand uden  

 kulsyre eller naturligt mineralvand, der udvindes af jorden som omfattet af  

 bekendtgørelse nr. 463 af 5. september 1984 om naturligt mineralvand.
Denne form for drikkevand har siden indførelsen af emballageafgiften i  

 stigende grad og ikke mindst i de senere år vundet indpas på det danske  

 marked, markedsført i karton eller plast.
På denne baggrund og i forhold til  

 bemærkningerne til det oprindelige lovforslag er der ikke særlige argumenter  

 for at friholde vand uden kulsyre eller naturligt mineralvand.
Det foreslås  

 derfor, at emballage til disse produkter afgiftspålægges på lige fod med de  

 øvrige produkter, der er omfattet af lovforslaget med det formål at motivere  

 til markedsføring af vand på glasflasker, som kan indgå i det velfungerende  

 retursystem for øl/sodavand, med henblik på en yderligere reduktion af  

 affaldsmængderne hidrørende fra emballage.
Da der er tale om et produkt, der først gennem de seneste år har fået  

 betydelig udbredelse i Danmark, er det vanskeligt at opgøre de præcise  

 mængder og deres fordeling på emballagetyper.
Det anslås, at det drejer sig  

 om ca. 10 mio. liter om året.
 Afhængigt af fordelingen mellem karton- og plastemballage skønnes afgiften  

 at indbringe et merprovenu i størrelsesordenen 10 mio. kr. årligt.
Der eksisterer ikke i dag et realistisk alternativ til den eksisterende  

 mælkekarton.
Men da kartoner til mælkeprodukter udgør en meget stor del af de  

 samlede affaldsmængder fra emballager, vil en yderligere reduktion af  

 affaldsmængderne kunne opnås ved introduktion af en hensigtsmæssig  

 plastreturflaske til mælkeprodukter.
Det foreslås derfor at pålægge engangsemballage til flydende  

 mælkeprodukter en afgift på 10 øre.
Hensigten med afgiften er således at  

 tilskynde til udvikling af et returflaskesystem med heraf følgende  

 nedsættelse af affaldsmængderne.
 Den foreslåede afgift omfatter alle engangsemballager til flydende  

 mælkeprodukter dog forudst, at disse rummer 10 cl eller mere.
 Afgiften på emballage til mælkeprodukter skønnes at indbringe et  

 merprovenu på ca. 100 mio. kr. årligt.
 Det samlede merprovenu som følge af lovforslaget anslås under forudsætning  

 af uændret salg herefter at ville udgøre ca. 200 mio. kr. årligt.
 Loven forudsættes som hidtil administreret af toldvæsenet.
Toldvæsenets omkostninger i forbindelse med lovens gennemførelse anslås  

 til 60.000 kr.
Toldvæsenets administrationsomkostninger anslås til 500.000  

 kr. årligt.
Ændringsforslag til II.
Forslag til lov om visse miljøafgifter Af miljøministeren, tiltrådt af et flertal (udvalget med  

 undtagelse af CD):
Til § 2 1) Paragraffen affattes således:
»§ 2. Miljøministeren kan efter samråd med det efter § 37 i lov om  

 almindelig omsætningsafgift (merværdiafgift) nedsatte nævn fritage varer af  

 typer, der må antages udelukkende at blive anvendt til erhvervsmæssigt  

 formål, for afgift.
Miljøministeren kan endvidere efter samråd med nævnet  

 fritage varer for afgift, såfremt varernes anvendelse til teknisk brug eller  

 praktiske administrative hensyn i ganske særlig grad taler derfor.« Til § 7 2) Som stk. 2 indsættes:
»Stk. 2. Såfremt der ved afgiftsberigtigelsen af en vare mangler  

 sådanne dele, der er nødvendige ved brugen af varen, eller hvortil varen er  

 indrettet, kan det efter § 37 i lov om almindelig omsætningsafgift  

 (merværdiafgift) nedsatte nævn bestemme, at den afgiftspligtige værdi skal  

 forhøjes med et beløb svarende til værdien af de manglende dele.« Til § 11 3) Efter stk. 6 indsættes som nyt stykke:
»Stk. 7. Skatteministeren kan fastsætte bestemmelser om gebyr for  

 erindringsskrivelser vedrørende betaling af afgift m.v.« Til § 16 4) Efter stk. 3 indsættes som nyt stykke:
»Stk. 4. Skatteministeren kan fastsætte bestemmelser om gebyr for  

 erindringsskrivelser vedrørende betaling af afgift m.v.« Bemærkninger Til nr. 1 og 2 Lov om forbrugsbegrænsende foranstaltninger, jf. lovbekendtgørelse nr. 618  

 af 14. oktober 1988, som indtil nærværende lovs ikrafttræden også vedrører  

 afgift på engangsservice og kemiske stoffer og produkter, indeholder  

 tilsvarende bestemmelse om, at fritagelse for afgift kan foretages af  

 skatteministeren efter samråd med det efter § 37 i merværdiafgiftsloven  

 nedsatte nævn.
Det skønnes, at den beføjelse til at fritage for afgift, som  

 foreslås henlagt til miljøministeren, ligeledes bør udøves efter samråd med  

 nævnet.
På baggrund af de tidligere forelagte spørgsmål om afgiftsfritagelse  

 har nævnet en betydelig erfaring med hensyn til, hvilke varer der bør  

 omfattes af afgift, og hvilke der bør fritages for afgift, ligesom  

 administrationen efter ressortomlægningen forudsættes fortsat at skulle ske i  

 overensstemmelse med de af nævnet allerede trufne afgørelser.
Til nr. 3 og 4 I den nylig vedtagne lov om ændring af toldloven og afgiftslovene.  

 (Gebyrer m.v.) er der indsat bestemmelser om hjemmel til at opkræve et gebyr,  

 der pålægges i forbindelse med udskrivning af erindringsskrivelser.
Det  

 foreslås, at skatteministeren administrativt fastsætter nærmere regler om  

 gebyret.
