Ankestyrelsens principafgørelse 138-11 om barseldagpenge - barselorlov - fraværsperiodens begyndelse - beskæftigelseskrav Resume:
 En borger havde ikke ret til barseldagpenge fra kommunen, da hun ikke opfyldte beskæftigelseskravet på tidspunktet for fraværsperiodens (barselorlovens) start.
 Hun var ikke omfattet af undtagelsesbestemmelsen om, at man kan opnå ret til barseldagpenge, hvis man efter fraværets påbegyndelse opfylder beskæftigelseskravet om at være dagpengeberettiget medlem af en a-kasse.
 Love:
Lov om ret til orlov og dagpenge ved barsel - lovbekendtgørelse nr. 1084 af 13. november 2009 - § 27 og § 29 Afgørelse:
Ankestyrelsens Beskæftigelsesudvalg har i møde truffet afgørelse i din sag om ret til barseldagpenge fra kommunen.
Vi har behandlet sagen for at afklare på hvilket tidspunkt beskæftigelseskravet i barselloven skal være opfyldt.
Resultatet er  du opfyldte ikke beskæftigelseskravet, da du påbegyndte din barselorlov den 15. december 2008 Det betyder, at du ikke er berettiget til barseldagpenge fra kommunen.
 Vi er således kommet til samme resultat som Beskæftigelsesankenævnet i Statsforvaltningen Y.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg vurderer, at du ikke opfyldte beskæftigelseskravet i barselloven, da du påbegyndte din barselorlov.
Du har derfor ikke ret til at modtage barseldagpenge fra kommunen.
 Barselloven opstiller visse beskæftigelseskrav, der skal være opfyldt, for at man som lønmodtager kan opnå ret til barseldagpenge fra kommunen.
 For at opnå ret til barseldagpenge fra kommunen skal man have været tilknyttet arbejdsmarkedet uafbrudt i de sidste 13 uger før fraværsperiodens begyndelse, og i denne periode have været beskæftiget i mindst 120 timer, have været berettiget til arbejdsløshedsdagpenge eller en ydelse, der træder i stedet herfor, have afsluttet en erhvervsmæssig uddannelse af mindst 18 måneders varighed inden for den seneste måned eller have været elev i lønnet praktik i en uddannelse, der er reguleret ved eller i henhold til lov.
 Barselloven foreskriver videre, at disse krav skal være opfyldt ved påbegyndelsen af en fraværsperiode.
 En undtagelse hertil er, at der kan udbetales barseldagpenge fra det tidspunkt, hvor en person efter fraværets påbegyndelse opfylder beskæftigelseskravet om at være dagpengeberettiget medlem af en A-kasse.
 Du opfyldte ikke beskæftigelseskravet, da du påbegyndte fraværsperioden den 15. december 2008, hvor din barselorlov startede, da du på dette tidspunkt stadig var under uddannelse.
Du meldte dig ikke ind i en A-kasse, da du afsluttede din uddannelse.
Du blev dermed ikke omfattet af undtagelsesbestemmelsen om, at man kan opnå ret til barseldagpenge, hvis man efter fraværets påbegyndelse opfylder beskæftigelseskravet om at være dagpengeberettiget medlem af en A-kasse.
Bemærkninger til klagen I klagen til Ankestyrelsen er det anført, at sagen er af principiel og generel betydning, idet den berører de medlemmer af Yngre Læger, der får et barn kort tid før færdiggørelsen af deres lægeuddannelse og i umiddelbar forlængelse af uddannelsen opnår ansættelse som læge.
Nævnets afgørelse fører til, at de pågældende medlemmer ikke har ret til barseldagpenge, heller ikke i et tilfælde som det foreliggende, hvor medlemmet modtager fuld løn under barsel uden dagpengerefusion og først derefter ansøger om barseldagpenge.
Advokatfirmet anfører, at dette ikke er i overensstemmelse med bestemmelsen i barselloven, hvorefter en lønmodtager har ret til barseldagpenge, når den pågældende har været tilknyttet arbejdsmarkedet uafbrudt i de sidste 13 uger før fraværsperiodens begyndelse.
Advokatfirmaet anfører, at hvis en periode, hvor en person har modtaget dagpenge efter barselloven, kan indgå i 13-ugers-perioden, så må en periode, hvor en person modtager løn under barsel, som det mindre i det mere kunne indgå i opgørelsen.
 Videre anfører advokatfirmaet, at du allerede opfyldte beskæftigelseskravet den 3. maj 2009, som var 13 uger efter din ansættelse som læge.
 Endelig anføres det, at du afsluttede din lægeuddannelse i januar 2009 og opnåede ansættelse som læge den 1. februar 2009, hvorfor bestemmelsen, om ret til dagpenge grundet en afsluttet erhvervsmæssig uddannelse, bør finde anvendelse.
Vi bemærker, at oplysningerne er indgået i behandlingen af sagen, men at disse ikke kan føre til en ændret vurdering.
Vi henviser i den forbindelse til begrundelsen for afgørelsen.
Vi skal videre bemærke, at du hverken modtog løn eller lignende på det tidspunkt, hvor du påbegyndte dit barselfravær.
Beskæftigelseskravet var derfor ikke opfyldt forud for opstarten af dit barselfravær.
 Endvidere skal vi bemærke til det anførte, at du ville have haft ret til barseldagpenge, hvis du havde meldt dig ind i en A-kasse, da du afsluttede din uddannelse.
 Endelig skal vi bemærke, at bortset fra den nævnte undtagelsesbestemmelse om indmeldelse i en A-kasse, så skal de øvrige beskæftigelseskrav være opfyldt på tidspunktet for fraværsperiodens påbegyndelse.
Oplysninger i sagen Vi har afgjort sagen på grundlag af:
 de oplysninger, som forelå da beskæftigelsesankenævnet traf afgørelse i sagen  nævnets afgørelse af 7. december 2009  klagen til Ankestyrelsens Beskæftigelsesudvalg af 22. december 2009  nævnets genvurdering Sagen drejer sig om en nu 31-årig kvinde, der påbegyndte fravær på barselorlov den 15. december 2008, hvor hun fødte sin søn.
 Kommunen traf afgørelse om afslag på udbetaling af barseldagpenge, da beskæftigelseskravet ikke var opfyldt ved fraværstidspunktets begyndelse.
 Nævnet tiltrådte kommunens afgørelse.
 Nævnet har begrundet afgørelsen med, at betingelserne for at få barseldagpenge ikke var opfyldt.
Nævnet har lagt vægt på, at der ikke var fremlagt dokumentation for beskæftigelse i perioden 13 uger forud for fraværet, og at kvinden heller ikke var dagpengeberettiget medlem af en A-kasse.
Videre har nævnet lagt vægt på, at kvinden ikke havde afsluttet en erhvervsmæssig uddannelse af mindst 18 måneders varighed inden for den seneste måned eller havde været elev i lønnet praktik i en uddannelse.
Endelig fandt nævnet ikke, at Principafgørelse D-14-05 ændrede vurderingen.
I nævnte Principafgørelse var beskæftigelseskravet opfyldt, idet lønmodtageren forud for opstarten af barselfraværet modtog en lønlignende ydelse udbetalt af Lønfonden for Yngre Læger i henhold til gældende overenskomst.
Nævnet havde lagt til grund, at kvinden fødte den 15. december 2008 og at hun derfor måtte antages at have påbegyndt sin barselorlov denne dato.
Kvinden havde ikke fremlagt dokumentation for, at hun forud for afholdelsen af sin barsel havde modtaget en lønlignende ydelse i medfør af gældende overenskomst.
Beskæftigelseskravet har således ikke været opfyldt forinden påbegyndelsen af fraværsperioden.
 Z Advokataktieselskab har klaget over nævnets afgørelse.
