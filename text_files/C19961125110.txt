 Ved bekendtgørelse nr. 67 af 12. februar 1996 trådte Lugano-konventionen i  

 kraft med virkning fra den 1. marts 1996. Konventionen har virkning mellem  

 Danmark, Finland, Tyskland, Frankrig, Italien, Irland, Luxembourg,  

 Nederlandene, Norge, Portugal, Schweiz, Spanien, Storbritannien, Nordirland,  

 Island samt Sverige.
Konventionen er en parallelkonvention til EF-domskonventionen.
Reglerne i  

 Lugano-konventionen og EF-domskonventionen er stort set identiske, og der kan  

 derfor om indholdet henvises til gennemgangen i Skarrildhus 1994 s. 62-75,  

 særligt s. 68-70. Der skal endvidere henvises til Skarrildhus 1995 B.c.5.
Lugano-konventionen får indenfor familieretten en særlig betydning for  

 kompetencen i børnebidragssager, hvor en af parterne er bosat i et af de  

 andre nordiske lande, og hvor barnet er født uden for ægteskab.
Den  

 internationale kompetence i disse sager har hidtil været fastlagt efter  

 faderskabsbekendtgørelsens § 12 eller efter en analog anvendelse af den  

 nordiske ægteskabskonvention.
Det er Civilretsdirektoratets opfattelse, at  

 Lugano-konventionen finder direkte anvendelse i disse sager, således at  

 faderskabsbekendtgørelsen ikke skal bringes i anvendelse, og der fremefter  

 ikke kan ske analog anvendelse af den nordiske ægteskabskonvention vedrørende  

 kompetencespørgsmålet.
 Lugano-konventionen indebærer, at sag om underholdspligt altid kan rejses  

 såvel i sagsøgtes bopælsland, jf. art. 2 som i bidragsberettigedes  

 bopælsland, jf. art. 5.2. Sag om underholdspligt kan desuden behandles i  

 forbindelse med sagen om personers retlige status, jf. art. 5.2.
Ansøgninger om børnebidrag, hvor der tidligere kunne blive tale om analog  

 anvendelse af den nordiske ægteskabskonvention skal herefter ikke længere  

 forelægges direktoratet.
Sager, der giver anledning til tvivl, kan dog  

 fortsat forelægges.
 Civilretsdirektoratet vil i Skarrildhusrapporten for 1996 vende tilbage  

 til Lugano-konventionen.
 Lugano-konventionen gælder ikke for Grønland og Færøerne.
 Den nordiske ægteskabskonvention finder fortsat anvendelse i sager  

 vedrørende børn født i ægteskab.
 Der vedlægges kopi af Lugano-konventionen, bekendtgørelse nr. 67 af 12.  

 februar 1996 om ikrafttræden og bekendtgørelse nr. 70 af 12. februar 1996 om  

 anvendelse af lov om EF-domskonventionen m.v. på Lugano-konventionen.
Med venlig hilsen Jonna Waage Genpart til:
 Rigsombudsmanden på Færøerne.
 Rigsombudsmanden i Grønland.
