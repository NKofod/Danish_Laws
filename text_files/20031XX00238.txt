Skriftlig fremsættelse (28. januar 2004) Miljøministeren  

  

 (Hans Christian Schmidt):
 Herved tillader jeg mig for Folketinget at fremsætte:
Forslag til lov om  

 miljøvurdering af planer og programmer (Lovforslag nr.
L 147).
 Forslaget har til formål at fremme en bæredygtig udvikling  

 ved at foreskrive, at der skal foretages miljøvurderinger af planer og  

 programmer, hvis gennemførelse kan få væsentlig indvirkning på miljøet.
Forslaget retter sig til de statslige, amtslige eller  

 kommunale myndigheder, som i henhold til lovgivningen er forpligtigede til at  

 udarbejde en plan eller et program, som kan få væsentlig indvirkning på  

 miljøet.
Det drejer sig især om planer indenfor en række sektorer, som  

 fastlægger rammer for fremtidige anlæg samt om planer, som kan påvirke et  

 udpeget internationalt naturbeskyttelsesområde væsentligt.
Der indføres med forslaget pligt for myndighederne til at  

 foretage miljøvurdering af disse planer og programmer samt til at inddrage  

 relevante miljømyndigheder for at få fastlagt omfanget og indholdet af  

 miljøvurderingerne.
Myndigheder og offentligheden skal efterfølgende høres om  

 udkast til plan eller program og om de udarbejdede miljørapporter.
Lovforslaget har baggrund i EF-direktiv 2001/42/EF af 27.  

 juni 2001 om vurdering af bestemte planers og programmers indvirkning på  

 miljøet.
En gennemførelse af forslaget vil medføre, at de krævede  

 miljøvurderinger vil forbedre beslutningsgrundlaget i henseende til  

 miljøhensyn  

 i forbindelse med udarbejdelse af planer og programmer med miljømæssige  

 konsekvenser,  

 hvorfor forslaget vurderes at have en positiv effekt på miljøet.
 Idet jeg i øvrigt henviser til lovforslaget og de ledsagende  

 bemærkninger, anbefaler jeg forslaget til Folketingets velvillige behandling.
