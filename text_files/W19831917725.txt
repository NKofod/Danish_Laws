 Et behov for supplerende kontanthjælp, der skyldtes at ansøgeren havde  

 mistet det beløb, hun allerede havde fået udbetalt, fandtes at kunne dækkes  

 efter bistandslovens § 37. Ankestyrelsen fandt endvidere, at de  

 omstændigheder, under hvilke ansøgeren havde mistet sine penge, kunne anses  

 som uforsvarlig økonomi, og at der derfor kunne være stillet krav om  

 tilbagebetaling, jfr. bistandslovens § 26, stk. 1, nr. 1. (* 1) Da  

 bistandslovens §§ 26, 27 og 49 indeholder anvisninger på, hvorledes der skal  

 forholdes i tilfælde som det foreliggende, fandtes socialforvaltningen ikke  

 at have haft hjemmel til ved den efterfølgende udmåling af hjælp at foretage  

 reduktion af beløbet til underhold.
 REDEGØRELSE FOR SAGEN:
En gift kvinde med et barn modtog supplerende kontanthjælp til ægtefællens  

 indtægt.
Den 1. december 1982 fik ansøgeren udbetalt hjælp for december  

 måned, ialt 3.650 kr.
På vej til banken fik hun angivelig stjålet sin pung.
 Social- og sundhedsforvaltningen udbetalte 1.032 kr. med den følge, at  

 hjælpen til ansøgeren de næste 5 måneder ialt blev reduceret med et  

 tilsvarende beløb.
 AFGØRELSEN, DER KLAGES OVER:
 Amtsankenævnet tiltrådte socialforvaltningens afgørelse vedrørende  

 størrelsen af den hjælp, der ekstraordinært blev udbetalt ansøgeren i  

 december måned 1982. Nævnet fandt, at hjælpen eventuelt kunne være ydet med  

 tilbagebetalingspligt, jfr. bistandslovens § 26, stk. 1, nr. 1. Derimod fandt  

 nævnet, at forvaltningens efterfølgende udmåling af hjælp savnede lovhjemmel,  

 og at forvaltningen herved havde omgået den normerede fremgangsmåde i  

 bistandslovens § 26 og 27. Nævnet pålagde derfor forvaltningen at udbetale  

 den del af den udmålte hjælp efter de almindelige retningslinier i  

 bistandslovens § 37, som ansøgeren i tiden efter den 1. januar 1983 ikke  

 havde fået udbetalt som følge af det omhandlede forhold.
 KLAGEN TIL ANKESTYRELSEN:
Socialforvaltningen anførte, at det forhold, at en person har tabt sin  

 pung eller på lignende måde mistet sine penge, ikke kan betragtes som en  

 social begivenhed, der kunne berettige pågældende til at få udbetalt samme  

 hjælp 2 gange.
I den konkrete sag fandtes der dog at være sådanne særlige  

 omstændigheder, at forvaltningen tilbød familien at vurdere dens situation  

 samlet over en længere periode.
Der blev derfor foretaget en omregning af  

 hjælpen og ved at benytte denne fremgangsmåde er det forvaltningens  

 opfattelse, at der ikke var tale om forskud på hjælp, men alene en omregning  

 af hjælpen fra et nyt ansøgningstidspunkt, reduceret i en periode for noget  

 af det behov, som underholdsbeløbet skulle dække.
 LOVGRUNDLAG:
 Efter bistandslovens § 26, stk. 1, nr. 1, kan det sociale udvalg træffe  

 beslutning om tilbagebetaling, når der må ydes en person hjælp på grund af  

 pågældendes uforsvarlige økonomi, ubegrundet opgivelse af et arbejde eller  

 nægtelse af at påtage sig anvist arbejde.
Ifølge lovens § 27, stk. 1, gennemføres tilbagebetalingskravet ved en  

 betalingsordning, der fastsættes af det sociale udvalg under hensyn til, hvad  

 pågældende kan udrede uden at komme til at mangle, hvad der må anses for  

 nødvendigt til eget eller familiens underhold.
Skønnet herover kan indbringes  

 for amtsankenævnet, men ikke for højere administrativ myndighed.
 Efter bistandslovens § 37, stk. 1, kan der, når en person på grund af  

 sygdom, svangerskab og fødsel, svigtende arbejdsmuligheder, ophør af samlivet  

 med ægtefællen, aftjening af værnepligt eller andre ændringer i sine forhold,  

 i en begrænset tid er afskåret fra at skaffe det fornødne til sit eget eller  

 familiens underhold og udgifterne hertil ikke dækkes gennem pensionsydelser,  

 ydes en sådan hjælp, at det modvirkes, at pågældendes og familiens hidtidige  

 levevilkår i væsentlig grad forringes.
 ANKESTYRELSENS AFGØRELSE:
 Selv om bistandslovens § 37 ikke indeholder klar hjemmel til ny udbetaling  

 af beløb, som tidligere er ydet som kontanthjælp, tiltrådte ankestyrelsen, at  

 der var ydet ansøgeren hjælp med et beløb til underhold i anledning af, at  

 hun havde mistet den udbetalte kontanthjælp.
 Ankestyrelsen fandt endvidere, at de omstændigheder, under hvilke  

 ansøgeren havde mistet sine penge, kunne anses som uforsvarlig økonomi, og at  

 der derfor kunne være stillet krav om tilbagebetaling, jfr. bistandslovens §  

 26, stk. 1, nr. 1.
 Da det måtte lægges til grund, at §§ 26, 27 og 49 indeholder anvisninger  

 på, hvorledes der kan forholdes i tilfælde som det foreliggende fandtes  

 social- og sundhedsforvaltningen ikke at have haft hjemmel til ved den  

 efterfølgende udmåling af hjælp at foretage den nævnte reduktion af beløbet  

 til underhold.
 Ankestyrelsen tiltrådte således amtsankenævnets afgørelse.
 (* 1) Smh. med SM O-003-83. Se endvidere SM O-008-84 og SM O-010-84.
