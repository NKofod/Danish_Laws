Kapitel 1   Autorisation til at udøve vagtvirksomhed Kapitel 2   Vagtvirksomhed på steder, hvortil der er almindelig adgang Kapitel 3   Godkendelse af personalet Kapitel 4   Personalets uddannelse Kapitel 5   Personalets uniformering mv.
Kapitel 6   Særlige bestemmelser vedrørende hunde Kapitel 7   Godkendelse af kontrolcentraler Kapitel 8   Alarminformationer til politiet Kapitel 9   Indbrudsvarslingsanlæg Kapitel 10   Statslig eller kommunal myndighed Kapitel 11   Autorisation og godkendelse på baggrund af andre erhvervsmæssige kvalifikationer Kapitel 12   Straf Kapitel 13   Ikrafttrædelses- og overgangsbestemmelser Bekendtgørelse om vagtvirksomhed 1) I medfør af § 1, stk. 2 og 3, § 6, stk. 2, § 7, stk. 2, § 8, § 10, § 11, stk. 1, § 13, § 18, § 20, stk. 2, og § 21, stk. 2, i lov om vagtvirksomhed, jf. lovbekendtgørelse nr. 149 af 16. marts 1999 fastsættes:
Kapitel 1 Autorisation til at udøve vagtvirksomhed § 1. Autorisation til at udøve erhvervsmæssig vagtvirksomhed meddeles af Rigspolitichefen.
 § 2. En autorisation meddeles for bestemte former for vagtvirksomhed, jf. § 1 og § 5 i lov om vagtvirksomhed, for et tidsrum af højst 5 år og for en eller flere politikredse eller for hele landet.
Stk. 2. Autorisation meddeles i øvrigt på nærmere af Rigspolitichefen fastsatte vilkår for vagtvirksomhedens udøvelse.
Der kan herunder fastsættes vilkår om fast forretningssted, virksomhedens udstyr og køretøjer samt personalets udrustning og uniformering.
 § 3. En autorisation kan tilbagekaldes af Rigspolitichefen, jf. § 14, stk. 1 og 2, i lov om vagtvirksomhed.
Kapitel 2 Vagtvirksomhed på steder, hvortil der er almindelig adgang § 4. En autorisation til at udøve vagtvirksomhed omfatter ikke adgang til at udøve vagtvirksomhed på steder, hvortil der er almindelig adgang, jf. § 6, stk. 1, i lov om vagtvirksomhed.
 Stk. 2. Rigspolitichefen kan dog meddele autorisation til at udøve vagtvirksomhed i lokaler, hvortil der er almindelig adgang.
Stk. 3. Politidirektøren i den politikreds, hvor vagtvirksomheden skal udøves, kan give særlig tilladelse til, at der på nærmere angivne steder, hvortil der er almindelig adgang, udøves vagtvirksomhed.
Det samme gælder anvendelse af hunde på sådanne steder som led i vagtvirksomhed.
Kapitel 3 Godkendelse af personalet § 5. Godkendelse af personalet i en vagtvirksomhed meddeles af politidirektøren i den politikreds, hvor vagtvirksomhedens hovedkontor er beliggende.
Er vagtvirksomhedens hovedkontor ikke beliggende i Danmark, meddeler Politidirektøren i København godkendelse.
§ 6. Ansøgning om godkendelse kan kun indgives for personale, der er antaget til ansættelse i vagtvirksomheden.
Godkendelse skal foreligge, inden ansættelsen kan træde i kraft, jf. § 7, stk. 1, i lov om vagtvirksomhed.
 § 7. En vagtvirksomheds rengørings- og serveringspersonale skal ikke godkendes.
 Stk. 2. En person, der er antaget til ansættelse som kontorpersonale, kan godkendes, selvom den pågældende ikke er fyldt 18 år.
 § 8. En godkendelse kan tilbagekaldes af politidirektøren, jf. § 14, stk. 1, i lov om vagtvirksomhed.
Kapitel 4 Personalets uddannelse § 9. Den, der udfører vagtvirksomhed, skal 1) have gennemført det grundkursus for vagtfunktionærer (grundlæggende vagt), der afholdes i henhold til lov om arbejdsmarkedsuddannelser, 2) have gennemført den del af uddannelsen til sikkerhedsvagt, jf. bekendtgørelse nr. 354 af 17. maj 2005 om uddannelsen til sikkerhedsvagt, der giver den pågældende kvalifikationer svarende til grundkursus for vagtfunktionærer, eller 3) have tilsvarende kvalifikationer, der kan anerkendes efter reglerne i Europa-Parlamentets og Rådets direktiv 2005/36 om anerkendelse af erhvervsmæssige kvalifikationer, jf. kapitel 11 i denne bekendtgørelse.
Kapitel 5 Personalets uniformering mv.
§ 10. Uden for vagtvirksomhedens egne lokaler skal personalet under udførelsen af vagtvirksomhed bære uniform.
Dette gælder dog ikke, såfremt vagtvirksomheden udføres i lokaler, hvortil der er almindelig adgang.
 Stk. 2. Såfremt ganske særlige grunde taler herfor, kan politidirektøren i den politikreds, hvor vagtvirksomheden skal udøves, give tilladelse til, at bestemte ansatte under udførelsen af nærmere angivne opgaver ikke bærer uniform.
 § 11. Uniformsdelene må ikke kunne forveksles med tilsvarende dele af politiets uniformer, og uniformen skal fortil på tydelig måde være forsynet med ordet »VAGT«.
 § 12. Under udførelsen af vagtvirksomhed skal virksomhedens personale altid være i besiddelse af et personlegitimationskort, der udstedes af Rigspolitichefen, når godkendelse er meddelt.
 Stk. 2. Personlegitimationskortet skal forevises på forlangende.
Stk. 3. Når et ansættelsesforhold ophører, skal vagtvirksomheden sende den pågældendes personlegitimationskort til den politidirektør, der har godkendt den pågældende, senest 8 dage efter ansættelsesforholdets ophør med oplysning om fratrædelsesdatoen.
Personlegitimationskort til ansatte i statslig eller kommunal myndighed, jf. § 26, sendes dog til Rigspolitichefen.
Kapitel 6 Særlige bestemmelser vedrørende hunde § 13. Hunde, der anvendes som led i vagtvirksomhed, skal have forsvarlige forhold og passes forsvarligt, og for så vidt angår pladshunde skal de af politidirektøren meddelte betingelser for en tilladelse efter hundelovens § 2 eller § 3, stk. 5, være opfyldt.
 § 14. Under udførelse af vagtvirksomhed skal forsvarshunde altid føres i kort line, og sådanne hunde skal være i stand til at lystre føreren af hunden.
 § 15. Bestemmelserne i § 13 og § 14 finder tilsvarende anvendelse, såfremt der på steder, hvortil der er almindelig adgang, udøves ikke-erhvervsmæssig vagtvirksomhed.
Kapitel 7 Godkendelse af kontrolcentraler § 16. Såvel erhvervsmæssige som ikke-erhvervsmæssige kontrolcentraler skal være godkendte.
 § 17. Godkendelse af kontrolcentraler meddeles af Rigspolitichefen.
 Stk. 2. Rigspolitichefen kan i godkendelsen fastsætte vilkår om personalets størrelse og særlige rutiner ved afprøvning af kontrolcentralens udstyr og prøvealarmeringer.
 § 18. Rigspolitichefen kan som betingelse for godkendelse af en kontrolcentral stille nærmere krav om bl.a.:
1) kontrolcentralens sikring, 2) overvågning og kontrol af adgangen til kontrolcentralen, 3) kommunikationslinjer til politiet, og 4) nødenergiforsyningsanlæg.
 Stk. 2. Rigspolitichefen udarbejder en vejledning om de krav til kontrolcentraler, der i almindelighed vil blive stillet som betingelse for en godkendelse.
 § 19. Politidirektøren i den politikreds, hvortil alarminformationen videregives, kan fastsætte bestemmelser om, at der skal foretages personlig observation på den lokalitet, der overvåges, eller om andre tilsvarende forholdsregler, inden alarminformationen videregives til politiet.
§ 20. Alarmsignaler, der indkommer til en kontrolcentral, skal automatisk registreres.
Registreringen skal omfatte lokalitet, dato og klokkeslæt, ligesom tidspunktet for signalets eventuelle videregivelse til politiet skal registreres automatisk.
 § 21. Vedkommende politidirektør fører tilsyn med godkendte kontrolcentraler og kontrollerer mindst en gang årligt, at betingelserne for godkendelse fortsat er til stede.
 § 22. Kontrolcentralen skal underrette vedkommende politidirektør i tilfælde af driftsstop.
 § 23. Godkendelse kan tilbagekaldes af Rigspolitichefen, når kontrolcentralen ikke længere opfylder betingelserne for godkendelse, eller der sker grov eller oftere gentagen overtrædelse af vilkår for godkendelsen eller bestemmelser i denne bekendtgørelse.
 Stk. 2. En afgørelse efter stk. 1 kan indbringes for retten efter reglerne i § 15 i lov om vagtvirksomhed.
Kapitel 8 Alarminformationer til politiet § 24. Alarminformationer fra alarmeringsanlæg må kun videregives til politiet af personalet i en godkendt kontrolcentral, jf. § 9 i lov om vagtvirksomhed.
 Stk. 2. Hvis særlige politimæssige hensyn taler derfor, kan politidirektøren i den pågældende politikreds give tilladelse til, at alarminformationer fra et overfaldsalarmeringsanlæg indføres direkte til politiet, jf. § 9 i lov om vagtvirksomhed.
Kapitel 9 Indbrudsvarslingsanlæg § 25. Anvendelse af indbrudsvarslingsanlæg, der afgiver akustiske eller visuelle signaler på stedet, må kun finde sted, såfremt signalet automatisk ophører senest 3 minutter efter aktivering og først begynder igen, når anlægget aktiveres på ny.
Indbrudsvarslingsanlæg i motorkøretøjer skal dog opfylde de krav, der fastsættes i detailforskrifter for køretøjers indretning og udstyr i henhold til § 68, stk. 1, i færdselsloven.
 Stk. 2. Alarmsignalets styrke skal i øvrigt være tilpasset forholdene på stedet, således at der ikke opstår unødige gener for omkringboende og lignende.
Kapitel 10 Statslig eller kommunal myndighed § 26. Lov om vagtvirksomhed bortset fra § 2, stk. 1 og 2, §§ 3-5, § 6, stk. 1, § 7, § 12, stk. 1, og §§ 14-17 finder anvendelse på erhvervsmæssig vagtvirksomhed, der udføres af statslig eller kommunal myndighed med hjemmel i anden lovgivning.
 Stk. 2. Reglerne i denne bekendtgørelse bortset fra §§ 1-8 finder anvendelse på erhvervsmæssig vagtvirksomhed, der udføres af statslig eller kommunal myndighed med hjemmel i anden lovgivning.
 Stk. 3. Rigspolitichefen påser, at uddannelseskravet i § 9 er opfyldt for så vidt angår personalet i erhvervsmæssig vagtvirksomhed, der udføres af statslig eller kommunal myndighed med hjemmel i anden lovgivning.
Kapitel 11 Autorisation og godkendelse på baggrund af andre erhvervsmæssige kvalifikationer § 27. Europa-Parlamentets og Rådets direktiv 2005/36 om anerkendelse af erhvervsmæssige kvalifikationer finder anvendelse i forbindelse med behandlingen af sager om autorisationer og godkendelser efter denne bekendtgørelse.
En ansøger kan autoriseres eller godkendes, hvis den pågældende godtgør at have erhvervsmæssige kvalifikationer, der kan anerkendes efter direktivets regler, og hvis den pågældende i øvrigt opfylder betingelserne i henholdsvis § 3, § 4 og § 7 i lov om vagtvirksomhed.
 Stk. 2. I sager om tjenesteydelser, jf. direktivets artikel 5, stk. 2, skal tjenesteyderen indgive anmeldelse efter direktivets artikel 7, stk. 1, og anmeldelsen skal ledsages af de dokumenter, som er nævnt i direktivets artikel 7, stk. 2. Rigspolitichefen henholdsvis politidirektøren kan kontrollere tjenesteyderens erhvervsmæssige kvalifikationer efter reglerne i direktivets artikel 7, stk. 4.
 Stk. 3. Sager om etablering behandles efter reglerne i direktivets artikel 11-14, 15, stk. 3, og 50-52.
Kapitel 12 Straf § 28. Medmindre højere straf er forskyldt efter anden lovgivning, straffes med bøde den, der 1) overtræder § 9, § 10, stk. 1, §§ 11-16, § 20, § 22 og §§ 24-25 eller 2) overtræder vilkår eller forbud fastsat i medfør af § 2, § 17 og § 19.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 13 Ikrafttrædelses- og overgangsbestemmelser § 29. Bekendtgørelsen træder i kraft den 1. januar 2008.
 Stk. 2. Bekendtgørelse nr. 963 af 23. december 1986 om vagtvirksomhed ophæves.
 Stk. 3. § 9 gælder ikke for personale, der før den 1. januar 1987 er ansat i en vagtvirksomhed.
Justitsministeriet, den 20. december 2007 Lene Espersen / Anette Arnsted 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, (EU-Tidende 2005 nr.
L 255, side 22).
