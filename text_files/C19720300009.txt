Arbejdsformidlingskontorerne I tilslutning til direktoratets cirkulære af 6/12 1971 vedrørende  

 udenlandske statsborgeres adgang til under ledighed at oppebære dagpenge  

 m.v., herunder adgang til af arbejdsløshedskassen at få betalt udgiften ved  

 rejse til deres hjemland, jfr. arbejdsløshedslovens § 52, skal man på given  

 foranledning anmode kontorerne om ved udfyldelse af den i cirkulæret  

 omhandlede rekvisition tillige at anføre UDL. nr.
 Man skal samtidig meddele, at direktoratet fra Rigspolitichefen, Tilsynet  

 med udlændigne, har modtaget oplysning om, at denne har fremsendt nævnte  

 cirkulære til Politidirektøren i København og samtlige politimestre og  

 tilskrevet disse således:
 »I tilslutning hertil skal man om meddelelse af opholds- og  

 arbejdstilladelse til udenlandske lønarbejdere, som ikke er statsborgere i de  

 nordiske lande, meddele:
1. Ifølge § 22, stk. 2, i bekendtgørelse nr. 220 af  

 23. juni 1964 om udlændinges adgang til og ophold i landet som ændret ved  

 bekendtgørelse nr. 546 af 15. december 1969 skal udlændinge, der ønsker at  

 tage arbejde, stilling eller beskæftigelse her i landet, med visse i  

 bekendtgørelsen angivne undtagelser have opnået arbejdstilladelse inden  

 indrejsen gennem dansk diplomatisk eller konsulær repræsentation.
Arbejde må  

 ikke påbegyndes, inden arbejdstilladelse foreligger, jfr. bekendtgørelsens §  

 22, stk. 1, Idet man i øvrigt henviser til skrivelse herfra af 7. januar 1970  

 (Hj.nr. 1969-88-2), skal man henlede opmærksomheden på, at der ikke af det  

 stedlige politi bør gives udlændinge tilladelse til at påbegynde arbejde i  

 forventning om, at arbejdstilladelse vil blive meddelt, og at politiet,  

 såfremt man kommer til kundskab om, udlændinge arbejder uden gyldig  

 arbejdstilladelse, bør bringe arbejdet til ophør samt rejse tiltale mod såvel  

 arbejdstager som arbejdsgiver efter § 17 i lov om udlændinges adgang til  

 landet m.v. (lovbekendtgørelse nr. 20 af 7. februar 1961).
2. Den første opholds- og arbejdstilladelse meddeles  

 for en periode af 6 måneder og er kun gyldig for et bestemt arbejde hos en i  

 tilladelsen angivet arbejdsgiver (stedfæstet). Efter udløbet af den første  

 opholds- og arbejdstilladelse, vil der kunne meddeles udlændingen forlænget  

 opholds- og arbejdstilladelse, fortsat stedfæstet, for yderligere 12 måneder  

 på betingelse af, at der forelægges dokumentation fra arbejdsformidlingen  

 for, at der til det ansøgte arbejde ikke kan anvises ledig dansk  

 arbejdskraft.
Efter udløbet af den anden arbejdstilladelse vil der på samme  

 betingelse kunne meddeles udlændingen opholds- og stedfæstet  

 arbejdstilladelse i yderligere 12 måneder.
Ifølge udlændingsbekendtgørelsens  

 § 25 skal forlænget opholds- og arbejdstilladelse søges inden tilladelsens  

 udløb.
Såfremt forlænget opholds- og arbejdstilladelse ikke søges rettidigt,  

 eller såfremt arbejdsformidlingen oplyser, at dansk arbejdskraft kan anvises  

 til det ansøgte arbejde, bør politiet pålægge udlændingen straks at ophøre  

 med arbejdet og underrette arbejdsgiveren herom med tilkendegivelse af det  

 strafansvar, der såvel for arbejdsgiver som arbejdstager er forbundet med at  

 fortsætte arbejdet uden tilladelse, jfr. § 17 i lov om udlændinges adgang til  

 landet m.v.
3. Stedfæstede arbejdstilladelser meddeles normalt på  

 betingelse af, at udlændingen aflønnes overenskomstmæssigt (hvor ingen  

 overenskomst findes, sædvanemæssigt), samt at udlændingen indmelder sig i en  

 dansk arbejdsløshedskasse og i sygeforsikring.
Opfyldes disse betingelser  

 ikke, vil tilladelsen blive tilbagekaldt, hvilket også vil ske, såfremt  

 udlændingen slettes som medlem af arbejdsløshedskasse og sygeforsikring på  

 grund af kontingentrestance.
Man skal anmode politikredsene om ved  

 behandlingen af ansøgninger om forlænget opholds- og arbejdstilladelse at  

 have opmærksomheden henvendt på, at de stillede betingelser, som er indført i  

 udlændingenes pas i forbindelse med opholds- og arbejdstilladelsen, er  

 overholdt.
4. Når udlændigens tredie opholds- og  

 arbejdstilladelse udløber, og han således med fornøden tilladelse har  

 arbejdet her i landet, i 2 1/2 år, vil der uden hensyn til  

 beskæftigelsessituationen blive meddelt ham opholdstilladelse og generel  

 arbejdstilladelse forudsat, at han inden for de sidste 12 måneder har haft  

 lovligt arbejde i mindst 4 måneder.
Er dette ikke tilfældet, vil sagen -  

 såfremt udlændingen ikke har en særlig tilknytning her til landet, f.eks. ved  

 at være gift med en udlænding, som har opholds- og arbejdstilladelse her -  

 herfra blive forelagt arbejdsformidlingen, hvis standpunkt til ansøgningen  

 vil være afgørende.
5. Kan der ikke meddeles udlændinge fortsat opholds-  

 og arbejdstilladelse her i landet, vil der normalt blive indrømmet dem en  

 frist med udrejse.
Denne frist vil blive fastsat under hensyntagen til de i  

 arbejdsdirektoratets foran citerede cirkulære indeholdte regler om udbetaling  

 af dagpenge til understøttelsesberettigede udlændinge, og den vil derfor i  

 reglen højest blive givet med en varighed af 3 uger.
6. Sluttelig skal man, idet man henviser til den  

 ugunstige beskæftigelsessituation, henlede opmærksomheden på vigtigheden af,  

 at de gældende regler om opholds- og arbejdstilladelse til udlændinge nøje  

 overholdes.« P.D.V.
Else Basse kt.chef /E.
Lambæk fm.
