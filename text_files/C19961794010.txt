Cirkulæreskrivelse om meddelelse om  

 selvforskyldt ledighed ved formidling af arbejde, hvor medlemmet skal  

 henvende sig til arbejdsgiveren "snarest" Kommentar m.v.:
Et medlem blev af AF pålagt snarest at møde  

 til en ansættelsessamtale hos en arbejdsgiver.
Det var medlemmets egen  

 risiko, at den for sene henvendelse til arbejdsgiveren i sig selv  

 medførte, at medlemmet ikke blev ansat.
Den sene henvendelse blev  

 derfor sidestillet med et afslag.
 Meddelelse om afgørelsen:
 AF benytter i visse sammenhænge ordet "snarest" i  

 stedet for en tidsmæssig præcis angivelse af, hvornår et  

 medlem skal henvende sig til en arbejdsgiver med henblik på afholdelse  

 af ansættelsessamtale.
 Arbejdsmarkedets Ankenævn og Direktoratet for  

 Arbejdsløshedsforsikringen har i ovennævnte sager haft lejlighed  

 til at tage stilling til de dagpengemæssige konsekvenser af, at et  

 medlem i et sådant tilfælde alene som følge af en for sen  

 henvendelse ikke bliver ansat.
 I de aktuelle tilfælde var medlemmet blevet  

 formidlet arbejde inden for pædagogområdet og var i forbindelse  

 med formidlingen blevet pålagt at møde til  

 ansættelsessamtale hos den potentielle arbejdsgiver "snarest" .
Henvendelse til arbejdsgiveren skete dog først  

 henholdsvis 9 og 13 dage efter formidlingstidspunktet.
I begge tilfælde  

 betød den sene henvendelse i sig selv, at medlemmerne ikke blev ansat,  

 og at medlemmerne - af arbejdsgiverne - blev indberettet til AF som  

 udeblevne.
Kassen traf i sagerne afgørelse om en uges  

 effektiv karantæne for selvforskyldt ledighed.
Kassen lagde vægt  

 på, at arbejdsforholdet ikke var kommet i stand pga. den for sene  

 henvendelse.
 Direktoratet tiltrådte kassens  

 afgørelser med henvisning til Direktoratet for  

 Arbejdsløshedsforsikringens vejledning til den dagældende  

 bekendtgørelse nr. 146 af 7. marts 1995 om rådighed og  

 selvforskyldt ledighed, § 17, hvori det fastslås, at det sidestilles  

 med afslag, når medlemmet handler på en sådan måde,  

 at ansættelsesforholdet ikke kommer i stand.
 Direktoratet fandt yderligere, at det i sager som disse er  

 medlemmets eget ansvar, når en for sen henvendelse til arbejdsgiveren -  

 i sig selv - medfører, at medlemmet ikke bliver ansat.
 Medlemmerne har i deres klager anført, at  

 stillingerne skulle besættes mellem 1 og 1 ½ måned efter  

 formidlingen skete, og at den sene henvendelse burde ses på baggrund  

 heraf.
 Arbejdsmarkedets Ankenævn tiltrådte  

 direktoratets afgørelser om en uges karantæne, jf. den  

 dagældende rådighedsbekendtgørelses § 17, stk. 1 og § 24,  

 stk. 1, idet nævnet fandt, at ordet "snarest" relaterer sig til  

 formidlingstidspunktet.
 Ankenævnet var således enig med direktoratet  

 i, at en adfærd som ovenfor beskrevet konkret kan sidestilles med  

 afslag.
