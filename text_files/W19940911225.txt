En lokal partiforening, der agtede at videreføre en kandidatlistes  

 politiske arbejde, opfyldte som en del af den pågældende kandidatliste  

 betingelserne for partistøtte for det pågældende år I brev af 27. april 1993 til Partistøttenævnet har X-Partiets  

 lokalforening anført, at X-Partiets lokalforening agter at videreføre  

 F-Listens politiske virksomhed i 1993, selv om det ene af de to valgte  

 byrådsmedlemmer har forladt F-Listen.
Partistøttenævnet har opfattet brevet  

 som en klage over Indenrigsministeriets udtalelse af 7. april 1993 og over  

 Kommunens afgørelse af 15. april 1993 om, at der ikke kan udbetales økonomisk  

 støtte for 1993 til F-Listen.
 Indenrigsministeriet udtalte i brev af 7. april 1993, at da den tidligere  

 T-Liste har trukket sig ud af samarbejdet i F-Listen, synes der at foreligge  

 en situation, hvor der er tale om, at kandidatlistens politiske arbejde ikke  

 agtes videreført, og hvor betingelserne for fortsat udbetaling af tilskud til  

 kandidatlisten dermed ikke er opfyldt.
 Partistøttenævnet har forelagt sagen for byrådet, der i brev af 25. juni  

 1993 har udtalt, at på baggrund af Indenrigsministeriets brev af 7. april  

 1993 til kommunen har kommunen den 15. april 1993 meddelt X-Partiets  

 lokalafdeling, at der ikke kan udbetales økonomisk støtte for 1993.
Partistøttenævnet har endvidere forelagt sagen for X-Partiets  

 lokalforening, der i brev af 10. september 1993 har udtalt, at man kan  

 henholde sig til udtalelse af 24. juni 1993 fra det byrådsmedlem, som er det  

 tilbageblevne medlem valgt på F-Listen, og som tillige er medlem af  

 X-Partiets lokalafdeling.
I udtalelsen er bl.a. anført følgende:
»T-Listen trak sig ikke ud af F-Listens samarbejde, som det er  

 beskrevet i kommunens redegørelse.
Der er i samarbejdsaftalen mellem  

 X-Partiets lokalforening og T-Listen, ikke en procedure for, at den ene part  

 kan trække sig ud af aftalen eller ensidigt nedlægge F-Listen.
T-Listen har  

 aldrig kontaktet X-Partiets lokalforening for at få en forhandling om  

 nedlæggelse af samarbejdet, men blot meddelt X-Partiets lokalforening, at  

 T-Listen i kommunen var nedlagt.
X-Partiets lokalforening meddelte da også umiddelbart derefter til den  

 lokale presse og i byrådet, at X-Partiets lokalforening ville fortsætte  

 F-Listens politiske arbejde.
Samtidig inviterede X-Partiets lokalforening  

 medlemmer af den tidligere T-Liste til et samarbejde om at videreføre  

 F-Listens politiske arbejde.
 Samarbejdet var ikke betinget af, at medlemmerne af den tidligere T-Liste  

 skulle melde sig ind i X-Partiets lokalforening, men tværtimod skulle  

 samarbejdet fortsætte som hidtil, hvilket blev understreget af X-Partiets  

 lokalforening.
X-Partiets lokalforening mener derfor ikke, at man kan nægte at  

 udbetale partistøtte med begrundelse i, at F-Listens politiske arbejde ikke  

 agtes videreført.« Det fremgår af sagen, at kandidatlisten F-Listen i kommunen ikke formelt  

 er blevet nedlagt, men at det ene byrådsmedlem nu har forladt kandidatlisten  

 og har meldt sig ind i A-Partiet og tilsluttet sig A-Partiets byrådsgruppe.
 I denne anledning skal Partistøttenævnet udtale følgende:
F-Listen er en kandidatliste, der er omfattet af reglerne i  

 partistøttelovens § 11, jf. § 8, stk. 3. For lister, der er omfattet af denne  

 bestemmelse, skal tilskud udbetales til den tegningsberettigede stiller, jf.  

 § 25, stk. 3, i lov nr. 140 af 8. marts 1989 om kommunale valg, eller til  

 den/dem, der i henhold til den kommunlae valglovs § 44 måtte være anmeldt som  

 den/dem, der er berettiget til at ansøge om og modtage tilskud.
Hvis den  

 pågældende ikke mere er vælger i amtskommunen eller er udtrådt af det  

 politiske arbejde for kandidatlisten, kan en anden vælger i amtskommunen  

 indtræde som ansøger eller modtager af tilskud, såfremt vedkommende er  

 berettiget til at optræde som repræsentant for kandidatlisten.
 Efter § 11, jf. § 10, stk. 2, i partistøtteloven er det en betingelse for  

 modtagelse af partistøttebeløb, at tilskudsbeløbet for det foregående år er  

 anvendt til politisk arbejde i kommunen, samt at dette agtes videreført.
Det fremgår af de i sagen foreliggende udtalelser fra såvel X-Partiets  

 lokalforening som fra F-Listens tilbageblevne repræsentant, at denne ville  

 videreføre F-Listens politiske arbejde.
Det er ikke fra kommunen eller fra  

 anden side blevet anført, at byrådsmedlemmet ikke har videreført F-Listens  

 politiske arbejde.
 Efter Partistøttenævnets opfattelse opfyldte X-Partiets partiforening som  

 en del af F-Listen herefter betingelserne for partistøtte i 1993.
 Partistøttenævnet fastsætter herefter, at det partistøttebeløb, som  

 kandidatlisten F-Listen var berettiget til for 1993, skal udbetales til  

 X-Partiets partiforening i kommunen.
