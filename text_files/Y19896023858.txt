Tilsynet har redegjort for de krav, som det stiller i forbindelse med  

 godkendelse af aktuarer i livsforsikringsselskaber og tværgående  

 pensionskasser Finanstilsynet har på baggrund af nogle konkrete sager gennemgået sin  

 praksis vedrørende godkendelse af aktuarer.
Praksis kan herefter gengives  

 således:
En forudsætning for, at en person kan godkendes som aktuar, vil normalt  

 være, at vedkommende har bestået forsikringsvidenskabelig kandidateksamen  

 (cand.act.) og derefter erhvervet praktisk erfaring i et tidsrum, der mindst  

 udgør 5 år ved godkendelse i et livsforsikringsselskab og 3 år i en  

 tværgående pensionskasse.
I forbindelse hermed bør den pågældende have  

 arbejdet nært sammen med en godkendt aktuar og derved opnået indgående  

 kendskab til dennes arbejdsopgaver, såsom udarbejdelse af bonussystemer,  

 forsikringstekniske opgørelser, aktuarrapporter til Finanstilsynet m.v.
Tilsynet vil dog i særlige tilfælde kunne fravige de nævnte frister på 5  

 og 3 år.
Dette vil således kunne blive aktuelt, såfremt den pågældende i en  

 længere periode inden kandidateksamen har været beskæftiget med relevant  

 arbejde; i denne forbindelse vil der kun blive taget hensyn til arbejde, der  

 utvivlsomt kan ligestilles med det, som en cand. act. sædvanligvis udfører i  

 et aktuarkontor.
Videnskabeligt arbejde vil kunne inddrages i bedømmelsen,  

 såfremt det er direkte relateret til praktisk livsforsikringsvirksomhed.
Personer med en anden relevant uddannelse, f.eks. cand.stat. eller  

 cand.scient. med matematik og statistik, vil efter omstændighederne kunne  

 godkendes; der må dog kræves en noget længere praktisk erfaring end ovenfor  

 nævnt, ligesom uddannelsen må suppleres med universitetskurser i  

 livsforsikringsmatematik samt eventuelt risikoanalyse og  

 forsikringstilsynsret.
Personer med udenlandsk aktuaruddannelse vil alene  

 kunne godkendes, såfremt de har erhvervet langvarigt og dybtgående kendskab  

 til dansk livsforsikringspraksis.
Et selskabs eller en pensionskasses godkendte aktuar bør principielt være  

 heltidsansat i den pågældende virksomhed.
En deltidsansat aktuar vil dog  

 kunne accepteres, hvis virksomheden i øvrigt har tilstrækkelig teknisk  

 ekspertise.
Dette vil specielt kunne blive aktuelt i den situation, at en  

 virksomhed har ansat en aktuar, der ikke fuldt ud opfylder de ovenfor anførte  

 krav, men som i en overgansperiode hjælpes af en fuldt kvalificeret person,  

 der da fungerer som godkendt aktuar.
Der vil kun i ganske særlige situationer kunne godkendes en aktuar, der er  

 tilknyttet et andet forsikringsselskab som aktuar eller på anden måde,  

 medmindre de to selskaber tilhører samme koncern.
Derimod kan det efter  

 omstændighederne godkendes, at to eller flere tværgående pensionskasser har  

 fælles aktuar.
