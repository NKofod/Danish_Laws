Antaget, at et adresseringsbureau burde iværksætte en procedure til  

 sikring af, at der ikke udsendtes materiale til personer, som havde  

 tilkendegivet, at de ikke ønskede at modtage sådant materiale.
Dette burde  

 også gælde i tilfælde, hvor den formelle ejendomsret til registrene ikke var  

 bureauets.
Registertilsynet har modtaget nogle konkrete klagesager vedrørende et  

 adresseringsbureau, som har vist, at der er blevet udsendt materiale til  

 personer, der tidligere har bedt om at blive slettet.
Dette resulterede i, at  

 registertilsynet i beretningsåret har meddelt adresseringsbureauet påbud om  

 at sikre sig imod den pågældende udsendelse af materiale.
 Adresseringsbureauet har herefter oplyst, at man ser visse problemer  

 forbundet med opfyldelsen af det meddelte påbud, idet bureauet i en del  

 tilfælde ikke har den formelle ejendomsret til registrene.
Registertilsynet har efterfølgende over for adresseringsbureauet bl.a.  

 udtalt, at det af lov om private registre m.v. § 18 fremgår, at et  

 adresseringsbureau i sine registre skal slette enhver, der fremsætter  

 skriftlig begæring herom.
Registertilsynet udtalte endvidere, at tilsynet er  

 opmærksom på, at der i tilfælde, hvor den formelle ejendomsret til registrene  

 ikke er bureauets, kan opstå problemer omkring opfyldelsen af lovens krav om  

 sletning.
Registertilsynet bemærkede imidlertid, at lovens regler om sletning  

 i adresseringsbureauets registre ifølge bemærkningerne til loven bygger på  

 den omstændighed, at en del personer finder det ubehageligt gang på gang at  

 modtage reklamemateriale og lignende, som udsendes ved hjælp af sådanne  

 adresseringsregistre.
På baggrund heraf fandt registertilsynet, at  

 adresseringsbureauet bør iværksætte en procedure til sikring af, at der ikke  

 udsendes materiale til personer, som har tilkendegivet, at de ikke ønsker at  

 modtage sådant adresseret materiale.
 Registertilsynets årsberetning 1985.
