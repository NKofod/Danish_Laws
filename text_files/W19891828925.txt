 En arbejdsledig, der havde valgt at deltage i et kursus i stedet for  

 at få et jobtilbud, kunne ikke fradrage udgifterne til befordring mellem  

 bopæl og kursussted.
 Børnepædagog A klagede over, at de stedlige skattemyndigheder ikke havde  

 godkendt hendes fradrag på 5.880 kr. for befordringsudgifter i  

 indkomstopgørelsen for 1986.
Det var oplyst, at klageren, der i 1986 havde været arbejdsledig og  

 modtaget arbejdsløshedsdagpenge, i tiden fra 1. september 1986 og året ud  

 havde deltaget i et kursus for ledige børnehave- og fritidspædagoger.
Hun  

 havde i sin indkomstopgørelse fradraget udgifter til befordring mellem  

 bopælen og kursusstedet med 5.880 kr.
Beløbet var opgjort efter reglerne i  

 ligningslovens § 9 C om fradrag for udgifter til befordring mellem hjem og  

 arbejdssted.
 De stedlige skattemyndigheder begrundede den påklagede forhøjelse med, at  

 klageren på kursustidspunktet ikke havde nogen arbejdsgiver, og at hendes  

 situation ikke var sammenlignelig med den situation, at ansatte deltog i  

 kurser som led i deres ansættelsesforhold.
 Klageren påstod fradraget godkendt, idet hun gjorde gældende, at kurset  

 svarede til et jobtilbud, og at hun hvis hun i stedet havde valgt et sådant  

 tilbud, ville have været berettiget til at fradrage sine befordringsudgifter.
To retsmedlemmer, herunder retsformanden, fandt det under hensyn til  

 lovteksten i ligningslovens § 9 C samt til domspraksis, jf. to af Vestre  

 Landsret den 13. september 1988 afsagte domme (Yvonne Nørreriis Jensen og  

 Anders Kobber), afgørende for godkendelse af befordringsfradrag efter nævnte  

 bestemmelse, at der var tale om befordring i forbindelse med et arbejdssted,  

 dvs. et sted, hvor den pågældende udførte et arbejde til nytte for en  

 arbejdsgiver og modtog løn herfor.
Da klagerens kursussted herefter ikke  

 kunne anses for et arbejdssted og efter disse medlemmers opfattelse heller  

 ikke kunne sidestilles hermed i henseende til spørgsmålet om fradrag for  

 befordringsudgifter, stemte de for at stadfæste ansættelsen.
To retsmedlemmer var enige med klageren i, at der, for så vidt angik  

 spørgsmålet om befordringsfradrag, måtte gælde samme regler, hvad enten der  

 var tale om et jobtilbud eller et uddannelsestilbud, idet  

 uddannelsestilbuddet måtte ses som et alternativ til et jobtilbud.
At dette  

 ikke udtrykkeligt var fastslået i ligningsloven, kunne uanset de foreliggende  

 domstolsafgørelser ikke være afgørende for fortolkningen, og disse medlemmer  

 stemte derfor for at nedsætte ansættelsen med 5.880 kr.
 Da retsformandens stemme i tilfælde af stemmelighed er udslagsgivende,  

 blev den påklagede ansættelse stadfæstet.
 LV 1988, U 1.1.3.
