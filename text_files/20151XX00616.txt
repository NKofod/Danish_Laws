Skriftlig fremsættelse (30. marts 2016) Troels Lund Poulsen:
 Herved tillader jeg mig for Folketinget at fremsætte:
Forslag til lov om ændring af lov om værdipapirhandel m.v., lov om finansiel virksomhed, lov om forvaltere af alternative investeringsfonde m.v., straffeloven og retsplejeloven (Ændringer som følge af forordningen om markedsmisbrug samt gennemførelse af regler om provisionsbetalinger m.v. fra tredjeparter og oplysninger om omkostninger m.v. i direktivet om markeder for finansielle instrumenter (MiFID II)) (Lovforslag nr.
L 159) I forlængelse af den finansielle krise er det fundet nødvendigt at styrke den finansielle regulering og tilsynet med de finansielle markeder for at sikre velfungerende og effektive kapitalmarkeder.
Det er en betingelse for økonomisk vækst og velstand i samfundet, at de finansielle markeder er velfungerende, og at offentligheden har tillid til markederne.
Markedsmisbrug skader de finansielle markeders integritet og offentlighedens tillid til værdipapirer m.v.
Med lovforslaget gennemføres de dele af forordningen om markedsmisbrug (MAR), der bl.a. indeholder regler om oplysningspligter og imødegåelse af markedsmisbrug, der kræver implementering i dansk lovgivning.
Samtidig ophæves en række regler i lov om værdipapirhandel m.v. for så vidt disse forhold fremover reguleres i markedsmisbrugsforordningen.
Med lovforslaget sker der endvidere en gennemførelse af reglerne om provisionsbetalinger m.v. fra tredjeparter i direktivet om finansielle instrumenter (MiFID II). Lovforslaget indebærer et forbud for banker og andre udbydere af investeringsprodukter mod at modtage og beholde provisionsbetalinger m.v. fra tredjeparter, hvis der enten er tale om en porteføljeplejeordning, eller hvis banken m.v. yder rådgivning, der lever op til en række betingelser vedrørende uafhængighed.
De foreslåede regler er udtryk for en afbalanceret løsning, hvor der sker en væsentlig styrkelse af beskyttelsen af kunderne samtidig med, at der opretholdes et incitament for bankerne til at tilbyde rådgivning til alle kunder.
 Der gennemføres herudover skærpede krav til de oplysninger om omkostninger og provisionsbetalinger, som banker m.v. skal give til deres kunder, svarende til kravene herom i MiFID II.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
