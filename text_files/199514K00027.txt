Nr BTL 27 Betænkning over Forslag til lov om ændring af lov om støtte til  

 voksenuddannelse (Forlængelse af den støtteberettigende periode og  

 begrænsning af muligheden for støtte til deltidsuddannelse)   

 Nr L 27 1995-96, 1. samling Afgivet af Uddannelsesudvalget Afgivet: 19951207 Udvalget har behandlet lovforslaget i nogle møder og har herunder stillet  

 spørgsmål til undervisningsministeren, som denne har besvaret skriftligt.
 Endvidere har udvalget modtaget en skriftlig henvendelse fra De Danske  

 Landboforeninger og Dansk Familielandbrug.
 Et af udvalgets spørgsmål og undervisningsministerens svar herpå er  

 tillige med den skriftlige henvendelse optrykt som bilag til betænkningen.
 Der er af undervisningsministeren og af et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med de af  

 ministeren stillede ændringsforslag.
 Et mindretal (Venstres medlemmer af udvalget) indstiller  

 lovforslaget til vedtagelse med de af mindretallet stillede  

 ændringsforslag.
Mindretallet kan tilslutte sig, at muligheden for voksenuddannelsesstøtte  

 udvides fra 40 til 80 uger, men kan generelt ikke tilslutte sig, at  

 studerende på videregående uddannelser kan modtage anden offentlig ydelse end  

 SU.
Venstre finder det vigtigt, at der fortsat er mulighed for at modtage  

 voksenuddannelsesstøtte på deltid.
Et andet mindretal (Socialistisk Folkepartis medlem af udvalget)  

 indstiller lovforslaget til vedtagelse med de af ministeren stillede  

 ændringsforslag.
Mindretallet vil redegøre for sin stilling til de af  

 mindretallet stillede ændringsforslag ved 2. behandling.
Efter SF's opfattelse er VUS-ordningen helt central i bestræbelserne på at  

 få kortuddannedes uddannelsesmuligheder forlænget.
Derfor finder SF det også  

 godt, at VUS nu kan ydes sammenlagt i 80 uger og ikke kun som hidtil i 40  

 uger.
Som noget særlig positivt ved de ændringer, der nu vedtages, vil SF  

 fremhæve, at følgende ændringsforslag vedtages: »Undervisningsministeren  

 kan fastsætte regler om, at der kan gives støtte til deltagelse i  

 pædagoguddannelse omfattet af lov om uddannelse af pædagoger, i det omfang  

 der er tale om uddannelse for studerende med forudgående særlig  

 erhvervserfaring.« Det betyder, at den mulighed, der var til stede indtil bekendtgørelse nr.  

 341 af 31. maj 1995, nu igen bliver mulig.
Det betyder samtidig, at den hensigt, der ligger i SF's lovforslag nr.
L  

 28 fremsat den 28. oktober i år, fuldt ud er tilgodeset med det  

 ændringsforslag, som bliver vedtaget til lovforslag nr.
L 27. Derfor er der  

 heller ikke nogen grund til, at SF opretholder L 28.
Efter SF's opfattelse er det utrolig vigtigt, at pædagogmedhjælpere får  

 gode økonomiske muligheder for at uddanne sig til pædagoger på det særligt  

 tilrettelagte forløb, og at det kan ske på økonomisk rimelige vilkår.
Det  

 drejer sig om mennesker, der har erhvervet en betydelig erfaring på området,  

 og som derfor vil være meget motiverede, hvis de vælger at uddanne sig til  

 pædagog.
Og ved VUS-ordningen vil det samtidig være muligt, at de økonomisk  

 kan klare uddannelsen.
 Derfor er SF meget tilfreds med, at et flertal i Folketinget med  

 vedtagelse af ændringsforslaget vil gøre det muligt.
 Et tredje mindretal (Enhedslistens medlem af udvalget) indstiller  

 lovforslaget til vedtagelse med ændringsforslag nr. 1 og 3-8.
Enhedslisten vil gerne understrege, at Enhedslisten ønsker at gå langt  

 videre i den retning, lovforslaget går, så det reelt bliver alles ret at  

 kunne uddanne sig på et leveniveau, der mindst svarer til højeste  

 dagpengesats.
Enhedslisten kan derfor også støtte udvidelsen af den  

 støtteberettigende periode fra 40 til 80 uger, men så helst, at den såkaldte  

 positivliste blev fjernet, så der var en reel fri adgang til at bruge disse  

 80 uger.
Enhedslisten er ikke tilhænger af, at der er begrænsninger i  

 muligheden for at bruge VUS til deltidsuddannelse, og kan således støtte de  

 af Venstre stillede ændringsforslag.
 Et fjerde mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme for de af mindretallet stillede ændringsforslag og  

 vil stemme imod de af ministeren stillede ændringsforslag.
Ændringsforslag Til titlenAf et mindretal (V), tiltrådt af et mindretal (EL  

 og DF):
 1) Undertitlen affattes således:
 »(Forlængelse af den støtteberettigende periode)».
 Af undervisningsministeren, tiltrådt af et flertal (udvalget  

 med undtagelse af V, EL og DF):
2) I undertitlen indsættes efter »til  

 deltidsuddannelse«: »m.v.« Til § 1 3) Nr. 1 affattes således:
»1. I § 4, stk. 1, 1. pkt., indsættes efter »og  

 kan frit«: », jf. dog stk. 3,», og efter »bortset fra  

 videregående uddannelser« indsættes: », jf. dog stk. 2«.' 4) Efter nr. 1 indsættes som nyt nummer:
 »01. I § 4 indsættes efter stk. 1 som nyt stykke:
»Stk. 2. Undervisningsministeren kan fastsætte regler om, at  

 der kan gives støtte til deltagelse i pædagoguddannelse omfattet af lov om  

 uddannelse af pædagoger, i det omfang der er tale om uddannelse for  

 studerende med forudgående særlig erhvervserfaring.« Stk. 2 og 3 bliver herefter stk. 3 og 4.' Af et mindretal (V), tiltrådt af et mindretal (EL og DF):
 5) Nr. 4 affattes således:
 »4. § 5, stk. 2, affattes således:
»Stk. 2. Voksenuddannelsesstøtte kan gives til uddannelse i  

 sammenlagt mindst 1 uge og højst 80 uger på heltid eller tilsvarende længere  

 på deltid.
Den ugentlige uddannelsestid og nedsættelsen af arbejdstiden skal  

 være på mindst 6 timer.«» Af undervisningsministeren, tiltrådt af et flertal (udvalget  

 med undtagelse af V og DF):
 6) Efter nr. 4 indsættes som nyt nummer:
»02. I § 6, stk. 2, 1. pkt., ændres »§ 4, stk.  

 3« til: »§ 4, stk. 4«.' Til § 2 7) I stk. 1 indsættes efter 1. pkt. som nyt punktum:
 »§ 4, stk. 2, som affattet ved denne lovs § 1, nr. 01, træder dog i  

 kraft dagen efter bekendtgørelsen i Lovtidende med virkning for ansøgninger,  

 der er modtaget i Styrelsen for Statens Uddannelsesstøtte efter den 7. juni  

 1995, og således at der kan ydes støtte med virkning fra begyndelsen af  

 uddannelsesåret 1995-96.«.
 8) I stk. 2, 1. og 2. pkt., udgår ordene »ved  

 lovens ikrafttræden«, og i stedet indsættes: »den 1. januar  

 1997«, og i 2. pkt. ændres »inden ikrafttrædelsen« til:  

 »inden denne dato«.
Bemærkninger Til nr. 1 Den foreslåede ændring er en konsekvens af ændringsforslag nr.  

 5.
 Til nr. 2. Den foreslåede ændring er en konsekvens af ændringsforslag nr.  

 4.
 Til nr. 3 Den forslåede ændring er en teknisk konsekvens af  

 ændringsforslag nr. 4.
 Til nr. 4 Den foreslåede ændring åbner mulighed for, at der kan ydes  

 voksenuddannelsesstøtte til deltagelse i den særligt tilrettelagte  

 pædagoguddannelse.
Optagelse på den særligt tilrettelagte pædagoguddannelse er betinget af,  

 at ansøgeren ud over at opfylde de almindelige adgangskrav til uddannelsen  

 har erfaring fra pædagogisk eller tilsvarende arbejde.
Den særligt  

 tilrettelagte pædagoguddannelse berettiger ikke til statens  

 uddannelsesstøtte.
Der har tidligere været ydet støtte til deltagelse i den særligt  

 tilrettelagte pædagoguddannelse.
Denne uddannelse udbydes nu som åben  

 uddannelse.
Ud over de almindelige optagelsesbetingelser for  

 pædagoguddannelsen er det en betingelse, at ansøgeren har erfaring fra  

 pædagogisk eller tilsvarende arbejde i et omfang, der svarer til normalt  

 mindst 5 års fuldtidsbeskæftigelse.
Den særligt tilrettelagte  

 pædagoguddannelse omfatter ikke den lønnede praktik.
 Imidlertid er den særligt tilrettelagte pædagoguddannelse en videregående  

 uddannelse, og der er således ikke hjemmel i gældende lov til at yde  

 voksenuddannelsesstøtte.
 Derfor blev bekendtgørelse nr. 894 af 25. november 1993 om støtte til  

 voksenuddannelse ændret ved bekendtgørelse nr. 341 af 31. maj 1995, der  

 trådte i kraft den 7. juni 1995 og præciserer, at støtte ikke kan ydes til  

 deltagelse i videregående uddannelser.
 Finansudvalget tiltrådte den 21. juni 1995 aktstykke nr. 382, hvorved der  

 blev tilvejebragt bevillingsmæssig hjemmel til uanset ændringsbekendtgørelsen  

 fortsat at yde støtte til personer, der den 7. juni havde fået tildelt eller  

 søgt om støtte.
 Den foreslåede bestemmelse genindfører muligheden for at få støtte til den  

 særligt tilrettelagte pædagoguddannelse og giver herunder mulighed for med  

 tilbagevirkende kraft til begyndelsen af uddannelsesåret 1995-96 at  

 imødekomme ansøgninger fra personer, der ikke er omfattet af det tiltrådte  

 aktstykke, men som har påbegyndt uddannelsen før den 7. juni 1995.
 Undervisningsministeriet finder, at disse personer i lighed med dem, der  

 er omfattet af aktstykket, har disponeret i tillid til den hidtidige  

 bekendtgørelse.
 De økonomiske konsekvenser af forslaget skønnes at blive følgende:
 Den gennemsnitlige udgift er 60.000 kr. (niveau 1995) til  

 voksenuddannelsesstøtte og tilskud til deltagerbetaling i 30 uger på  

 deltidsuddannelsen.
Det tiltrådte aktstykke omfatter ikke de højst 80 personer, der før den 7.  

 juni 1995 har fået bevilget støtte for en begrænset periode.
Udgiften til  

 støtte i den resterende del af uddannelsen er højst 3,8 mio. kr., heraf 3  

 mio. kr. i 1995.
 Det tiltrådte aktstykke omfatter heller ikke de ca. 200 kortuddannede, der  

 har påbegyndt uddannelsen før den 7. juni, dvs. i august 1994 og februar  

 1995, men ikke søgt støtte før den 7. juni, idet de typisk har  

 uddannelsesorlov med orlovsydelse i det første år med heltidsuddannelse.
 Udgiften til støtte til disse ca. 200 personer skønnes at blive ca. 12,2  

 mio. kr., heraf 1,7 mio. kr. i 1995, 6,3 mio. kr. i 1996 og 4,2 mio. kr. i  

 1997.
 Med et fremtidigt årligt optag som i 1995, det vil sige ca. 535 personer,  

 heraf ca. 250 kortuddannede, vil de årlige udgifter blive 15 mio. kr., når  

 ordningen er fuldt udbygget i 1998.
 Til nr. 5 Ændringsforslaget er stillet for at sikre, at uddannelsessøgende  

 også fremover har ret til voksenuddannelsesstøtte i forbindelse med  

 deltidsuddannelse.
 Til nr. 6 De foreslåede ændringer er tekniske konsekvenser af  

 ændringsforslag nr. 4.
 Til nr. 7 Den under nr. 4 foreslåede ændring bør træde i kraft ved  

 bekendtgørelsen i Lovtidende, så ændringen får virkning for ansøgninger, der  

 er modtaget i Styrelsen for Statens Uddannelsesstøtte efter den 7. juni 1995  

 og dermed ikke omfattet af det tiltrådte aktstykke, og således at der ydes  

 støtte med tilbagevirkende kraft til den 1. august 1995.
 Til nr. 8 Ændringen er en teknisk konsekvens af nr. 7.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF) Dorit  

 Myltoft (RV) Bruno Jerup (EL) Addi Andersen (CD) Anders Mølgaard (V) Hanne  

 Severinsen (V) fmd.
Henning Urup (V) Ulla Tørnæs (V) Frank Dahlgaard  

 (KF) Lene Espersen (KF) John Vinther (KF) Poul Nødgaard (DF)  

 Fremskridtspartiet havde ikke medlemmer i udvalget.
Bilag 1 Spørgsmål 1:
»Ministerens kommentar til henvendelse af den 21. november 1995 fra  

 De Danske Landboforeninger og Dansk Familielandbrug vedrørende lovforslaget,  

 jf.
L 27 - bilag 1, udbedes.« Svar:
 Jeg er enig i, at deltidsuddannelse kan være lige så relevant og  

 støtteværdig som heltidsuddannelse.
Imidlertid kan der være tilfælde, hvor det er naturligt, at virksomhederne  

 selv bærer udgiften til løn under uddannelse, og at udgiften ikke væltes over  

 på det offentlige.
Denne risiko er især til stede ved deltidsuddannelse.
 Det er derfor nødvendigt at overveje reglerne for deltids-VUS nøje, og jeg  

 finder det rigtigst, at de fastsættes i bekendtgørelsesform.
 Jeg er helt opmærksom på, at de gældende muligheder for deltids-VUS i vidt  

 omfang udnyttes af landmænd og deres ægtefæller, og foreningernes henvendelse  

 vil blive inddraget ved udarbejdelse af de nye regler.
Bilag 2 De danske Landboforeninger Dansk Familielandbrug Den 21. november 1995 Folketingets Uddannelsesudvalg Christiansborg 1240 København K.
Vedr.: Forslag til ændring af lov om støtte til voksenuddannelse (L  

 27) Landboorganisationerne skal hermed på det kraftigste opfordre udvalget til  

 at fastholde de nuværende regler om tilskud til deltidsuddannelse.
Det  

 vil sige, at der ikke bør indføjes noget i den nye lov, som rejser tvivl om,  

 at deltidsuddannelse er lige så relevant og støtteværdig som  

 heltidsuddannelse.
Specielt for selvstændige og medarbejdende ægtefæller i mindre  

 virksomheder, som der findes mange af i jordbrugserhvervene, er dette  

 afgørende.
Iblandt dem er også mange »kortuddannede«, og hvis  

 regeringens målsætning om at fremme deres uddannelsesaktivitet skal opfyldes,  

 så er fleksibilitet i uddannelsestilbudene et nøgleord.
Mange af dem  

 vil overhovedet ikke have mulighed for at deltage, hvis ikke de får lov at  

 indpasse uddannelsen i veksel med deres erhverv.
I landbruget har vi mange års erfaring med udvikling af efteruddannelse  

 til landmænd og medarbejdende ægtefæller.
Vi har målrettet stræbt efter at  

 give efteruddannelsen en form, så den bliver attraktiv for mennesker, der  

 hidtil ikke har søgt efteruddannelse - typisk de »kortuddannede«.
Det er derudfra vor overbevisning, at lovforslagets udvidelse fra 40 til  

 80 uger stort set ikke vil komme dem til gode, da de ikke har mulighed for at  

 frigøre sig til uddannelse i det omfang.
Derimod har de stor gavn af  

deltidsuddannelse.
En indikation heraf ses i nedenstående statistik  

 over dels sammenhængende internatkurser (»heltidsuddannelse«), dels  

 tilsvarende uddannelse afholdt som enkeltdagskurser  

 (»deltidsuddannelse«), der er gennemført under jordbrugets  

 efteruddannelse (kurser af mindst 3 dages varighed).
 Det er tydeligt, at enkeltdagskurserne - hvoraf langt hovedparten ligger  

 på adskilte dage, f.eks. 1 dag pr. uge i 5 uger - imødekommer et behov hos  

 brugerne for denne efteruddannelse.
Vi vil derfor stærkt opfordre udvalget til at slå fast, at VUS til  

 deltidsuddannelser fortsat skal være en lovfæstet ret.
Vi støtter dermed  

 Voksenuddannelsesrådets indstilling til undervisningsministeren.
