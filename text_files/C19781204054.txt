 Udtalt, hvem der må anses for dispositionsberettigede til et gravsted,  

 og at væsentlige dispositioner over gravstedet kræver enighed mellem de  

 dispositionsberretigede.
 Kirkeministeriets skrivelse af 8. maj 1978 til N.N.
Med henvisning til Deres og Deres søster fru O.O.'s skrivelse af 25.  

 januar 1978 vedrørende brugsretten til gravsted litra L, nr. 94 og 95 på A  

 kirkegård, hvori Deres moder fru P.P. og R.R. er begravet henholdsvis den 11.  

 december 1973 og den 6. juni 1977, skal man meddele, at da udgifterne ved  

 erhvervelse af gravstedet ifølge det oplyste i sin tid er afholdt af Deres  

 moders bo og hendes samlever, ovennævnte R.R., med halvdelen hver, havde De  

 og Deres søster indtil R.R.'s død i 1977 brugsretten til gravstedet sammen  

 med ham, og ved hans død - ved hvilken han efter det for ministeriet oplyste  

 efterlod sig 2 børn af et tidligere ægteskab - er hans andel i brugsretten  

 gået i arv til hans børn, således at brugsretten nu tilkommer Dem og Deres  

 søster sammen med R.R.'s børn.
Derimod har R.R.'s efterlevende ægtefælle fru  

 S.S., med hvem han efter Deres moders død indgik ægteskab, ikke andel i  

 brugsretten, og det er i så henseende uden betydning, at gravfæstebrevet er  

 udstedt til hende.
Derimod har hun ret til til sin tid at blive begravet i  

 gravstedet, såfremt pladsforholdene tillader det.
Væsentlige dispositioner over gravstedet såsom flytning af lig og urner,  

 anbringelse, ændring eller fjernelse af mindesmærker og ændring af  

 gravstedets anlægsplan kræver enighed mellem de brugsberettigede.
Under  

 forudsætning af en sådan enighed vil gravstedet - med kirkegårdsbestyrelsens  

 samtykke - kunne deles, således at brugsretten til den gravplads, hvori R.R.  

 er begravet, overdrages til fru S.S. i eventuelt fællesskab med R.R.'s børn,  

 medens De og Deres søster bevarer brugsretten til den gravplads, hvori Deres  

 moder er begravet.
 Efter den anledning Deres skrivelse dertil giver, bemærkes endelig, at der  

 ikke kan forventes meddelt tilladelse til, at liget af Deres moder opgraves  

 og brændes, og at urnen derefter nedsættes i et andet gravsted.
