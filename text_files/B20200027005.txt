Bekendtgørelse om Forsyningstilsynets arbejdsplan I medfør af § 6, stk. 3, i lov nr. 690 af 8. juni 2018 om Forsyningstilsynet fastsættes:
Anvendelsesområde og formål § 1. Bekendtgørelsen finder anvendelse for den arbejdsplan, som Forsyningstilsynet i medfør af § 6, stk. 1, i lov om Forsyningstilsynet skal udarbejde.
 § 2. Formålet med udarbejdelsen af arbejdsplanen er at skabe øget gennemsigtighed og åbenhed om Forsyningstilsynets opgavevaretagelse gennem inddragelse af branchen, forbrugerorganisationer og øvrige interessenter.
 § 3. Arbejdsplanen udarbejdes hvert år og omfatter de følgende 3 kalenderår.
Planens indhold § 4. Arbejdsplanen skal redegøre for Forsyningstilsynets planlagte aktiviteter for det følgende år samt redegøre for Forsyningstilsynets forventede aktiviteter de 2 efterfølgende år.
 Stk. 2. Arbejdsplanen skal i mere detaljeret grad redegøre for Forsyningstilsynets planlagte aktiviteter for det følgende år, jf. stk. 4. Redegørelsen for de 2 efterfølgende år kan være mere overordnet.
 Stk. 3. Forsyningstilsynet kan ved redegørelsen efter stk. 1 nærmere beskrive aktiviteternes forventede effekt på områder, der er omfattet af Forsyningstilsynets aktiviteter.
Stk. 4. Arbejdsplanen skal nærmere beskrive de aktiviteter, som Forsyningstilsynet forventer at fokusere på, herunder aktiviteter, som ligger ud over de årligt gentagne opgaver, som Forsyningstilsynet varetager.
Dette kan omfatte følgende:
 1) Reguleringsmæssige opgaver, herunder tilsynsindsatsen.
 2) Udviklingsmæssige opgaver, herunder bidrag til lov- og regelforberedende arbejde.
 3) Planlagte analyser.
 4) Internationalt samarbejde.
Høring § 5. Forsyningstilsynets kontaktudvalg skal høres inden Forsyningstilsynets færdiggørelse af arbejdsplanen.
Stk. 2. Forsyningstilsynet sender et udkast til arbejdsplanen til Forsyningstilsynets kontaktudvalg.
Forsyningstilsynet sender udkastet til arbejdsplanen senest 14 dage før det andet halvårlige møde i Forsyningstilsynets kontaktudvalg.
Udkast til arbejdsplanen fremlægges på det andet halvårlige møde i Forsyningstilsynets kontaktudvalg, hvor dets medlemmer har mulighed for at fremkomme med bemærkninger til udkastet.
 Stk. 3. Det er Forsyningstilsynet alene, der beslutter indholdet af den endelige plan, idet Forsyningstilsynet er uafhængigt, jf. § 2, stk. 2, i lov om Forsyningstilsynet.
Offentliggørelse § 6. Forsyningstilsynet offentliggør årligt arbejdsplanen på Forsyningstilsynets hjemmeside senest den 15. december.
Ikrafttræden § 7. Bekendtgørelsen træder i kraft den 1. april 2020.
