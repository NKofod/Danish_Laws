 Udgifter til provision (bestikkelse) kunne ikke fradrages, idet de  

 ikke ansås for tilstrækkeligt dokumenteret og i øvrigt skulle være betalt til  

 personer i Vesttyskland, der måtte antages at have samme handelsvilkår som  

 her i landet.
 Vognmand A klagede bl.a. over, at hans selvangivne indkomst for  

 indkomstårene 1979, 1980 og 1981 var forhøjet med henholdsvis 96,700 kr.,  

 23.524 kr. og 7.750 kr., idet de stedlige skattemyndigheder ikke havde  

 godkendt hans fradrag for udbetalte provisioner.
Det fremgik af sagens oplysninger, at klageren som et personligt firma  

 havde drevet en omfattende vognmandsforretning med omsætning i de omhandlede  

 år fra ca. 9 mio. kr. til ca. 18 mio. kr.
Desuden havde klageren i  

 selskabsform drevet et eksportfirma, specielt vedrørende byggematerialer,  

 hvorfra han og hustruen havde oppebåret lønindtægt.
 Det var videre oplyst, at det omtalte selskab i årene 1979 til 1981 havde  

 udbetalt i alt 41.200 DM til en ikke navngiven politiker i Tyskland og til et  

 firma i Berlin, men der var ingen kvitteringer fra modtagerne, ligesom der  

 ikke var fremkommet nøjagtige oplysninger til identifikation af modtagerne.  

 Klageren havde personligt hævet beløbene, og de var anvendt til bestikkelse,  

 hvorfor klageren ikke ønskede at give nøjagtige oplysninger, da han frygtede  

 at miste fremtidigt salg.
 De stedlige skattemyndigheder havde under de givne omstændigheder ikke  

 anset de udokumenterede udgifter for en fradragsberettiget provisionsudgift  

 for selskabet og under hensyn til, at klageren selv havde hævet beløbene,  

 havde man anset udgiften for en yderligere lønudgift for selskabet til  

 klageren.
Klagerens revisor anførte, at udgiften i selskabets regnskab var indgået i  

 avanceopgørelserne, idet udgiften var indregnet i prisen og i vareforbruget.  

 Han henviste endvidere til, at det ifølge avisartikler var almindelig kendt,  

 at der var foretaget bestikkelse over for politikere og embedsmænd inden for  

 byggesektoren i Berlin.
Han påstod derfor forholdet omfattet af  

 ligningspraksis vedrørende godkendelse af sådanne udgifter, afholdt over for  

 udenlandske forretningsforbindelser.
Landsskatteretten fandt det ikke tilstrækkeligt dokumenteret, at de  

 omhandlede udgifter var medgået til betaling af driftsudgifter, og retten  

 måtte endvidere nære betænkelighed ved at godkende fradrag af denne karakter  

 ved samhandel med nærtstående lande, der måtte antages at have samme  

 handelsvilkår som Danmark.
Da klagerens hævning af de omhandlede beløb  

 herefter med rette var anset for at repræsentere yderligere lønindtægt, blev  

 de foretagne forhøjelser fastholdt.
 LV 1986, L 4.14.
