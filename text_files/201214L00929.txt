Betænkning afgivet af Beskæftigelsesudvalget den 22. maj 2013 Betænkning over Forslag til lov om vikarers retsstilling ved udsendelse af et vikarbureau m.v.
 [af beskæftigelsesministeren (Mette Frederiksen)]:
1. Ændringsforslag Enhedslistens medlemmer af udvalget har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 17. april 2013 og var til 1. behandling den 23. april 2013. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring.
Den 23. april 2013 sendte beskæftigelsesministeren de indkomne høringssvar, notat herom og et ligestillingsnotat herom til udvalget.
Spørgsmål Udvalget har stillet 20 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Et flertal i udvalget (V, S, RV, SF og KF) indstiller lovforslaget til vedtagelse uændret.
 Et mindretal i udvalget (DF) vil redegøre for sin stilling til lovforslaget og de stillede ændringsforslag ved 2. behandling.
 Et andet mindretal i udvalget (EL) indstiller lovforslaget til vedtagelse med de stillede ændringsforslag.
 Et tredje mindretal i udvalget (LA) indstiller lovforslaget til forkastelse ved 3. behandling og vil stemme imod de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 3 Af et mindretal (EL):
 1) Stk. 5 affattes således:
»Stk. 5. Stk. 1-4 finder ikke anvendelse, hvis vikarbureauet kan dokumentere, at der i henhold til en kollektiv overenskomst er fastsat en ordning, som regulerer de løn- og arbejdsvilkår, der er nævnt i stk. 1 og 2, og som herved ud fra en samlet vurdering sikrer vikarer vilkår i forbindelse med udsendelser på brugervirksomheder mindst svarende til, hvad vikarerne havde været sikret, hvis stk. 1 og 2 havde fundet anvendelse.
Det skal fremgå af overenskomsten, at parterne skal være enige om at fravige lovens ligebehandlingsprincip.« [Vikaransatte skal ansættes på samme vilkår som på brugervirksomheden; der skal være enighed om at fravige ligebehandlingsprincippet] Til § 4 2) I stk. 1 indsættes efter 2. pkt. som nyt punktum:
»Vikarbureauet skal oplyse vikaren om, hvorvidt der mellem vikarbureauet og brugervirksomheden er aftalt en jobklausul, og i givet fald om indholdet heri.« [Oplysning om jobklausul] Ny paragraf 3) Efter § 8 indsættes i kapitel 4 som ny paragraf:
»§ 01. Beskæftigelsesministeren bemyndiges til at etablere en autorisationsordning for vikarbureauer med et indhold svarende til, hvad der gælder med hensyn til erhvervelse af tilladelse i henhold til lov om godskørsel.« [Etablering af autorisationsordning] Bemærkninger Til nr. 1 Ændringsforslaget sikrer, at vikaransatte er ansat på vilkår, der hvad de væsentlige løn- og ansættelsesvilkår, angår ud fra en helhedsbetragtning mindst svarer til vilkårene for ansatte på brugervirksomheden.
Lovforslaget sikrer ikke dette, men åbner tværtimod for, at overenskomstansatte er ansat under ringere løn- og ansættelsesvilkår end beskrevet i lovens § 3, stk. 1-2, hvilket vil være i strid med direktivets ligebehandlingsprincip.
Ved at indsætte ordene »ud fra en samlet vurdering« levnes der stadig rum for den fornødne fleksibilitet i fastlæggelsen af vikarens løn- og ansættelsesvilkår.
Ændringsforslaget sikrer endvidere, at loven respekterer det kollektive overenskomstsystem.
Overenskomstsystemet bygger på aftaler mellem to parter.
Det må derfor også være overenskomstparterne, der i fællesskab afgør, hvorvidt den kollektive overenskomst kan anvendes til at fravige loven, og under hvilke betingelser.
Et lignende princip findes i øvrigt i ferieloven.
Til nr. 2 Det foreslås, at et vikarbureau pålægges at oplyse vikarerne om, hvorvidt vikarbureauet og brugervirksomheden har indgået aftale om en jobklausul, og i givet fald om dennes indhold, herunder størrelsen af det beløb, som brugervirksomheden i henhold til jobklausulen skal betale vikarbureauet ved ansættelse af en vikar.
Ændringsforslaget sikrer, at det er arbejdsgiverens forpligtelse at oplyse vikaren om, at der er indgået jobklausul, og på hvilke betingelser.
Det er ikke rimeligt, at vikaren selv skal tage initiativ til at få dette oplyst.
Til nr. 3 Det foreslås, at beskæftigelsesministeren bemyndiges til at etablere en autorisationsordning for vikarbureauer, som ligger på linje med godskørselslovens tilladelsesordning, jf. lovbekendtgørelse nr. 1051 af 12. november 2012. Det vil sige, at det er en betingelse for, at et vikarbureau, kan opnå autorisation, at vikarbureauet skal følge de bestemmelser om løn- og arbejdsvilkår, der findes i de pågældende kollektive overenskomster.
Henvisningen til indholdet af godskørselslovens ordning indebærer, at ministeren kan fastsætte regler om gebyr for autorisation, samt hvilke økonomiske krav, der skal være opfyldt af et vikarbureau for at dette kan få autorisation.
Ministeren bemyndiges ligeledes til at etablere et overenskomstnævn svarende til, hvad der gælder på transportområdet.
En autorisationsordning som den foreslåede vil bidrage til at rydde op i underskoven af useriøse vikarbureauer, der markedsfører vikarer til halv pris og på anden vis dumper løn- og ansættelsesvilkår.
Ane Halsboe-Jørgensen (S) Bjarne Laustsen (S) Jens Joel (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Rasmus Horn Langhoff (S) Nadeem Farooq (RV) Andreas Steenberg (RV) Eigil Andersen (SF) Anne Baastrup (SF) Ole Sohn (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 209 Bilagsnr.
