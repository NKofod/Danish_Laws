Betænkning afgivet af Erhvervs-, Vækst- og Eksportudvalget den 7. maj 2015 Betænkning over Forslag til lov om ændring af selskabsloven, lov om visse erhvervsdrivende virksomheder, lov om forebyggende foranstaltninger mod hvidvask af udbytte og finansiering af terrorisme og skattekontrolloven (Gennemførelse af en del af initiativerne i skattelypakken på erhvervsområdet) [af erhvervs- og vækstministeren (Henrik Sass Larsen)]:
1. Ændringsforslag Liberal Alliance har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 25. marts 2015 og var til 1. behandling den 14. april 2015. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 26. februar 2015 dette udkast til udvalget, jf.
ERU alm. del  bilag 156. Den 25. marts 2015 sendte erhvervs- og vækstministeren de indkomne høringssvar og et notat herom til udvalget.
Spørgsmål Udvalget har stillet 6 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af LA) indstiller lovforslaget til vedtagelse uændret.
Venstres medlemmer af udvalget finder lovforslaget i overensstemmelse med de hensyn, der ligger til grund for aftalen af 19. december 2014 om en styrket indsats mod skattely på erhvervsområdet.
Herudover bemærkes, at lovforslaget på væsentlige punkter sidestiller virksomhed i kommanditselskabsform med virksomhed i andre               selskabstyper.
Venstre kan derfor stemme for lovforslaget.
Et mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 2 Af et mindretal (LA):
 1) I den under nr. 2 foreslåede § 15 f ændres »en eller flere typer virksomheder« til: »kommanditselskaber«.
[Erhvervs- og vækstministeren kan herefter kun fastsætte regler om meddelelse og registrering af ejere i kommanditselskaber] 2) I den under nr. 2 foreslåede § 15 f indsættes efter »omfattet af denne lov«: », dog således, at kun kapitalandele på mere end 25 pct. kan omfattes af meddelelses- og registreringspligten«.
[Det foreslåede ejerandelskrav forhøjes til 25 pct., således at en overimplementering af 4. hvidvaskdirektiv undgås] 3) I den under nr. 2 foreslåede § 15 f indsættes som stk. 2:
»Stk. 2. Erhvervs- og Vækstministeren skal fastsætte reglerne i stk. 1 på en sådan måde, at oplysninger udelukkende gøres tilgængelige for relevante myndigheder.« [Begrænsning af, hvem der kan få adgang til oplysninger, således at en overimplementering af 4. hvidvaskdirektiv undgås] Til § 3 4) Paragraffen udgår.
[Erhvervs- og vækstministerens forslag om, at Erhvervsstyrelsen uden retskendelse kan få adgang til personer og virksomheder underlagt Erhvervsstyrelsens tilsyn efter         hvidvaskloven udgår] Bemærkninger Til nr. 1 Liberal Alliance finder det betænkeligt, at erhvervs- og vækstministeren får bemyndigelse til at lade andre virksomheder end kommanditselskaber være omfattet af reglerne i §§ 55, 56 og 58 i selskabsloven, når det udtrykkelige formål med forligsaftalen kun er at skabe øget åbenhed om ejerskab af kommanditselskaber.
 Ændringsforslaget sikrer, at erhvervs- og vækstministeren udelukkende vil have mulighed for at fastsætte regler, som retter sig mod kommanditselskaber.
Til nr. 2 Forslaget til 4. hvidvaskdirektiv sætter den relevante grænse for en ejerandel ved 25 pct., ikke 5 pct. som i regeringens forslag.
 Ændringsforslaget sikrer, at en overimplementering af 4. hvidvaskdirektiv undgås.
Til nr. 3 Forslaget til 4. hvidvaskdirektiv forpligter ikke til offentliggørelse af ejerandelene.
I direktivteksten står der tværtimod, at de indsamlede personoplysninger bør begrænses til det, der er strengt nødvendigt.
Herunder bør man ikke kunne bruge oplysningerne til kommercielle formål.
 Ændringsforslaget sikrer, at en overimplementering af 4. hvidvaskdirektiv undgås.
Til nr. 4 Ændringsforslaget sikrer, at Erhvervsstyrelsen ikke uden retskendelse kan få adgang til personer og virksomheder omfattet af § 1, stk. 1, nr. 11, i lov om forebyggende foranstaltninger mod hvidvask af udbytte og finansiering af terrorisme.
 Erhvervs- og vækstministeren har ikke sandsynliggjort, at kontrol af erhvervsgrupper som eksempelvis ejendomsmæglere, revisorer og bogholdere ikke kan ske uden at bryde med grundprincippet om boligens ukrænkelighed i grundlovens § 72.
Trine Bramsen (S) Julie Skovsby (S) Anne Sina (S) Mette Reissmann (S) Karin Gaardsted (S) fmd.
Thomas Jensen (S) Ole Sohn (S) Ida Auken (RV) Nadeem Farooq (RV) Jeppe Mikkelsen (RV) Steen Gade (SF) Lisbeth Bech Poulsen (SF) Frank Aaen (EL) Stine Brix (EL) Uffe Elbæk (ALT) Kim Andersen (V) Michael Aastrup Jensen (V) Anne-Mette Winther Christiansen (V) nfmd.
Preben Bang Henriksen (V) Torsten Schack Pedersen (V) Jakob Engel-Schmidt (V) Hans Christian Schmidt (V) Hans Christian Thoning (V) Hans Kristian Skibby (DF) Dennis Flydtkjær (DF) Mette Hjermind Dencker (DF) Kim Christiansen (DF) Joachim B.
Olsen (LA) Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
