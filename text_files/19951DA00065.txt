Nr BTB 65 Betænkning over Forslag til folketingsbeslutning om en kvote for  

 bæredygtigt dyrkede bananer   

 Nr B 65 1995-96, 1. samling Afgivet af Europaudvalget Afgivet: 19960521 Udvalget har behandlet beslutningsforslaget i nogle møder.
 Landbrugs- og fiskeriministeren har i relation til nærværende  

 beslutningsforslag og beslutningsforslaget om afskaffelse af EU's banankvoter  

 (B 115) over for udvalget tilkendegivet følgende:
Med oprettelsen af det indre marked i 1993 blev det nødvendigt at indføre  

 fælles regler for import og handel med bananer i EU.
Før 1993 var en lang  

 række forskellige nationale ordninger gældende, som omfattede begrænsninger  

 og i visse tilfælde forbud mod import af bananer fra andre områder end de  

 pågældende landes oversøiske områder eller gamle kolonier.
Med indførelsen af  

 markedsordningen søgte man at fjerne disse begrænsninger samt at opretholde  

 den hidtidige fordeling af EU's import af bananer fra de forskellige grupper  

 af leverandørlande.
 Ligesom forslagsstillerne finder landbrugs- og fiskeriministeren heller  

 ikke, at den nuværende bananordning fungerer tilfredsstillende, ikke mindst  

 fordi de danske importører kun får licens til omkring 25 pct. af det danske  

 forbrug.
Man må imidlertid se i øjnene, at den vedtagne markedsordning er gældende  

 frem til år 2002. Da der er to modstående blokerende minoriteter i Rådet, der  

 holder hinanden i skak, vil det næppe være muligt inden år 2002 at få ændret  

 ordningen på afgørende punkter - og slet ikke at få den afskaffet.
Det vil  

 således realistisk bedømt kun være muligt at revidere markedsordningen på  

 mindre væsentlige punkter, og selv det kan vise sig at blive uhyre  

 vanskeligt.
Generelt om importsystemet Al import af bananer til Fællesskabet kræver fremlæggelse af importlicens.  

 I henhold til GATT-aftalen åbnes der hvert år et toldkontingent på 2,2 mio. t  

 bananer med oprindelse i tredjelande (de såkaldte dollarbananer) og  

 ikketraditionelle AVS-lande.
 Importlicenser for bananer med disse oprindelser udstedes efter ansøgning  

 til erhvervsdrivende, der er etableret i Fællesskabet, efter følgende  

 fordelingsnøgle:
- 66,5 pct. tildeles erhvervsdrivende, somfør 1992 har markedsført  

 tredjelandsbananer og/eller ikketraditionelle AVS-bananer (denne kategori  

 benævnes kategori A), - 30 pct. tildeles erhvervsdrivende, der har markedsført EF-bananer  

 og/eller traditionelle AVS-bananer (denne kategori benævnes kategori B) og - 3,5 pct. tildeles erhvervsdrivende, som fra 1992 eller senere er begyndt  

 at markedsføre andre bananer end EF-bananer og/eller traditionelle  

 AVS-bananer (denne kategori kaldes kategori C). Kategori C-handlende er de  

 nye handlende på bananmarkedet, de såkaldte newcomers.
Når der i tildelingen skelnes mellem traditionelle og ikketraditionelle  

 AVS-bananer, skyldes det et særligt kontingent på 857.700 t bananer fra  

 traditionelle (tidligere) eksportører i AVS-landene.
Disse bananer importeres  

 til 0-told, og licenser til dette kontingent tildeles efter ansøgning, i den  

 udstrækning der er tilstrækkelige mængder til rådighed.
Hvis der er  

 overansøgning, reduceres i de ansøgte mængder, men hidtil er de 857.700 t  

 ikke blevet udnyttet fuldt ud.
For så vidt angår bananer fra tredjelande og ikketraditionelle AVS-lande,  

 er det aftalt i rammeaftalen mellem Kommissionen og fire latinamerikanske  

 lande (Colombia, Costa Rica, Nicaragua og Venezuela), at disse lande har ret  

 til at eksportere bananer, således at de opretholder de samme markedsandele  

 som før indførelsen af bananordningen.
For andre bananeksporterende lande er  

 den resterende mængde til fri afbenyttelse bortset fra 90.000 t, som er  

 reserveret til Den Dominikanske Republik og andre ikketraditionelle  

 AVS-lande.
 Der er ikke i det nuværende system afsat specifikke mængder i  

 toldkontingentet til økologiske eller bæredygtigt producerede bananer.  

 Sådanne bananer forventes i systemet importeret på lige fod med andre  

 bananer.
 For så vidt angår licenser i kategori A og B, kan disse kun søges af og  

 tildeles til erhvervsdrivende, som tidligere - dvs. før 1992 - har  

 markedsført bananer.
Inden for kategorierne A og B tildeles licenserne efter forskellige vægte,  

 idet - primærimportørerne (dvs. importører, som opkøber eller eventuelt dyrker  

 umodne tredjelands- og/eller AVS-bananer og forsender dem til EU) får licens  

 til 57 pct. af deres referencemængde, - sekundærimportørerne (dvs. importører, som afsætter umodne bananer uden  

 at have foretaget opkøb i og transport fra producentlandene) får licens til  

 15 pct. af deres referencemængde, og - modnere får licens til 28 pct. af deres referencemængde.
Mulighederne for en dansk indsats Det er væsentligt at sikre de fattige udviklingslande, som er dybt  

 afhængige af deres eksport af bananer til EU, at deres muligheder for at  

 eksportere til det europæiske marked opretholdes.
Dette har EU - og således  

 også det danske Folketing - forpligtet sig til over for de pågældende lande i  

 kraft af Lomeaftalen.
Det er derfor ikke muligt at ophæve ordningen, og selv  

 mindre ændringer vil i tiden frem til år 2002 vise sig at være meget  

 vanskelige at realisere.
En dansk indsats bør i stedet koncentrere sig om det  

 politisk mulige, det vil sige at opnå ændringer, der afbøder de værste  

 virkninger af kvotesystemet.
 En sådan indsats kunne omfatte:
1. Licenssystemet medfører, at mellemhandlere og indehavere af licenser  

 får mulighed for at opnå utilsigtede fordele.
En udvidelse af  

 toldkontingentet vil alt andet lige betyde, at værdien af importlicenserne  

 vil blive mindre.
Danmark bør derfor fortsat arbejde for en betydelig  

 udvidelse af toldkontingentet, f.eks. til 3 mio. t.
Med andre ord: bananerne  

 i Danmark ville blive billigere.
2. Danmark bør også arbejde for en ændring af definitionerne på primær- og  

 sekundærimportører.
Som situationen er i dag, er de danske importører enten  

 sekundærimportører eller modnere.
En ændret definition ville betyde, at nogle  

 importører, som i dag findes i gruppen af sekundærimportører, kunne få status  

 som primærimportører.
En anden mulighed består i en ændret vægtning, når  

 licenserne skal fordeles på primær- og sekundærimportører.
Det ville medføre  

 flere licenser i direkte tildeling til danske importører, som dermed kunne  

 dække en større del af licensbehovet uden først at skulle købe de pågældende  

 licenser hos nogle andre, hvilket naturligvis fordyrer bananerne.
 3. Endvidere bør Danmark arbejde for en opstramning af reglerne for, hvem  

 der kan registreres som nye handlende, således at man undgår oprettelse af  

 selskaber, der alene har til formål at opnå licenser.
4. I forbindelse med en ny ordning bør licenssystemet forenkles  

 væsentligt.
Som minimum må det sikres, at der indføres et toldkontingent for  

 bæredygtige bananer med fuld toldfritagelse.
Adgangen til at importere  

 bæredygtige bananer under dette kontingent bør være fri for alle.
I  

 tilknytning til EU's markedsordning for bananer bør der ydes støtte til at  

 fremme produktionen af bæredygtige og økologiske bananer, herunder bananer,  

 som er dyrket uden anvendelse af sprøjtegifte og med respekt for faglige og  

 sociale rettigheder.
 Den fremtidige bananordning bør sikre markedsadgang og give  

 fortrinsstilling til fattige og små producentlande, der er særlig afhængige  

 af bananproduktionen, herunder lande, der omlægger produktionen til  

 bæredygtige/økologiske bananer.
 Som tidligere nævnt er bananmarkedsordningen aftalt til at skulle gælde  

 indtil udgangen af år 2001.
Fremtidige ændringer i ordningen skal i særdeleshed omfatte en fjernelse  

 af mellemhandlernes muligheder for at opnå urimelige og helt ubegrundede  

 fortjenester gennem handel med licenser.
Det er uacceptabelt, at visse  

 grupper af handlende på grund af en forfejlet udformning af et administrativt  

 system opnår spekulationsbetingede og arbejdsfri gevinster, som andre i  

 samfundet må betale for.
Herudover er det vigtigt, at der sker en generel liberalisering af  

 handelen med bananer.
Alle importører skal under ensartede forhold have  

 mulighed for frit at importere og konkurrere i handelen med bananer.
Herved  

 sikres en friere prisdannelse, som både kan fjerne de ovennævnte helt  

 urimelige mellemhandleravancer og samtidig sikrer forbrugerne bananer til  

 rimelige priser via den almindelige markedsmekanisme.
Vi må dog naturligvis  

 stadig tage hensyn til de svage økonomier i AVS-landene.
I vore velstående  

 europæiske lande har vi en særlig forpligtelse over for disse lande - en  

 forpligtelse og et ansvar, som også det danske Folketing har påtaget sig ved  

 ratificeringen af Lomekonventionen.
 Landbrugs- og fiskeriministeren har derfor til hensigt i god tid inden  

 udgangen af år 2001 at fremsætte forslag til en ny orientering af  

 bananpolitikken med henblik på at påvirke Kommissionen i en for Danmark  

 ønskværdig retning.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til vedtagelse uændret .
 Et flertal inden for flertallet (Socialdemokratiets, Socialistisk  

 Folkepartis, Det Radikale Venstres og Centrum-Demokraternes medlemmer af  

 udvalget) støtter landbrugs- og fiskeriministerens synspunkter.
Et mindretal inden for flertallet (Enhedslistens medlem af udvalget)  

 finder, at nærværende beslutningsforslag er et lille skridt i den rigtige  

 retning, og kan derfor støtte det.
Men mindretallet er af den opfattelse, at  

 i forbindelse med en ny ordning bør licenssystemet afvikles.
Som minimum må  

 det sikres, at der ikke er noget loft/kvote, licenssystem eller nogen  

 toldmur, som begrænser økologiske og bæredygtige producenters adgang til  

 markedet, herunder naturligvis det danske marked.
 Samtidig bør den nye ordning lægge vægt på aktivt at øge produktionen af  

 bæredygtige og økologiske bananer, herunder bananer, som er dyrket uden  

 anvendelse af sprøjtegifte og med respekt for faglige og sociale rettigheder.
Derudover mener mindretallet, at Danmark, når EU's kvote- og licenssystem  

 ophører, skal arbejde for, at fattige og små producentlande med særlige  

 problemer - som f.eks. de caraibiske lande - kan få særlige ordninger,  

 herunder f.eks. toldfritagelse og etablering af prisstabilitetsordninger.
I  

 den forbindelse anbefaler mindretallet, at Danmark arbejder for, at disse  

 lande sikres gennem en ordning, som både de amerikanske og afrikanske lande  

 samt EU og USA vil respektere.
Mindretallet er af den opfattelse, at Danmark  

 bør give en fortrinsstilling til lande, som er afhængige af  

 bananproduktionen.
I den forbindelse finder mindretallet, at Danmark bør  

 anvende miljøstøttemidler eller ulandsbistandsmidler til disse lande i  

 forbindelse med omlægning af produktionen til bæredygtige/økologiske bananer.
 Et mindretal (Venstres, Det Konservative Folkepartis og Dansk  

 Folkepartis medlemmer af udvalget) indstiller beslutningsforslaget til  

forkastelse .
Ove Fich (S) fmd.
Jens Risgaard Knudsen (S) Torben Lund (S) Jacob  

 Buksti (S) Klaus Hækkerup (S) Steen Gade (SF) Elisabeth Arnold (RV) nfmd.  

Bent Hindrup Andersen (EL) Addi Andersen (CD) Charlotte Antonsen (V) Svend  

 Erik Hovmand (V) Eva Kjer Hansen (V) Jens Kirk (V) Kent Kirk (KF) Lene  

 Espersen (KF) Anne Birgitte Lundholt (KF) Kristian Thulesen Dahl (DF)  

 Fremskridtspartiet havde ikke medlemmer i udvalget.
