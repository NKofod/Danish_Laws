Klage over afgørelse om tvangsbehandling med Leponex Sundhedsvæsenets Patientklagenævn tiltrådte afgørelsen fra Det Psykiatriske Patientklagenævn, idet nævnet fandt, at tvangsbehandlingen med Leponex i den konkrete sag opfyldte kravet om anvendelse af afprøvede lægemidler og med færrest mulige bivirkninger.
Nævnet lagde herved vægt på, at patienten under sine mange indlæggelsesforløb havde været søgt behandlet med en række forskellige antipsykotiske præparater uden tilfredsstillende effekt, og at hun under sin frivillige behandling med Leponex fik det ganske betydeligt bedre psykisk.
Videre lagde nævnet vægt på, at hun under indlæggelsen fremtrådte svært psykotisk, aggressiv og forpint, hvilket under tiden medførte fare for andre.
