Nr BR 14 Beretning over Placering af et kortbølgesendeanlæg på Buksør Odde   

 Nr 70014 1986-87, 1. samling Blad nr 751 Afgivet af miljø- og planlægningsudvalget Afgivet: 19870422 Udvalget har drøftet placeringen af et kortbølgesendeanlæg (en tæppeantenne på 80 x 80 m) på Buksør Odde på Mors i et samråd den 8. april 1987 med henholdsvis ministeren for offentlige arbejder og miljøministeren.
Det samme spørgsmål har ligeledes været drøftet i 1982, men en placering på Buksør Odde blev opgivet, bl.a. fordi de involverede naturinteresser ikke kunne sikres på forsvarlig vis.
Udvalget har på baggrund af meddelelser fremkommet i dagspressen samt svar på spørgsmål stillet til henholdsvis ministeren for offentlige arbejder og miljøministeren behandlet spørgsmålet om de fornyede overvejelser om, at Buksør Odde vælges som primær placeringsmulighed for 2 kortbølgesendere på hver 500 kW.
Disse overvejelser har fundet sted i et embedsmandsudvalg under Finansministeriet.
Som bilag er optrykt nogle af udvalgets spørgsmål samt spørgsmål stillet i medfør af § 20 i Folketingets forretningsorden til miljøministeren og ministeren for offentlige arbejder og disses svar herpå.
Som bilag er optrykt nogle af udvalgets spørgsmål samt spørgsmål stillet i medfør af Folketingets forretningsorden § 20 til miljøministeren og ministeren for offentlige arbejder og disses svar herpå.
På denne baggrund udtaler et flertal (Socialdemokratiets, Socialistisk Folkepartis og Det Radikale Venstres medlemmer af udvalget), at det er med betydelig forundring, at flertallet må konstatere, at overvejelserne om placering af de nævnte kortbølgesendefaciliteter på Buksør Odde er genoptaget.
Navnlig finder flertallet anledning til at bemærke, at området nu er omfattet af EFs fuglebeskyttelsesdirektiv, at Danmark har tiltrådt Bern-konventionen, samt at området anses for vigtigt for rastende nordiske trækfuglebestande.
Derudover er området omfattet af en række nationale beskyttelsesbestemmelser, og der er igangsat arbejde med henblik på fredning.
En del af disse forhold har været regeringen bekendt, idet de dels var fremdraget, da spørgsmålet sidst blev behandlet i 1982, dels er blevet relevante umiddelbart efter.
Flertallet har endelig noteret sig, at Skov- og Naturstyrelsen ifølge miljøministerens oplysninger over for udvalget den 8. april 1987 har fastholdt Fredningsstyrelsens tidligere indsigelser mod placeringen af sendeanlægget.
Flertallet skal afslutningsvis henstille til regeringen, at Buksør Odde endeligt opgives som lokalitet for kortbølgesendestationerne.
Et mindretal (Det Konservative Folkepartis, Venstres og Kristeligt Folkepartis medlemmer af udvalget) beklager, at flertallet ønsker at afgive beretning, før regeringen har fremlagt sine planer.
 P. u. v.
Steffensen, formand Bilag Nogle af udvalgets spørgsmål til miljøministeren og dennes svar herpå Spørgsmål:
Ministeren bedes inden samrådet (jf. alm. del - bilag 631) tilstille udvalget kopi af de henvendelser, der kom fra henholdsvis Norge og EF om placering af et sendeanlæg på Buksør Odde.
 Svar:
 De ønskede henvendelser fremsendes herved i 80 eksemplarer.
DET KONGELIGE MILJØVERNDEPARTEMENT Statsråden 11. august 1982 Miljøminister Erik Holst, Danmark Kjære Erik Holst I et brev jeg nylig mottok fra direktøren for Det internasjonale byrå for vannfuglforskning (IWRB), henledes Miljøverndepartementets opmerksomhet på danske planer om et kortbølgeanlegg på Buksør Odde, Dråby Vig, Jylland.
Ifølge brevet vil lokaliteten, som IWRB anser som en viktig rasteplass for nordiske trekkfuglbestanner, kunne påvirkes negativt av et slikt anlegg.
Jeg minner også om våre samtaler om dette tema i Arendal og Stockholm, og om henvendelse i sakens anledning fra de 3 norske stortingsrepresentanter som er medlemmer av Nordisk Råds Miljøvernutskott.
Jeg sitter ikke inne med nok opplysninger til å kunne vurdere denne sakens bakgrunn, omfanget av skadevirkninger eller spørsmålet om alternative lokaliseringer.
Vern av våre trekkfugler påkaller imidlertid betydelig interesse hos den norske allmenheten.
Vi hadde dessuten for få år tilbake en tilsvarende sak her i Norge, der Miljøverndepartementet, utfra de samme hensyn, grep inn for å hindre lokalisering av en radiosender i et av våre viktigste våtmarksområder.
På overnevnte bakgrunn ville jeg sette stor pris på å bli nærmere informert om hvordan de danske miljøvernmyndigheter vurderer denne saken.
Med vennlig hilsen Wenche Frogn Sellæg FREDNINGSSTYRELSEN Økologisk kontor Den 27. oktober 1986 A F S K R I F T af telegram til Udenrigsministeriet, EF-repræsentationen Bruxelles Repræsentationen har fra Kommissionen modtaget følgende telex citb.
 Subject:
Council directive 79/ 409/ eec of 2 april 1979 on the conservation af wild birds.
Conservation of Buksoer Odde as a site of international importance for birds.
The directorate general for the enviroment, consumer protection and nuclear safety has been informed that there are plans for the construction of a shortwave aerial network at Buksoer Odde.
It seems that this type of construction would constitute a serious threat to the birds using the area on their migration route and would particularly affect the golden plover, a species listed in annex I to council directive 79/ 409/ eec.
Your government has not yet communicated the list of special protection areas for the conservation af annex I species and migratory birds not listed in that annex (see article 4 of the directive and the council resolution of 2 april 1979 on the subject). I would therefore like to draw your attention to the fact that Buksoer Odde has been included by my directorate general in a preliminary list of bird areas of community importance.
In the light of the available information the directorate for the environment, consumer protection and nuclear safety is of opinion that appropriate steps should be taken to undertake a full assessment of the likely effects of the project on the environment associating other departments with competence in that matter.
Such an assessment should in the view of the commission also include an examination of possible alternative sites which are more acceptable from the ecological point of view.
A.
Andreopoulos director general cits Spørgsmål 420:
Ministeren bedes tilstille udvalget sin besvarelse af samrådsspørgsmålet.
 Svar:
Som svar på udvalgets spørgsmål fremsendes min besvarelse af samrådsspørgsmålet.
»Lad mig indledningsvis slå fast, at jeg lægger vægt på, at der bliver truffet beslutning om at etablere en kortbølgesender, således at danske søfolk og danskere i udlandet kan høre dansk radio.
Dette er baggrunden for, at Miljøministeriet er gået meget grundigt ind i arbejdet med at finde en placering af kortbølgesenderen, der både kan tilfredsstille de tekniske og miljømæssige krav.
Jeg anser en placering på Buksør Odde for at være meget uheldig både af landskabelige og økologiske grunde, selv om jeg er opmærksom på de tekniske fortrin ved denne placering.
Foruden at være et nationalt biologisk interesseområde er de konkrete arealer omfattet af de generelle beskyttelsesbestemmelser i naturfredningslovens § 43 b (vedrørende strandenge, strandoverdrev m.v.). Endvidere er det område, hvor anlægget skulle ligge, omfattet af standbeskyttelseslinien i medfør af naturfredningslovens § 46. Endelig har Danmarks Naturfredningsforening i 1984 ønsket området fredet, hvilket Skov- og Naturstyrelsen har været enig i.
Styrelsen har på denne baggrund forberedt en erhvervelse af hovedparten af selve Buksør Odde netop for at sikre biotopen den bedst mulige beskyttelse.
Buksør Odde er en fuglelokalitet af national og international betydning og må henregnes til de 9-10 vigtigste vadefuglelokaliteter i Danmark, specielt for den nordiske bestand af hjejler.
De konkrete naturværdier på Buksør Odde og den nærliggende Dråby Vig betød, at området i 1983 blev udpeget som et EF-fulgebeskyttelsesområde.
Skov- og Naturstyrelsen er i besiddelse af optællingsdata fra perioden 1982-86, der viser, at den internationalt betydningsfulde forekomst af hjejle på Buksør Odde fortsat er til stede.
Tilsvarende gælder områdets store betydning som yngleplads for terner og vadefugle.
I 1982 udarbejdede den daværende Fredningssstyrelse et notat om statistisk/ biologisk skøn over det forventede antal kollisioner ved Buksør Odde.
I notatet blev refereret den væsentligste internationale litteratur om emnet, og det skønnedes, at der ved en eventuel opstilling af tæppeantenner på Buksør Odde ville ske adskillige tusinde dødsfald årligt som følge af de tusmørke- og nataktive fugles kollisioner med antennerne (især hjejler, ænder og gæs).
I 1982 blev ikke foretaget nogen vurdering af kollisionsrisici ved etablering af den tilsvarende kortbølgesender på Gylling Næs.
Men det er i dag både Skov- og Naturstyrelsens samt Landbrugsministeriets Vildtforvaltnings opfattelse, at der her er tale om en langt mindre risiko.
Det skyldes, at anlægget på Gylling Næs kan placeres uden for fugleområder, inde i et sammenhængende landbrugsland - og ikke ude på en smal odde omgivet af fladvand og strandenge som Buksør Odde.
De tidligere overvejelser, i 1982, om en placering på Buksør Odde udløste nationale og internationale protester, bl.a. fra Danmarks Naturfredningsforening, Dansk Ornitologisk Forening, EF-Kommissionen og det Norske Miljøverndepartement.
Siden diskussionen i 1982 har vi her i landet ratificeret Bernkonventionen om beskyttelse af Europas vilde dyr og planter samt naturlige levesteder, og vi har foretaget en udpegning af EF-fuglebeskyttelsesområder.
Jeg er naturligivs bekendt med, at der fra lokalbefolkningens og organisationernes side også er kommet indsigelser mod en placering af en kortbølgesender på Gylling Næs.
De argumenter, der fremføres mod denne placering, vejer imidlertid både formelt og reelt langt tungere på Buksør Odde.
Jeg er derfor fortsat af den opfattelse, at Gylling Næs under en række nærmere forudsætninger bør vælges som placering for en ny kortbølgesender, og at det fornødne planlægningsgrundlag kan tilvejebringes gennem et landsplandirektiv.
Regeringen vil nu drøfte de økonomiske, tekniske og miljømæssige forhold, hvorefter der vil blive truffet en beslutning.
Nogle af udvalgets spørgsmål til ministeren for offentlige arbejder og dennes svar herpå Spørgsmål 410:
»Med henblik på det kommende samråd (Alm. del - bilag 630) bedes ministeren oplyse, hvorvidt der teknisk eksisterer muligheder for at benytte norske eller svenske kortbølgefrekvenser i forbindelse med danske kortbølgeudsendelser til søfolk og danske i udlandet?» Svar:
Frekvensanvendelsen for kortbølgeradiofoni fastlægges fire gange om året af hvert enkelt land på en sådan måde, at man så vidt muligt undgår at forstyrre eller at blive forstyrret af andre landes sendinger.
I en del tilfælde koordineres de enkelte udsendelser ved aftaler mellem interesserede lande.
Der er således ikke som ved f.eks. fjernsyn nogen internationalt aftalt fordeling af kortbølgefrekvenserne til bestemte lande.
Muligheden for at bruge de samme frekvenser som Norge og Sverige er derfor til stede, og der praktiseres da også et samarbejde med bl.a.
Norge om tidsdeling af frekvenser, som landene derved udnytter i fællesskab.
 Spørgsmål 411:
»Såfremt spørgsmål 410 besvares bekræftende, bedes ministeren oplyse, hvorvidt der påtænkes eller har været ført forhandlinger med norske og svenske myndigheder om dansk sendetid på de nævnte frekvenser?» Svar:
Muligheden for at få dansk sendetid på de eksisterende norske og svenske kortbølgesendere har tidligere været undersøgt med negativt resultat, idet nabolandenes sendekapacitet er fuldt udnyttet til egne udsendelser.
For at påtage sig sending også af de danske udsendelser vil de andre landes stationer derfor skulle udbygges med en ny sender og eön eller flere antenner.
Det er oplyst, at der mellem radiofonierne har været tanker fremme om nærmere programmæssigt samarbejde baseret på ensartede senderessourcer i hvert land.
Det skal i den forbindelse bemærkes, at Norge og Sverige allerede råder over 500 kW-sendere.
Det er i øvrigt anset for principielt betænkeligt at lade udsendelserne være helt afhængige af forholdene i et andet land, idet kortbølgetjenesten ud over formidling af almindelige nyhedsudsendelser også udfører en vigtig funktion med hensyn til formidling af informationer, råd og vejledning til danske i kriseramte områder.
En placering af stationen uden for Danmarks grænser vil derfor af sikkerheds- og beredskabsmæssige årsager kunne anses for at være uhensigtsmæssig.
Spørgsmål stillet i medfør af Folketingets forretningsorden § 20 af Leif Hermann (SF) til ministeren for offentlige arbejder og dennes svar herpå Spørgsmål nr.
S 861:
»Kan ministeren oplyse, hvorvidt planerne om placering af en kortbølgesender på Buksør Odde endeligt er opgivet?» Svar:
Arbejdet med det projekt, som P & T havde udarbejdet på foranledning af Industriministeriet i henhold til finansudvalgets aktstykke nr.
272 af 14. marts 1979 om opførelse af en ny kortbølgeradiofonistation, blev stillet i bero af regeringen i oktober 1982 bl.a. under indtryk af den økonomiske situation.
I mediekommissionens 6. betænkning (nr. 1029/ 1985) har et flertal bl.a. foreslået, at der snarest etableres to 500 kW-sendere til kortbølgeradiofonitjenesten.
Dette spørgsmål er for tiden under behandling og forberedelse i et embedsmandsudvalg under Finansministeriets ledelse med deltagelse af de berørte ministerier (Udenrigsministeriet, Industriministeriet, Miljøministeriet, Kulturministeriet og Ministeriet for Offentlige Arbejder).
 Udvalgets arbejde er endnu ikke afsluttet.
Spørgsmål stillet i medfør af Folketingets forretningsorden § 20 af Leif Hermann (SF) til miljøministeren og dennes svar herpå Spørgsmål nr.
S 862:
»Kan ministeren oplyse, hvorvidt der har været planer om erhvervelse af arealer på Buksør Odde i fredningsøjemed og i bekræftende fald, hvorvidt disse planer er opgivet eller stillet i bero samt årsagen hertil?» Svar:
Skov- og Naturstyrelsen (tidligere Fredningsstyrelsen) har igennem det seneste års tid arbejdet på at erhverve Buksør Odde i medfør af lov 230 om erhvervelse af fast ejendom til fritidsformål.
Formålet med en sådan erhvervelse skulle være at sikre en fortsat hensigtsmæssig pleje, helst ved afgrænsning af odden, der er et vigtigt fugleområde, at forhindre, at der fortsat drives jagt på odden, samt at søge at åbne muligheder for, at offentligheden får adgang til det spændende naturområde i en del af året.
 Ejerens prisforlangende er godkendt af Statsskattedirektoratet.
Erhvervelsesudvalget, som rådgiver ministeriet i sager om erhvervelse af fast ejendom til fritidsformål, har den 28. oktober 1986 tiltrådt forslaget om erhvervelse af odden.
Da imidlertid Buksør Odde er en af de lokaliteter, som af et flertal i kortbølgesenderudvalget er udpeget som mulig placering for Danmarks nye kortbølgesenderanlæg, har Miljøministeriets sag om erhvervelse af odden været stillet i bero.
Den afventer nu en regeringsbeslutning om placeringen af kortbølgesenderanlægget.
