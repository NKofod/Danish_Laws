Konkurrencerådet har rettet henvendelse til sundhedsministeren og til  

 landbrugsministeren om at ophæve reglerne for prisfastsættelse for sera og  

 vacciner til dyr.
Produkterne går til landmanden ad 2 veje med 2 forskellige  

 sæt offentlige reguleringer, der indebærer en stærk konkurrenceforvridning  

 til ugunst for apotekerne ( 2).
 Følgende henvendelse er rettet til landbrugsministeren i medfør af  

 konkurrencelovens § 15 efter beslutning på Konkurrencerådets møde den 19.  

 februar 1992.
»Baggrunden for henvendelsen er en konkurrenceretlig vurdering af  

 distributionsforholdene for veterinære sera og vacciner, som Konkurrencerådet  

 har foretaget i henhold til konkurrenceloven efter en klage fra Danmarks  

 Apotekerforening.
Henvendelsen tager i særlig grad sigte på  

 Landbrugsministeriets regulering af avanceforholdene mv. i forbindelse med  

 Statens Veterinære Serumlaboratoriums distribution i henhold til lovgivningen  

 herom.
 I henvendelsen påpeges de forhold, der efter Konkurrencerådets opfattelse  

 er til skade for konkurrencen, og der gives en række anbefalinger, der efter  

 Konkurrencerådets opfattelse kan styrke konkurrencen og effektiviteten i  

 forsyningen med veterinære sera og vacciner i overensstemmelse med  

 intentionerne i konkurrenceloven.
Henvendelsen skal ses i sammenhæng med en tilsvarende henvendelse, som  

 Konkurrencerådet samtidig har rettet til sundhedsministeren.
Heri påpeges en  

 række skadelige virkninger for konkurrencen og effektiviteten i forsyningen  

 med veterinære sera og vacciner, der følger af Sundhedsministeriets  

 regulering af avanceforholdene for apoteker og dyrlæger i henhold til  

 apotekerloven.
 Desuden skal henvendelsen ses i sammenhæng med Konkurrencerådets  

 afgørelser i henhold til konkurrencelovens § 11 vedrørende de privatretlige  

 konkurrencebegrænsninger på området.
Konkurrencelovens formål er at fremme konkurrencen og dermed styrke  

 effektiviteten i produktion og omsætning af varer og tjenesteydelser m.v. ved  

 størst mulig gennemsigtighed vedrørende konkurrenceforhold og ved  

 foranstaltninger imod begrænsninger i erhvervsfriheden og andre skadelige  

 virkninger af konkurrencebegrænsninger.
I forbindelse med den stigende  

 internationalisering tilsigtes herved en konkurrence- og  

 effektivitetsbetinget udvikling af erhvervsstrukturen.
 Det overordnede middel til opnåelse af effektivitet er ifølge  

 lovbemærkningerne virksom konkurrence.
Som en grundlæggende forudsætning for virksom konkurrence og dermed  

 effektivitet fremhæves i bemærkningerne den frie erhvervsudøvelse, forstået  

 som etableringsfrihed eller fri adgang til markedet.
Desuden betones  

 erhvervsfriheden, dvs. de lige og frie erhvervsvilkår som forudsætning for  

 virksom konkurrence.
 Området for konkurrencelovens anvendelse omfatter såvel privat som  

 offentlig og offentligt reguleret erhvervsvirksomhed, og der er hermed  

 tilsigtet en ligestilling af disse sektorer i konkurrenceretlig henseende.
 På det offentlige område er konkurrencelovens område angivet som  

 erhvervsvirksomhed, der udøves af stats- eller kommunalforvaltningen, og som  

 består i at udbyde eller efterspørge varer eller tjenesteydelser mv., som har  

 betydning for konkurrencen i erhvervslivet.
 Konkurrencerådets almindelige indgrebsbeføjelser i lovens §§ 11-13 over  

 for konkurrencebegrænsninger, som medfører skadelige virkninger for  

 konkurrencen, samt bruttoprisforbuddet i lovens § kan dog ikke bringes i  

 anvendelse over for offentlig og offentligt reguleret erhvervsvirksomhed.
På disse områder kan Konkurrencerådet i stedet i medfør af lovens § 15  

 rette henvendelse til vedkommende offentlige myndighed og påpege mulige  

 skadelige virkninger for konkurrencen.
En sådan henvendelse offentliggøres.
 Danmarks Apotekerforenings klage til Konkurrencerådet er foranlediget af,  

 at visse leverandører af veterinære sera og vacciner har forhøjet deres  

 priser til medicingrossisterne og dermed til apotekerne med 10% i forhold til  

 prisen til Statens Veterinære Serumlaboratorium (SVS). Apotekerne mener sig  

 derved udsat for en urimelig konkurrenceforvridning, der udelukkende har til  

 formål at hindre apotekerne i at distribuere veterinære sera og vacciner.
Konkurrencerådet har ved behandlingen af sagen taget udgangspunkt i, at  

 der eksisterer 2 lovlige distributionskanaler for veterinære sera og  

 vacciner: 1) Producent/importør - SVS - dyrlæge - landmand 2) Producent/importør - medicingrossist - apotek - dyrlæge - landmand Ved vurderingen af sagen har Konkurrencerådet lagt til grund, at der i  

 overensstemmelse med konkurrencelovens intentioner bør være lige  

 konkurrencevilkår for offentlig og privat erhvervsvirksomhed, og at de 2  

 distributionskanaler i fri indbyrdes konkurrence bør have mulighed for at  

 tilvejebringe den bedste og billigste distribution.
 De 2 distributionskanaler er i dag undergivet 2 forskellige sæt offentlige  

 reguleringer, der i praksis indebærer stærkt ulige erhvervsvilkår.
Landbrugsministeriet har således i henhold til lovgivningen fastsat regler  

 for beregning af SVS« distributionsavance for veterinære sera og  

 vacciner, men ikke regler for avancen til dyrlægerne for præparater, der  

 leveres gennem SVS.
Dyrlægerne beregner sig her traditionelt en avance på  

 25%, som også er lagt til grund for en vejledende prisliste, udsendt af  

 Praktiserende Dyrlægers Organisation (PDO).
Sundhedsministeriet har på sin side i henhold til apotekerloven fastsat  

 regler for beregningen af apotekernes avancer, herunder for veterinære sera  

 og vacciner.
Disse regler regulerer tillige dyrlægernes avance for  

 præparater, der leveres fra apotekerne.
 Den offentlige regulering og den fastlåste avancestruktur medfører, at de  

 normale markedsmekanismer ikke er til stede i distributionen og gør det  

 muligt for producenter og importører i praksis at fastsætte prisen for de  

 efterfølgende omsætningsled.
Dyrlægen har afgørende indflydelse på præparatvalget og er i øvrigt i vid  

 udstrækning den egentlige genstand for leverandørernes markedsføring.
Dette  

 indebærer en naturlig tilskyndelse for leverandørerne til at tilgodese den  

 distributionskanal, der er mest fordelagtig for dyrlægen, dvs. distribution  

 gennem SVS, hvilket medvirker til yderligere at styrke SVS' monopolstilling  

 på markedet.
 Den egentlige årsag til den urimelige konkurrenceforvridning,  

 Apotekerforeningen mener sig udsat for ved visse leverandørers  

 prisdifferentiering, er således efter Konkurrencerådets opfattelse ikke at  

 finde i leverandørernes prisfastsættelse, men i den offentlige regulering og  

 tildels PDO's vejledende prisfastsættelse.
 De ulige erhvervsvilkår for apotekerne vil efter Konkurrencerådets  

 opfattelse være til stede uanset leverandørernes prisdifferentiering.
 I forbindelse med SVS' dominerende stilling er det i øvrigt  

 Konkurrencerådets opfattelse, at der er en nærliggende formodning for, at den  

 distributionsavance, Landbrugsministeriet i den konkurrencebeskyttede  

 situation fastsætter for SVS, kan være ude af proportion med de reelle  

 omkostninger ved distributionen, og at der herigennem sker en subsidiering af  

 SVS' øvrige funktioner.
 Konkurrencerådet har på sit møde den 19. februar 1992 besluttet i medfør  

 af konkurrencelovens § 15 at rette henvendelse til såvel sundhedsministeren  

 som landbrugsministeren for at påpege de skadelige virkninger for  

 konkurrencen, der følger af den offentlige regulering af området, med  

 anbefaling af, at denne regulering fjernes.
 Desuden har Konkurrencerådet i medfør af konkurrencelovens § 11 besluttet  

 at optage forhandlinger med PDO med henblik på at bringe organisationens  

 vejledende prisberegning til ophør.
 Endelig har Konkurrencerådet besluttet at meddele producenter og  

 importører af veterinære sera og vacciner, at en prisdifferentiering, der  

 alene er betinget af afsætningskanal, medfører eller vil kunne medføre  

 skadelige virkninger for konkurrencen, som nævnt i konkurrencelovens § 11.
 Under henvisning til ovenstående skal Konkurrencerådet derfor henstille  

 til landbrugsministeren at søge de bestemmelser om avanceberegning for  

 Statens Veterinære Serumlaboratoriums distribution af veterinære sera og  

 vacciner, Landbrugsministeriet har fastsat i medfør af lovgivningen herom,  

 helt fjernet som værende i strid med konkurrencelovens intentioner.
 Desuden skal Konkurrencerådet af hensyn til markedsgennemsigtigheden  

 henstille, at der skabes mulighed for, at Statens Veterinære  

 Serumlaboratoriums distributionsfunktion regnskabsmæssigt udskilles  

 fuldstændigt fra laboratoriets øvrige funktioner, gerne i selskabsform.
 Til orientering vedlægges Konkurrencerådets notat om sagen, bortset fra  

 vurdering og indstilling, samt kopi af den henvendelse Konkurrencerådet i  

 medfør af konkurrencelovens § 15 samtidig har rettet til sundhedsministeren.
Det bemærkes, at denne henvendelse i overensstemmelse med  

 konkurrencelovens § 15 samtidig offentliggøres.' En omtrent ligelydende  

 henvendelse er tilsvarende rettet til sundhedsministerien.
Denne henvendelse  

 tager i særlig grad sigte på sundhedsministeriets regulering af  

 avanceforholdene for apoteker og dyrlæger i henhold til apotekerloven.
 Som svar på Konkurrencerådets henvendelse (* 3) meddelte  

 landbrugsministeriet i første omgang, at bemyndigelsen til  

 landbrugsministeren til at fastsætte regler om bl.a. priser og avancer for  

 præparater, der forhandles af Serumlaboratoriet, er blevet præciseret ved  

 ændring af loven om husdyrssygdomme, der er trådt i kraft den 1. april 1992.  

 Ministeriet oplyste samtidig, at denne bemyndigelse agtes praktiseret  

 således, at Serumlaboratoriet inden for de bevillingsmæssige rammer vil få  

 størst mulig frihed til at fastsætte avancer i overensstemmelse med  

 konkurrencesituationen.
 Endvidere meddelte landbrugsministeriet, at der er taget skridt til at  

 udskille Serumlaboratoriets handels- og distributionsvirksomhed til et  

 særligt regnskab og en særlig konto på finansloven, men at det af hensyn til  

 det veterinære beredskab ikke fandtes hensigtsmæssigt at udskille denne  

 funktion i et særligt selskab.
 Heroverfor har Konkurrencerådet anført, at en sådan regnskabsmæssig  

 udskillelse ikke i tilstrækkelig grad sikrer, at distributionen af veterinære  

 sera og vacciner ikke belastes med omkostninger til det i denne forbindelse  

 uvedkommende veterinære beredskab, ligesom det på den anden side heller ikke  

 sikres, at der ikke kan finde en offentlig subsidiering sted af  

 distributionen.
 Det statslige regnskabssystem er efter Konkurrencerådets opfattelse ikke  

 egnet til at give et retvisende billede af rentabiliteten ved  

 erhvervsvirksomhed, bl.a. fordi statusbetragtningerne i form af aktivers og  

 passivers indvirkning på driften ikke findes.
 De nævnte hensyn sikres efter Konkurrencerådets opfattelse bedst, ved at  

 offentlig erhvervsvirksomhed, som Serumlaboratoriets handels- og  

 distributionsvirksomhed, drives som et selvstændigt selskab, hvis regnskab  

 opstilles efter reglerne i regnskabsloven og gøres offentligt tilgængeligt,  

 eller i det mindste efter regnskabsprincipper svarende hertil.
 Landbrugsministeriet har imidlertid meddelt, at ministeriet fortsat ikke  

 finder det hensigtsmæssigt at udskille Serumlaboratoriets handels- og  

 distributionsvirksomhed i et selskab, som anbefalet af Konkurrencerådet.  

 Ministeriet vil dog for at imødekomme Konkurrencerådet anmode  

 Serumlaboratoriet om fra 1993, at opstille et særligt regnskab for handels-  

 og distributionsvirksomheden, som i videst muligt omfang er i  

 overensstemmelse med principperne i regnskabsloven.
 (* 1) Konkurrencerådet:
Dokumentation 1992-1, s. 52-56 (* 2) Konkurrencerådet:
KonkurrenceNyt 1992-4 (* 3) Konkurrencerådet:
