Nr LSF 89 Forslag til Lov ændring af lov om indkomstbeskatning af aktieselskaber  

 m.v. (Skatteflugt, udlandslempelse og sambeskatning) Fremsat af Albrechtsen (VS) Elisabeth Bruun Olesen VS) den 18. november 1986 § 1 I lov om indkomstbeskatning af aktieselskaber m.v., jf.
lovbekendtgørelse nr. 658 af 22. september1986, foretages følgende ændringer:
 1. § 2, STK. 1, LITRA A), affattes således:
»a) udøver et erhverv med fast driftssted her i landet eller deltager i en erhvervsvirksomhed med fast driftssted her eller på anden måde er berettiget til overskudsandel, omsætningsandel eller forpagtningsafgift af en sådan virksomhed,».
 2. I § 2, STK. 1, indsættes som LITRA F):
 »f) oppebærer renteindtægter her fra landet,».
 3. I § 2, STK. 1, indsættes som LITRA G):
 »g) oppebærer aktieavancer her fra landet,».
 4. I § 2, STK. 1, indsættes som LITRA H):
 h) oppebærer royaltyindtægter her fra landet.«.
 5. I § 17 ophæves STK. 2.
 Stk. 3 og 4 bliver herefter stk. 2 og 3.
 6. I § 18 ophæves STK. 2.
 Stk. 3 bliver herefter stk. 2.
 7. § 31 ophæves.
§ 2 Loven træder i kraft ved bekendtgørelsen i Lovtidende og har virkning fra den 1. januar 1987.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Lovforslaget vedrører dels reglerne om begrænset skattepligt, dels reglerne om udlandslempelse og sambeskatning.
2. BEGRÆNSET SKATTEPLIGT Selskabsskattelovens § 2 omhandler begrænset skattepligt for selskaber m.v.
Paragraffen opregner de indkomstarter fra Danmark, som helt eller delvis kan beskattes i Danmark.
Det er imidlertid kun de indkomstarter, som er positivt opregnet i paragraffen, som kan komme til beskatning i Danmark.
Opregningen i selskabsskattelovens § 2 af indtægter, som kan komme til beskatning hos begrænset skattepligtige, er imidlertid mangelfuld.
De manglende beskatningsmuligheder har gennem tiden skabt mange skattemæssige konstruktioner med henblik på at undgå beskatning i henhold til de opregnede beskatningsmuligheder.
Den manglende beskatningsmulighed for renteindtægter, aktieavancer, omsætningsandele, royalties og forpagtningsafgifter har således medført, at store indkomster er ført ud af landet, uden at de har kunnet beskattes.
Dette lovforslag søger at rette op på nogle af disse åbenbare mangler.
Ændringerne vedrører kun begrænset skattepligt for selskaber.
Der fremsættes samtidig forslag til ændring af kildeskatteloven, som skal gennemføre de samme ændringer for begrænset skattepligtige personer.
Se lovforslag nr. 02.
3. UDLANDSLEMPELSE Selskaber kan opnå lempelse i skatten på halvdelen af den danske skat, som ellers skulle have været betalt på basis af den udenlandske indkomst.
Reglen har muligvis oprindeligt været tænkt som en regel, der skulle hindre dobbeltbeskatning af indkomst optjent i udlandet.
Der er imidlertid ikke behov for denne regel, da eventuel dobbeltbeskatning vil kunne undgås gennem reglen i ligningslovens § 33.
Reglen tjener i dag snarere som et incitament for selskaber til at placere en del af deres indkomst og aktivitet i udlandet for derigennem at opnå lempelse i skatten.
Bestemmelsen vil derfor kunne forlede svage sjæle til at overføre arbejdspladser til udlandet.
4. SAMBESKATNING Reglerne om sambeskatning af selskaber er samtidig et incitament til skattetænkning.
Det er temmelig vanskeligt for danske ligningsmyndigheder at kontrollere regnskabsgrundlaget i de udenlandske datterselskaber, som der ønskes sambeskatning med.
Spekulationen med opkøb af tomme aktieselskaber med store underskud, hvori moderselskabet skattefrit kan placere sine indtægter på værdipapirer og lignende, ønskes også stoppet gennem dette lovforslag.
BEMÆRKNINGER TIL LOVFORSLAGETS ENKELTE BESTEMMELSER Til § 1 Til nr. 1 Bestemmelsen opregner i den nugældende formulering kun beskatning ved overskud eller overskudsandel i erhvervsvirksomhed.
Det medfører, at omsætningsandele eller forpagtningsafgifter af erhvervsvirksomhed ikke anses for at falde ind under den begrænsede skattepligt.
Det har forledt mange til at konstruere former for overførsel af overskud til udlandet, så det kunne betegnes som omsætningsandel eller forpagtningsafgift.
Den trafik foreslås hermed standset.
Til nr. 2 Renteindtægter kan i lovens nugældende formulering overføres til udlandet til begrænset skattepligtige selskaber og personer uden beskatning i Danmark.
 Den her foreslåede bestemmelse kunne formuleres med et andet indhold.
Den kunne formuleres som en bestemmelse om, at beskatningen blev gennemført ved en såkaldt kuponbeskatning, som skulle være endelig i lighed med beskatning af udbytteindtægterne i lovens § 2, stk.
1, litra c). Der kunne som et alternativ også indføjes en bestemmelse om, at reglen kun skulle gælde for tidligere - og gennem en årrække - dansk registrerede selskaber, idet formålet med reglens indførelse primært er at hindre skatteflugt.
Når denne enkle formulering er valgt, skyldes det, at bestemmelser med sådant indhold er svære at formulere på en måde, så der ikke bliver nye omgåelsesmuligheder.
Vi er imidlertid indstillet på at indgå i forhandlinger om andre formuleringer.
Det afgørende er, at renteindtægter beskattes.
Renteindtægter skal forstås i overensstemmelse med modelkonventionens artikel 11. Renteindtægter omfatter således også indkomst af statsgældsbeviser og af obligationer.
Til nr. 3 Det foreslås, at aktieavancer skal omfattes af den begrænsede skattepligt.
Betydelige fortjenester på handel med aktier i Danmark har i de senere år undgået beskatning.
Til nr. 4 Royaltyindtægter ønskes omfattet af den begrænsede skattepligt.
Til nr. 5 Bestemmelsen omhandler ophævelse af udlandslempelse.
Der henvises til lovforslagets almindelige bemærkninger, punkt 3. Ministeren for skatter og afgifter har i et svar af 10. oktober 1986 til Folketingets skatte- og afgiftsudvalg oplyst, at der efter § 17, stk. 2, i 1985-86 blev givet nedslag i skatten på 609.571.642 kr.
 fordelt på 261 selskaber.
Til nr. 6 Der er tale om en konsekvensrettelse som følge af ændringsforslag nr.
 5.
Til nr. 7 Bestemmelsen omhandler bortfald af sambeskatning.
Der henvises til lovforslagets almindelige bemærkninger, punkt 4.
