Skriftlig fremsættelse (13. november 2013) Ministeren for forskning, innovation og videregående uddannelser (Morten Østergaard) :
 Herved tillader jeg mig for Folketinget at fremsætte:
Forslag til lov om ændring af lov om erhvervsakademier for videregående uddannelser, lov om professionshøjskoler for videregående uddannelser, lov om medie- og journalisthøjskolen og lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser (Ændringer som følge af evaluering af erhvervsakademistrukturen m.v.) (Lovforslag nr.
L X).
 Lovforslaget fremsættes som opfølgning på aftalen af 4. juni 2013 mellem regeringen (Socialdemokraterne, Radikale Venstre og Socialistisk Folkeparti) og Venstre, Det Konservative Folkeparti og Dansk Folkeparti om opfølgning på evalueringen af erhvervsakademistrukturen.
 Partierne ønsker med aftalen at lægge op til en revision af lovgivningen for erhvervsakademierne med henblik på at sikre en stærk og selvstændig erhvervsakademisektor samt en styrkelse af erhvervsakademiernes profil som praksisnære uddannelses- og videninstitutioner.
 Aftalen omfatter følgende initiativer:
 Nye overordnede fælles formålsbestemmelser for erhvervsakademier og professionshøjskoler.
Erhvervsakademierne får ret til et selvstændigt udbud af tekniske og merkantile professionsbachelor uddannelser.
Kravet om partnerskab med en professionshøjskole som forudsætning for udbud og udvikling af tekniske og merkantile professionsbacheloruddannelser ophæves.
Fastsættelse af nye fælles og enslydende bestemmelser for erhvervsakademiernes og professionshøjskolernes forsknings- og udviklingsaktiviteter.
Institutionerne skal med udgangspunkt i institutionens uddannelsesudbud varetage praksisnære og anvendelsesorienterede forsknings- og udviklingsaktiviteter i tæt samspil med det aftagende arbejdsmarked, øvrige uddannelses- og videninstitutioner og det omgivende samfund.
Bestemmelserne om bestyrelsessammensætningen ændres, og der fastsættes en øvre og nedre grænse for antallet af medlemmer af erhvervsakademiernes bestyrelse.
Erhvervsskolernes udpegningsret til erhvervsakademiernes bestyrelser og kravet om, at erhvervsakademierne og professionshøjskolerne skal repræsenteres i hinandens bestyrelser, ophæves.
Der nedsættes som en overgangsordning vedtægtsudvalg, der skal fastlægge vedtægtens regler for sammensætning af erhvervsakademiernes nye bestyrelser.
For at styrke en systematisk inddragelse af det aftagende arbejdsmarked i uddannelserne ændres bestemmelserne om uddannelsesudvalgenes sammensætning og opgaver.
Det nedsættes mindst ét uddannelsesudvalg for hvert uddannelsesområde og uddannelsesudvalget sammensættes således, at det afspejler det aftagende arbejdsmarked og regionale behov i forhold til uddannelsesområdet.
 Endelig foreslås det af ordenshensyn, at bestemmelser i lov om erhvervsakademier for videregående uddannelser, lov om professionshøjskoler for videregående uddannelser, lov om medie- og journalisthøjskolen og lov om friplads og stipendium til visse udenlandske studerende ved erhvervsakademiuddannelser og professionsbacheloruddannelser, der ikke længere er aktuelle, ophæves.
 Lovforslaget foreslås at træde i kraft den 1. januar 2014.
 Idet jeg i øvrigt henviser til lovforslaget med tilhørende bemærkninger, tillader jeg mig at anbefale forslaget til velvillig behandling i det høje ting.
