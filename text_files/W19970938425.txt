Ankestyrelsens principafgørelse O-52-97 om hjælpemiddel - kommunikationshjælpemiddel - fremadskridende sygdom - progredierende lidelse Resume:
Der kunne ikke ydes hjælp til EDB-udstyr til afhjælpning af kommunikationsproblemer hos en mand, der led af en Huntingdons Chorea.
Efter en lægelig vurdering var der tale om  en sygdom, hvor der skete gradvist tab af bl. a. indlæringsevne og evnen til at udtrykke sig.
Evnen til at benytte EDB-udstyret ville således være væk i takt med at behovet herfor opstod.
 Ankestyrelsen fandt iøvrigt, at der også i forbindelse med progredierende sygdomme ville være mulighed for at yde hjælp efter bistandslovens § 58, såfremt betingelserne herfor i øvrigt var til stede.
 Kassation:
Der er kommet nye regler på området Love:
Lov om social bistand - lovbekendtgørelse nr. 110 af 26. februar 1996 - § 58, stk. 1 Sagsfremstilling:
En 55-årig mand, der led af sygdommen Huntingdons Chorea, søgte kommunen om hjælp til EDB-udstyr som et kommunikationshjælpemiddel.
Sygdommen havde betydet taleproblemer, ufrivillige bevægelser, personlighedsændringer, problemer med finmotorikken samt indlæringsproblemer hos ansøgeren.
Kommunen gav afslag på ansøgningen.
Begrundelsen var, at manden ikke for tiden havde behov for EDB-udstyr til kommunikation, ligesom kommunen fandt, at behovet for oplæring i brug af EDB-udstyr samt træning og vedligeholdelse af funktionsniveau kunne tilgodeses ved deltagelse i kommunens aktiviteter på området.
 Ankenævnet tiltrådte kommunens afgørelse.
Om sygdommen var det oplyst, at den skyldtes forstyrrelser i nervesystemet, og at udviklingen var meget forskellig fra person til person.
Sygdommen var fremadskridende med dødelig udgang.
 Sagen blev behandlet i principielt møde med henblik på afklaring af, om der kan bevilges hjælpemidler efter bistandslovens § 58 til personer med progredierende lidelser.
 Afgørelse:
Ankestyrelsen fandt, at der ikke kunne ydes økonomisk hjælp efter bistandslovens § 58 til EDB-udstyr til afhjælpning af kommunikationsproblemer.
Ankestyrelsen lagde vægt på , at lidelsen Huntingdons Chorea efter en lægelig vurdering er en sygdom, hvor der sker gradvist tab af bl. a indlæringsevne og evne til at udtrykke sig, og at evnen til at bruge EDB-udstyret ville være væk samtidig med at et egentligt behov herfor opstod.
 Ankestyrelsen fandt i øvrigt, at der også i forbindelse med progredierende sygdomme vil kunne være mulighed for at yde hjælp efter bistandslovens § 58, såfremt betingelserne herfor i øvrigt er opfyldt.
 Ankestyrelsen tiltrådte således ankenævnets afgørelse.
