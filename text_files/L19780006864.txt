 Ved kgl. resolution af 28. januar 1977 har Danmark ratificeret en i  

 Stockholm den 17. december 1976 undertegnet overenskomst mellem Danmark,  

 Finland, Norge og Sverige om fælles nordisk arbejdsmarked for  

 fysioterapeuter.
 Overenskomstens danske tekst har følgende ordlyd:
 Overenskomst mellem Danmark, Finland, Norge og Sverige om fælles nordisk  

 arbejdsmarked for fysioterapeuter.
De kontraherende stater, som tidligere har truffet overenskomst om et fælles nordisk arbejdsmarked, som finder, at muligheden for fri udveksling af fysioterapeuter mellem de  

 nordiske stater kan blive til gavn for den medicinske og sociale udvikling i  

 disse stater, som finder, at den offentligt kontrollerede uddannelse af fysioterapeuter  

 stort set er ligeværdig i de respektive stater, og som vil søge at opnå en så ensartet uddannelse og lovgivning som muligt i  

 spørgsmål om medicinsk personale, er blevet enige om følgende:
Artikel 1 Den, som i en af de kontraherende stater har erhvervet og stadig har  

 ubegrænset godkendelse som fysioterapeut (legitimation, autorisation), skal  

 have adgang til under de i overenskomsten givne forudsætninger at opnå  

 godkendelse som fysioterapeut i de øvrige kontraherende stater.
Artikel 2 Fysioterapeuter fra Finland, som søger godkendelse i en anden  

 kontraherende stat, må - hvis det kræves - godtgøre at have tilfredsstillende  

 kendskab til andet nordisk sprog.
 Fysioterapeuter fra en anden kontraherende stat, som søger godkendelse i  

 Finland, må - hvis det kræves - godtgøre at have tilfredsstillende kendskab  

 til det finske sprog.
Artikel 3 Fysioterapeuter i en kontraherende stat, som ønsker at udøve virksomhed i  

 en anden kontraherende stat, må over for den centrale sundhedsmyndighed i  

 sidstnævnte stat godtgøre at opfylde de i artikel 1-2 givne vilkår.
 Godkendelse som fysioterapeut skal gives ansøgere, som opfylder de oven  

 for nævnte vilkår, medmindre der foreligger omstændigheder, som kan medføre  

 tilbagekaldelse af godkendelsen.
Artikel 4 Er en godkendelse blevet tilbagekaldt af den stat, som oprindelig meddelte  

 den, bør den af en anden kontraherende stat senere meddelte godkendelse  

 tilbagekaldes.
I øvrigt kan den senere godkendelse kun tilbagekaldes efter  

 gældende regler i den stat, som har meddelt den, dog under hensyntagen til,  

 om der i en anden tilsluttet stat er begået lovbrud eller er vist uduelighed  

 ved udøvelsen af virksomheden, eller om det på anden måde har vist sig, at  

 vedkommende fysioterapeut er ude af stand til at udføre sin gerning  

 forsvarligt.
 De centrale sundhedsmyndigheder i de kontraherende stater skal gensidig  

 underrette hinanden om tilbagekaldelser af godkendelser af fysioterapeuter.
Artikel 5 En fysioterapeut, som er godkendt i overensstemmelse med denne  

 overenskomst, bør i princippet være berettiget til at søge og opnå stilling  

 som fysioterapeut i en anden kontraherende stat uanset, at ansøgeren ikke er  

 statsborger i denne stat.
 Tjeneste som fysioterapeut i en af de kontraherende stater bør ved  

 besættelse af en stilling som fysioterapeut i en anden kontraherende stat  

 ligestilles med tilsvarende tjeneste udført i sidstnævnte stat.
Artikel 6 En fysioterapeut i en kontraherende stat, som har fået ansættelse i  

 stilling som fysioterapeut i en anden kontraherende stat, bør i princippet  

 være ligestillet med fysioterapeuter i sidstnævnte stat, for så vidt angår  

 ret til løn og pension samt øvrige med stillingen forbundne rettigheder.
Artikel 7 Enhver af de kontraherende stater skal efter undertegnelsen af denne  

 overenskomst - i den udstrækning det er muligt - gennemføre ændringer i  

 gældende interne bestemmelser i overensstemmelse med de i artikel 5-6 anførte  

 principper, for så vidt angår statslige civile stillinger, og medvirke til,  

 at disse principper finder tilsvarende anvendelse også i ikke-statslige  

 stillinger.
Artikel 8 De centrale sundhedsmyndigheder i de kontraherende stater bør følge  

 udviklingen på arbejdsmarkedet for fysioterapeuter i de respektive stater og,  

 dersom særlige foranstaltninger findes påkrævede, give meddelelse herom til  

 den kommission, som er nedsat i henhold til artikel 5 i overenskomsten af 22.  

 maj 1954 om fælles arbejdsmarked.
 De centrale sundhedsmyndigheder bør til stadighed give hinanden de  

 meddelelser og oplysninger, som er af betydning for bedømmelse af udviklingen  

 på arbejdsmarkedet for fysioterapeuter i de kontraherende stater.
Artikel 9 Efter forhandlinger skal Island kunne tilslutte sig denne overenskomst.
Artikel 10 Denne overenskomst skal ratificeres, og ratifikationsinstrumenterne  

 deponeres i det svenske udenrigsministerium.
 Overenskomsten træder i kraft 3 måneder efter, at samtlige  

 ratifikationsinstrumenter er deponeret.
 Enhver af de kontraherende stater kan opsige overenskomsten med et varsel  

 på 6 måneder til ophør den 1. juli eller den 1. januar.
 Enhver af de kontraherende stater kan med øjeblikkelig virkning sætte  

 overenskomsten ud af kraft i forhold til en eller flere af de øvrige  

 kontraherende stater i tilfælde af krig eller krigsfare, eller når andre  

 særlige nationale eller internationale forhold gør det nødvendigt.  

 Vedkommende staters regeringer skal straks underrettes om beslutningen.
 Til bekræftelse af foranstående har undertegnede, som er behørigt  

 bemyndiget dertil, undertegnet denne overenskomst og forsynet denne med deres  

 segl.
 Udfærdiget i Stockholm den 17. december 1976 i et eksemplar på dansk,  

 finsk, norsk og svensk, der alle har ens gyldighed.
 Det svenske udenrigsministerium vil oversende bekræftede afskrifter heraf  

 til de øvrige kontraherende staters regeringer.
E.
Schram-Nielsen Jorma Vanamo Hersleb Vogt Ingegerd Troedsson Danmarks ratifikationsinstrument deponeredes i det svenske  

 udenrigsministerium den 16. februar 1977. Overenskomsten trådte i medfør af  

 artikel 10 i kraft den 28. juli 1978.
 Udenrigsministeriet, den 31. august  

 1978.
 Lise Østergaard.
