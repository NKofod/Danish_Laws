Bekendtgørelse om landsplandirektiv for anvendelse af Svanemøllens Kaserne I medfør af § 3, stk. 1 og 2, i lov om planlægning, jf. lovbekendtgørelse nr. 1157 af 1. juli 2020, fastsættes:
Kapitel 1 Formål § 1. Bekendtgørelsens formål er at muliggøre opførelse af nybyggeri og indretning af eksisterende bebyggelse til forsvarsformål og beredskabsformål, herunder helikopterberedskab.
Herudover er det bekendtgørelsens formål at muliggøre etablering af bygninger og tekniske anlæg i tilknytning til den del af den fremtidige Svanemøllens Skybrudstunnel, som forventes at gå igennem kaserneområdet.
Kapitel 2 Afgrænsning og zonestatus § 2. Bekendtgørelsen gælder for det på bilag 1 viste område (kaserneområdet), som omfatter matr.nr. 2196, 5590, 5741, 6274, del af 6318 og del af 7000ad Udenbys Klædebo Kvarter, København i Københavns Kommune og alle parceller, der udstykkes på kaserneområdet.
 Stk. 2. Kaserneområdet er i byzone og forbliver i byzone.
 Stk. 3. Kaserneområdet opdeles i seks delområder, som er vist på bilag 1.
Kapitel 3 Anvendelse § 3. Kaserneområdet er inddelt i seks delområder (delområde I-VI) med følgende anvendelser:
 1) Delområde I med anvendelse, jf. stk. 2.
 2) Delområde II med anvendelse, jf. stk. 3.
 3) Delområde III med anvendelse, jf. stk. 4.
 4) Delområde IV med anvendelse, jf. stk. 5.
 5) Delområde V med anvendelse, jf. stk. 6.
 6) Delområde VI med anvendelse, jf. stk. 7.
 Stk. 2. Delområde I kan anvendes til:
1) bygninger og anlæg til forsvarsmæssig anvendelse, 2) anlæg til håndtering af overfladevand, 3) parkeringsformål, 4) tekniske anlæg, 5) placering af varmecentral (byggefelt 11) og 6) placering af vagtbygning (byggefelt 12).
 Stk. 3. Delområde II kan anvendes til:
1) idrætsanlæg, 2) grønne arealer, 3) anlæg til håndtering af overfladevand og 4) tekniske anlæg.
 Stk. 4. Delområde III kan anvendes til:
1) skybrudssikringsanlæg, 2) teknikbygninger og 3) anlæg til håndtering af overfladevand.
 Stk. 5. Delområde IV kan anvendes til adgang til en servicebygning med tilknytning til Nordhavnsvej og til parkering, der alene må anvendes til service- og beredskabsfunktioner med relation til Nordhavnsvej.
 Stk. 6. Delområde V kan anvendes til:
1) helikopterbygning, 2) start- og landingsanlæg, 3) mandskabs- og servicebygninger med tilhørende parkering og 4) anlæg til håndtering af overfladevand.
 Stk. 7. Delområde VI kan anvendes til:
1) bygninger og anlæg til forsvarsmæssig anvendelse, 2) teknikbygning og 3) anlæg til håndtering af overfladevand.
Kapitel 4 Adgangs-, vej- og parkeringsforhold § 4. Den eksisterende vejadgang til kaserneområdet, som er vist på bilag 2, fastholdes som eneste vejadgang.
Kaserneområdet er af sikkerhedsmæssige årsager indhegnet og uden offentlig adgang.
 § 5. Veje og stier på kaserneområdet anlægges med fast belægning og med en principiel beliggenhed som vist på bilag 2.
 Stk. 2. Ved vejtype A udlægges kørebanen i en bredde på min. 6,5 m.
 Stk. 3. Ved vejtype B udlægges kørebanen i bredde på min. 5 m.
§ 6. På kaserneområdet må der maksimalt være 1 parkeringsplads pr. 250 m² bruttoetageareal samt fornødne parkeringsmuligheder til tjenestekøretøjer og køretøjer til drift og vedligehold af kaserneområdet.
Ved en fuld udbygning af kaserneområdet skal der minimum anlægges i alt 400 parkeringspladser i terræn og/eller parkeringshus.
 Stk. 2. Parkeringspladser kan anlægges i konstruktion i kældre, i parkeringshuse, som større samlede parkeringspladser i terræn eller som enkelte parkeringspladser i terræn.
 Stk. 3. Parkeringspladser i terræn skal som hovedregel anlægges som grønne parkeringspladser, dvs. at parkeringspladser anlægges med vandgennemtrængeligt underlag, samt at der plantes træer og buske til at give et grønt udtryk på parkeringsarealerne.
 Stk. 4. En passende andel af parkeringspladser skal være handicappladser.
 Stk. 5. På det ubebyggede område umiddelbart syd og sydøst for indgangen til kaserneområdet friholdes et areal til eventuel fremtidig etablering af standsningsmuligheder til biler og større køretøjer.
 § 7. På kaserneområdet skal der etableres mindst 1 cykelparkeringsplads pr. 60 m² bruttoetageareal, heraf skal der etableres 2 cykelparkeringspladser til pladskrævende cykler pr. 1.000 m² bruttoetageareal.
 Stk. 2. Cykelparkering kan anlægges i konstruktion i kældre, i cykelparkeringshuse, som større samlede cykelparkeringspladser i terræn eller som enkeltstående cykelparkeringspladser i terræn.
 Stk. 3. Cykelparkering i terræn kan overdækkes.
 Stk. 4. Cykelparkering skal være let tilgængelig for brugerne og placeres således, at der er nem adgang fra cykelparkering til relevante bygninger.
 § 8. Ved fastsættelse af normer for bil- og cykelparkering foretages beregningen af bruttoetagearealet med udgangspunkt i summen af antal kvadratmeter bruttoetageareal eksisterende byggeri og nybyggeri på kaserneområdet fratrukket antal kvadratmeter bruttoetageareal med lav eller ingen personbelastning, herunder bl.a. bruttoetageareal til teknik, bil- og cykelparkering, depot og lager, gangbroer samt sportshal.
§ 9. Vej- og stiarealer samt adgangs- og parkeringsarealer på kaserneområdet kan anlægges med belysning.
Belysningen skal så vidt muligt placeres og udformes på en sådan måde, at den ikke er til gene for naboer.
Kapitel 5 Tekniske anlæg § 10. Inden for kaserneområdet kan der opføres tekniske anlæg, herunder master, antenner, tankanlæg, miljøstationer, radaranlæg og lignende.
 Stk.  Stk. 2. Tankanlæg, miljøstationer og radaranlæg og lignende mindre tekniske anlæg skal enten skærmes med en begrønnet afskærmning eller indbygges i kaserneområdets bebyggelse, så de ikke er synlige.
 Stk. 3. Mindre tekniske anlæg kan placeres udenfor de på bilag 1 viste byggefelter.
 § 11. I delområde III gives der, som led i etablering af Svanemøllens Skybrudstunnel, mulighed for placering af en skakt, tunnelgrene og forbindelser til og fra det eksisterende afløbssystem.
 Stk. 2. I terræn i delområdet kan der etableres et teknikhus på op til 100 m² og en række udluftningsrør samt dæksler.
 Stk. 3. Delområdet kan indhegnes med transparent trådhegn.
Kapitel 6 Nedrivning § 12. De på bilag 3 markerede bygninger kan nedrives for at give plads til nye bygninger.
Kapitel 7 Placering og omfang af ny bebyggelse § 13. Opførelse af ny bebyggelse indenfor kaserneområdet kan ske indenfor delområde I, III, V og VI.
 Stk. 2. Der kan dog kun opføres ny bebyggelse i delområde I og V indenfor de på bilag 1 viste byggefelter.
 Stk. 3. Dette gælder dog ikke for tekniske anlæg af mindre omfang, jf. § 10, stk. 3.
 § 14. Ny bebyggelse må opføres med følgende maksimale bygningshøjder og antal kvadratmeter bruttoareal:
 1) Delområde I, byggefelt 1: Maksimal bygningshøjde på 22,5 m og op til 9.900 m² bruttoetageareal.
 2) Delområde I, byggefelt 2-3: Maksimal bygningshøjde på 22,5 m og op til 9.000 m² bruttoetageareal pr. byggefelt.
 3) Delområde I, byggefelt 4-5: Maksimal bygningshøjde på 22,5 m og op til 13.500 m² bruttoetageareal pr. byggefelt.
 4) Delområde I, byggefelt 6: Maksimal bygningshøjde på 22,5 m og op til 3.000 m² bruttoetageareal.
 5) Delområde I, byggefelt 7-8: Maksimal bygningshøjde på 22,5 m og op til 9.000 m² bruttoetageareal pr. byggefelt.
 6) Delområde I, byggefelt 9: Maksimal bygningshøjde på 22,5 m og op til 12.000 m² bruttoetageareal.
 7) Delområde I, byggefelt 10: Maksimal bygningshøjde på 12 m og op til 1.800 m² bruttoetageareal.
 8) Delområde I, byggefelt 11: Maksimal bygningshøjde på 8,5 m og op til 200 m² bruttoetageareal.
 9) Delområde I, byggefelt 12: Maksimal bygningshøjde på 14,5 m og op til 300 m² bruttoetageareal.
 10) Delområde III: maksimal bygningshøjde på 10 m, og op til 100 m² bruttoetageareal til teknikhus, hvis principielle placering er markeret på bilag 1.
 11) Delområde V, byggefelt 13: Maksimal bygningshøjde på 12 m og op til 1.200m² bruttoetageareal.
 12) Delområde VI, maksimal bygningshøjde på 36 m og op til 80.000 m² bruttoetageareal.
 Stk. 2. Bygningshøjden måles fra niveauplan, som fastlægges i forbindelse med udstedelse af byggetilladelse.
 § 15. På tagfladen af bygninger må der placeres tekniske anlæg, herunder antenner, radaranlæg, anlæg til bygningers luft- og varmeforsyning, elevatortårne og lignende.
 Stk. 2. Tekniske anlæg kan overskride de i § 14 anførte bygningshøjder med op til 3 m.
 § 16. Der kan etableres gangbroer på tværs af byggefelterne for at muliggøre indendørs gangforbindelser mellem bygninger.
 Stk. 2. Gangbroer skal placeres med en frihøjde til terræn på minimum 4,5 m.
 Stk. 3. Bruttoetageareal af gangbroer tæller med i bruttoetagearealet angivet for byggefelter med en ligelig fordeling til hvert af de byggefelter gangbroen forbinder.
Kapitel 8 Bebyggelsens udformning og ydre fremtræden § 17. Ny bebyggelse må opføres med en taghældning på op til 45 grader.
 § 18. Der må ikke anvendes blanke eller reflekterende tagmaterialer.
 § 19. Værn om taghaver eller tagterrasser skal være i træ, metal eller glas og må ikke være reflekterende.
§ 20. Tage, tagrender og eventuelle tagnedløb må ikke udføres i bly, zink eller kobber.
Dette gælder dog ikke ved renovering eller genopførelse af eksisterende bevaringsværdige bygninger.
 § 21. Facader på nybyggeri skal fortrinsvis bestå af naturmaterialer, såsom træ og tegl, samt af beton.
 Stk. 2. Der må ikke anvendes blanke og reflekterende facadematerialer.
 Stk. 3. Gangbroer kan fremstå med større glaspartier.
 § 22. For byggeri, der opføres indenfor byggefelt 11 og 12, skal facader, husdybde, tagform og materialevalg udformes med reference til den oprindelige kasernebebyggelse.
Kapitel 9 Ubebyggede arealer, grønne områder og beplantning § 23. Indenfor kaserneområdet skal der i forbindelse med byggeri udlægges friarealer.
Stk. 2. Størrelsen af friarealerne skal udgøre mindst 10 procent af det samlede bruttoetageareal for kaserneområdet.
Friarealet er alle delområdernes samlede ubebyggede grundareal, inklusive den del af det ubebyggede areal, der er forbeholdt fodgængere og cykler, men eksklusive parkerings- og tilkørselsarealer til biler.
 Stk. 3. Ved beregningen af friarealers minimumsstørrelse fastlægges bruttoetagearealet med udgangspunkt i summen af antal kvadratmeter bruttoetageareal eksisterende byggeri og nybyggeri på kaserneområdet fratrukket antal kvadratmeter bruttoetageareal med lav eller ingen personbelastning, herunder bruttoetageareal til teknik, bil- og cykelparkering, depot og lager, gangbroer samt sportshal.
 Stk. 4. Tagterrasser og taghaver til ophold kan indregnes i friarealet.
Stk. 5. Friarealer kan frit fordeles på delområderne på baggrund af en samlet betragtning for hele området.
Friarealerne skal have en udformning og placering, så der skabes opholdsarealer af god kvalitet til kaserneområdets brugere.
§ 24. Ubebyggede arealer og grønne områder skal overvejende friholdes for bygninger og anlæg.
Der kan dog i begrænset omfang etableres følgende bygninger og anlæg på ubebyggede arealer og grønne områder i følgende delområder:
1) Delområde I: Opholdsarealer i tilknytning til bygninger, grønne parkeringspladser for biler, cykelparkering samt opstilling af containere på miljøplads til affald mm.
Cykelparkering og containere kan overdækkes eller placeres i skure.
 2) Delområde II: Idrætsanlæg i terræn, en mindre tribune i tilknytning til idrætsanlæg, maks. 2 mindre sekundære bygninger på maks. 25 m2 og eventuel støjafskærmning til helikopterlandingspladsen.
 3) Delområde III: Teknikhus på maks. 100 m2.
4) Delområde V: Opholdsarealer i tilknytning til bygninger, grønne parkeringspladser for biler, cykelparkering samt opstilling af containere på miljøplads til affald mm.
Cykelparkering og containere kan overdækkes eller placeres i skure.
5) Delområde VI: Opholdsarealer i tilknytning til bygninger, grønne parkeringspladser for biler, cykelparkering samt opstilling af containere på miljøplads til affald mm.
Cykelparkering og containere kan overdækkes eller placeres i skure.
 § 25. Indretning, belægning og møblering af ubebyggede arealer skal fremtræde som en integreret helhed i sammenhæng med de omgivne bygninger.
 § 26. Beplantningsbælter kan, jf. bilag 2, opføres i en bredde på min. 7 m og i en afstand på 1 m til hegnet omkring kaserneområdet (perimeterhegnet).
§ 27. Eksisterende træer på kaserneområdet vil blive bevaret i det omfang, at træets placering er forenelig med det planlagte og træets tilstand muliggør bevaring.
Træer, der bliver fældet, vil blive erstattet med nye træer på kaserneområdet, som kan plantes enkeltstående eller i perimeteren.
I delområde II kan nye træer herudover også plantes i lunde, jf. bilag 2.
§ 28. Belysning af ubebyggede arealer og grønne områder må ikke etableres med lyskilde placeret højere end 6 m.
Belysning skal så vidt muligt placeres og udformes på en sådan måde, at det ikke er til gene for naboer.
 § 29. Der må ikke etableres oplag på terræn indenfor delområde II, III og IV.
 Stk. 2. Oplag på terræn skal så vidt muligt skærmes, så de ikke er synlige for naboer til kaserneområdet.
 § 30. Der må terrænreguleres i det omfang, det er nødvendigt for etablering af bebyggelse og anlæg.
 Stk. 2. Der må ikke terrænreguleres med det formål at hæve et byggeri uden byggeteknisk begrundelse herfor.
Kapitel 10 Bevaring § 31. De bygninger, der på bilag 3 er markeret som bygninger, der bevares, må ikke ombygges eller ændres i deres ydre fremtræden.
 Stk. 2. Der må foretages den nødvendige renovering, men så vidt muligt med anvendelse af de oprindeligt anvendte materialer fra tidspunktet for den pågældende bygnings opførelse.
 Stk. 3. Der kan opføres nybyggeri til erstatning af bevaringsværdige bygninger, som ikke vil kunne istandsættes på grund af brand, storm eller lignende.
 Stk. 4. Ny bebyggelse skal så vidt muligt opføres med samme placering, etageantal, husdybde, tagform, bygningshøjde og materialevalg som den bebyggelse, den erstatter.
Kapitel 11 Retsvirkning § 32. Udnyttelse af de i landsplandirektivet beskrevne rammer kræver ikke forudgående kommune- og lokalplanlægning.
De i landsplandirektivet beskrevne rammer vil blive tillagt samme retsvirkning som kommuneplaner, og iværksættelse af bygge- og anlægsarbejder, der er forudsat i landsplandirektivet, vil ikke kræve lokalplan, jf. planlovens § 3, stk. 2.
 Stk. 2. Erhvervsministeren kan tillade mindre betydende afvigelser fra landsplandirektivet og i helt særlige tilfælde større afvigelser, forudsat at de er begrundet af tvingende operative eller beredskabsmæssige hensyn.
Kapitel 12 Ikrafttræden og ophævelse § 33. Bekendtgørelsen træder i kraft den 6. november 2020.
 § 34. For det i bilag 1 viste område erstatter nærværende bekendtgørelse Bekendtgørelse om hovedstadsområdets planlægning (Fingerplan 2019  landsplandirektiv for hovedstadsområdets planlægning), Københavns Kommunes Kommuneplan 2019 for så vidt angår rammeområde R19. 0.2.5 samt Københavns Kommunes Lokalplan nr. 445 (Nordhavnsvej) for så vidt angår delområde II.
