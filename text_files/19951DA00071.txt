Nr BTB 71 Betænkning over Forslag til folketingsbeslutning om forsøg med etablering  

 af et flugtsikkert fængsel   

 Nr B 71 1995-96, 1. samling Afgivet af Retsudvalget Afgivet: 19960423 Udvalget har behandlet beslutningsforslaget i nogle møder.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) beslutningsforslaget til forkastelse.
Flertallet må konstatere, at beslutningsforslaget er så langt fra  

 økonomisk realisering i forhold til mulig gevinst såsom færre undvigelser, at  

 beslutningsforslaget alene på den baggrund bør afvises, men flertallet er  

 også overbevist om, at beslutningsforslagets gennemførelse kun vil medføre en  

 grov forråelse af tone og omgang i anstalten, således som det kan iagttages i  

 andre lande.
Endvidere frygter flertallet, at resocialiseringsbestræbelserne  

 vil få endnu ringere muligheder for at lykkes.
 Et mindretal (Venstres og Det Konservative Folkepartis medlemmer af  

 udvalget) vil stemme hverken for eller imod beslutningsforslaget.
 Mindretallet er enig i flere af forslagets intentioner blandt andet  

 vedrørende bedre teknisk og fysisk sikring af fængslerne, behovet for  

 mærkbare sanktioner ved flugt fra fængslerne og opstramning af reglerne  

 vedrørende udgang og orlov.
Men på flere områder går forslagsstillerne så drastisk til værks, at de  

 forhold, man vil skabe i det danske fængselsvæsen, med meget stor sikkerhed  

 vil medføre, at vel bliver fangerne i fængslerne, mens de afsoner - og det er  

 godt - men miljøet i fængslet vil blive så menneskefjendsk og forrået, at  

 fangerne, når de løslades, vil være mere rå, forhærdede og voldelige, end da  

 de blev indsat.
Det vil samlet forringe retssikkerheden i samfundet markant.
Derfor skal mindretallet henvise til dets eget beslutningsforslag nr.
B  

 102 om en mere effektiv afsoning i fængsler og arresthuse.
Et forslag, som  

 samtidig med at det strammer regler og bestemmelser i fængslerne og gør disse  

 mere flugtsikre, også tilgodeser, at tilværelsen i fængslet skal medvirke til  

 at påvirke den indsatte på en sådan måde, at han efter løsladelsen i så lille  

 omfang som muligt vælger at fortsætte sin kriminalitet.
 Et andet mindretal (Fremskridtspartiets medlem af udvalget)  

 indstiller beslutningsforslaget til vedtagelse uændret.
 Med de store problemer, der er i dag med narkotika i fængslerne, og de  

 mange gange indsatte flygter fra de danske fængsler, burde det have været  

 muligt at formå et flertal i Folketinget til i det mindste at indlede en  

 dialog om, hvilke metoder og midler man i Danmark er indstillet på at tage i  

 anvendelse for at dæmme op for problemerne.
Beslutningsforslaget er kun et forslag til oplæg til debat om indførelse  

 af en forsøgsordning.
At Folketingets flertal ikke engang vil være med til  

 det, må tolkes i den retning, at flertallet med regeringen i spidsen ønsker,  

 at det skal være muligt at flygte fra fængslerne og endnu værre, at der  

 fortsat skal være narkotika i de danske fængsler.
 Fremskridtspartiet skal beklage, at flertallet har den holdning, ikke  

 mindst af hensyn til de indsatte og ofrene for forbrydelserne.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
