Nr LSF 114 Forslag til Lov om ændring af lov om udøvelse af lægegerning (Ændrede  

 reklamebestemmelser) Fremsat af sundhedsministeren (Yvonne Herløv Andersen) den 11. januar 1995 Vedtaget ved tredjebehandling den 28. marts 1995 Lov nr. 257 af 19/04/1995 § 1 I lov om udøvelse af lægegerning, jf. lovbekendtgørelse nr. 426 af 19.  

 august 1976, som senest ændret ved lov nr. 351 af 14. maj 1992, foretages  

 følgende ændringer:
 § 21, stk. 1, ophæves, og i stedet indsættes:
 »En læge må kun reklamere for sin virksomhed ved meddelelse af navn,  

 stilling, adresse, træffetid, herunder fravær, køn og alder samt om eventuel  

 speciallægeanerkendelse, om eventuelle særlige adgangsforhold til  

 konsultationen og om eventuel tilslutning til overenskomst med det  

 offentlige.
 Stk. 2. Stk. 1 omfatter ikke reklamering, der udelukkende sker  

 over for andre læger.
 Stk. 3. Reklamering for lægevirksomhed må ikke finde sted i  

 fjernsynet.
Stk. 4. Overtrædelse af stk. 1 og 3 straffes med bøde.« Stk. 2 bliver herefter stk. 5.
§ 2 Loven træder i kraft den 1. juli 1995.
Oprindeligt fremsat forslag § 1 I lov om udøvelse af lægegerning, jf. lovbekendtgørelse af lov nr. 426 af  

 19. august 1976, som senest ændret ved lov nr. 351 af 14. maj 1992, foretages  

 følgende ændringer:
 1. § 21, stk. 1, ophæves, og i stedet indsættes:
 »En læge må kun reklamere for sin virksomhed ved meddelelse af navn,  

 stilling, adresse, træffetid, herunder fravær, køn og alder samt om eventuel  

 speciallægeanerkendelse, om eventuelle særlige adgangsforhold til  

 konsultationen og om eventuel tilslutning til overenskomst med det  

 offentlige.
 Stk. 2. Stk. 1 omfatter ikke reklamering, der udelukkende sker  

 over for andre læger.
 Stk. 3. Reklamering for lægevirksomhed må ikke finde sted i  

 fjernsynet.
 Stk. 4. Overtrædelse af stk. 1 og 3 straffes med bøde.«.
 Stk. 2 bliver herefter stk. 5.
§ 2 Loven træder i kraft den 1. juli 1995.
Bemærkninger til lovforslaget Almindelige bemærkninger 1. Lovforslagets hovedindhold Lovforslagets tættere regulering af lægers reklameadgang efter lægeloven  

 er umiddelbart affødt af, at Lægeforeningens kollegiale regler om annoncering  

 og reklameadgang efter påbud fra Konkurrencerådet er ophævet med virkning fra  

 1. juli 1994.
 Formålet med lovforslaget er derfor, at der direkte i lægeloven foretages  

 en tættere regulering af lægers adgang til at reklamere for deres virksomhed,  

 end fastsat i de nugældende bestemmelser i lægelovens § 21. Lægelovens § 21  

 ændres efter lovforslaget, således at det kun bliver tilladt at reklamere for  

 lægevirksomhed ved meddelelse af navn, stilling, træffetid, lægens køn og  

 alder, om eventuel speciallægeanerkendelse, om eventuelle særlige  

 adgangsforhold til konsultationen samt om eventuel tilslutning til  

 overenskomst med det offentlige.
 Denne tættere regulering af reklameadgangen er fundet nødvendig, da man  

 ellers befrygter, at udgifterne vedrørende lægers sygebehandling - navnlig  

 for så vidt angår de privatpraktiserende læger i og udenfor den offentlige  

 sygesikring - unødigt vil blive forøget ganske betydeligt.
De reklameregler, der er fastsat i de forskellige autorisationslove på  

 sundhedsområdet er meget uens.
Der er derfor efter regeringens opfattelse  

 behov for, at der snarest muligt foretages en nærmere gennemgang af området  

 med henblik på at undersøge behovet og mulighederne for en mere  

 sammenhængende regulering af reklameadgangen for alle personalegrupperne på  

 sundhedsområdet, der under hensyn til de særlige forhold, hvorunder  

 sundhedsvæsenet fungerer, kan sikre en hensigtsmæssig reklameadgang.
 Regeringen vil derfor tage initiativ til, at der nedsættes et udvalg med  

 repræsentanter for de berørte myndigheder, organisationer og lign., som skal  

 gennemgå reklamereglerne på sundhedsområdet og eventuelt komme med forslag  

 til lovændringer.
Konkurrencerådet har tidligere i 1991 og 1992 som led i en  

 konkurrenceretlig vurdering af de offentligt fastsatte reguleringer, der  

 ligger til grund for udøvelsen af en række liberale erhverv, rettet  

 henvendelse til Sundhedsministeriet om de i lovgivningen fastsatte  

 begrænsninger for kiropraktorers, tandlægers og kliniske tandteknikeres  

 mulighed for at markedsføre sig.
Rådet har herunder anbefalet, at  

 reklamereguleringen liberaliseres med henblik på at fremme konkurrencen og  

 dermed effektiviteten indenfor de tre erhverv.
Samtidig rettede Konkurrencerådet henvendelse til en række sundhedserhverv  

 med henblik på at ophæve eller liberalisere de bestemmelser i erhvervenes  

 foreningsvedtægter, som medførte eller kunne medføre skadelige virkninger for  

 konkurrencen eller begrænsninger i erhvervsfriheden.
Det er denne  

 henvendelse, der har resulteret i, at bl.a Lægeforeningens kollegiale regler  

 om begrænset reklameadgang nu er blevet ophævet.
Sundhedsministeriet har meddelt Konkurrencerådet, at man lægger stor vægt  

 på, at der ikke overfor befolkningen markedsføres urealistiske eller  

 unødvendige behandlingstilbud.
Befolkningen vil på dette særlige område ofte  

 have svært ved at vurdere behandlingens nødvendighed og have svært ved at  

 afslå unødvendige behandlingstilbud.
Ministeriet har derfor fundet det  

 hensigtsmæssigt med en fortsat begrænsning i reklameadgangen på området.
Det bemærkes, at Sundhedsministeriet med lovforslaget set i forhold til de  

 kollegiale regler har valgt at foretage en mindre udvidelse af  

 reklameadgangen på området, bl.a således at der altid, og ikke blot ved  

 nyetablering, fravær o.lign., kan reklameres med navn, stilling, træffetid  

 m.v.
Der er heller ikke efter lovforslaget foreskrevet nogen begrænsninger i  

 annoncernes størrelse m.v. som i de nu ophævede kollegiale regler.
2. Nærmere om lovforslaget Den nuværende reklamebestemmelse stammer helt tilbage fra lægeloven fra  

 1935. Om bestemmelsen sagde Lægelovskommissionen (i Betænkning afgivet af  

 Kommissionen angående Lægers Retsstilling, fra 1931) at »det gennem  

 lange tider har været anset for upassende for en læge at reklamere for sin  

 virksomhed«, men kommissionen mente ikke, at der for det offentlige var  

 tilstrækkelig anledning til i almindelighed at forbyde læger at reklamere.
 Sigtet med den gældende bestemmelse, der har karakter af en  

 forbrugerbeskyttelse, er at ramme vildledende reklamering, og bestemmelsen er  

 således i overensstemmelse med markedsføringslovens forbud mod at anvende  

 vildledende eller urimeligt mangelfulde angivelser til påvirkning af  

 efterspørgslen.
 Ved siden af lægelovens og markedsføringslovens bestemmelser har der -  

 indtil 1. juli 1994 - været en meget tæt regulering af lægers ret til at  

 reklamere for deres virksomhed i Den Almindelige Danske Lægeforenings  

 kollegiale regler.
Efter de indtil 1. juli 1994 gældende kollegiale regler (§§ 15 og 16) har  

 det udenfor den lægevidenskabelige fagpresse været forbudt læger at annoncere  

 over for offentligheden med andet end angivelse af »nedsættelse,  

 flytning, bortrejse, hjemkomst, sygdom, helbredelse, vikariat, ændring af  

 adresse, konsultationstid eller telefonnummer«.
Annoncering har  

 herudover kun måttet indeholde »den specielle meddelelse, der ønskes  

 offentliggjort med fornøden angivelse af navn, titel og det speciale, lægen  

 virker i«.
Der var endvidere fastsat begrænsninger for antal  

 annonceringer af ovenstående samt for anvendte skrifttyper, spaltebredde m.v.
 De kollegiale regler har hidtil været almindeligt fulgt af landets læger.  

 Da reglerne er strengere end lægelovens reklamebestemmelser, har de  

 kollegiale regler hidtil reelt været dem, der regulerede reklameadgangen på  

 lægeområdet.
 Imidlertid har Lægeforeningen pr. 1. juli 1994 på baggrund af et påbud fra  

 Konkurrencerådet ophævet de kollegiale reglers bestemmelser om annoncering  

 (§§ 15 og 16). Herefter er lægers annoncering alene reguleret af den  

 lovgivning, der hele tiden har været gældende på området, nemlig lægelovens §  

 21 og markedsføringslovens § 11.
 Regeringen finder, at en sådan udvidelse af reklameadgangen på lægeområdet  

 går videre, end det vil være hensigtsmæssigt på dette følsomme område, hvor  

 det offentlige tilmed som hovedregel afholder befolkningens udgifter til  

 lægebehandling m.v.
Oplysninger om lægelige behandlingstilbud skal give vejledende, relevant  

 forbrugeroplysning.
Der må således ikke reklameres for behandlingstilbud på  

 en sådan måde, at der skabes urigtige forventninger i befolkningen om  

 behandlings- og helbredelsesmuligheder, ligesom balancen i det eksisterende  

 behandlingssystem ikke må forrykkes på en uhensigtsmæssig måde.
 Befolkningen vil på dette særlige område ofte have svært ved at vurdere  

 behandlingens nødvendighed, ligesom den enkelte person ofte vil være så  

 personligt engageret, at vedkommende almindeligvis ved en vidtgående  

 reklameadgang vil have svært ved at afslå et behandlingstilbud, selvom dette  

 også måtte være mere bekosteligt.
Sundhedsvæsenet adskiller sig endelig, generelt set, fra andre områder,  

 hvor der udbydes ydelser til befolkningen, ved at ydelsen som sådan ikke  

 kvantitativt kan reguleres, idet behandling må ydes efter den enkelte  

 patients behov, og ved at ydelsen almindeligvis er vederlagsfri for  

 befolkningen.
Det vil sige, at der på sundhedsområdet ikke vil være noget  

 økonomisk incitament imod et eventuelt overforbrug af sundhedsydelser,  

 ligesom der ikke vil være den samme konkurrence mellem udbyderne, idet et  

 væsentligt incitament til at gå til en bestemt udbyder, nemlig til den, der  

 er billigst, ikke eksisterer.
Det kan derfor frygtes, at en øget reklamering for sundhedsydelser vil  

 føre til, at befolkningen generelt set vil efterspørge sundhedsydelser, som  

 er overflødige.
Dette vil igen føre til, at sundhedsudgifterne øges  

 eksplosivt, navnlig på sygesikringsområdet, hvor en øget reklamering i  

 praksis kan komme på tale, og hvor udgifter til behandling hos  

 privatpraktiserende læger og speciallæger næsten fuldt ud dækkes af det  

 offentlige.
 Det vil nu bero på resultatet af det nævnte udvalgsarbejde vedrørende en  

 samlet vurdering af reklamereglerne på området, om den nu foreslåede  

 lovbestemmelse eventuelt senere skal ændres.
3. Reklameregulering for andet sundhedspersonale Flere af de andre love om autorisation af personalegrupper på  

 sundhedsområdet indeholder også reklamebegrænsende bestemmelser.  

 Tandlægeloven, lov om kliniske tandteknikere og kiropraktorloven indeholder  

 reklamebegrænsende bestemmelser, som er væsentlig strengere end lægelovens og  

 markedsføringslovens bestemmelser.
 For eksempel fremgår det af tandlægelovens § 16, stk. 1, at  

 »reklamering for tandlægevirksomhed, herunder fremstilling eller  

 indsætning af kunstige tænder og tandsæt kun må ske ved meddelelse af navn  

 stilling, adresse, træffetid samt om eventuel tilslutning til overenskomst  

 med det offentlige«.
 Begrænsningen i reklameadgangen i henhold til tandlægeloven skyldes  

 navnlig, at patienterne ikke har mulighed for at vurdere reklamens indhold.  

 Reklamen anses på dette område generelt set for at være mere vildledende end  

 vejledende over for patienterne, som ikke på et så specielt område har de  

 fornødne forudsætninger for at kunne bedømme den ydelse, der er tale om.
 Lignende regler findes i lov om kliniske tandteknikere og  

 kiropraktorloven, og argumentationen for at have de strengere regler her er  

 stort set den samme, som gør sig gældende ved tandlægelovens regler.
Psykologloven og optikerloven indeholder begge lempeligere  

 reklamebestemmelser.
Psykologlovens § 15 foreskriver, at en autoriseret  

 psykolog kun må reklamere for sin virksomhedsudøvelse ved meddelelse af  

 oplysninger, der ikke er vildledende eller på anden måde egnede til at  

 fremkalde urigtige forestillinger i offentligheden om den pågældendes  

 kvalifikationer.
En lignende bestemmelse findes i optikerlovens § 11.
Baggrunden for disse lempeligere reklameregler, set bl.a. i forhold til  

 tandlægeloven m.fl., er at det af hensyn til offentligheden er  

 hensigtsmæssigt, at såvel de autoriserede psykologer som de autoriserede  

 optikere har en ret vid adgang til at reklamere for, hvori deres særlige  

 ekspertise består.
Hertil kommer, at begge faggrupper, der først er blevet  

 autoriseret indenfor de sidste år, hidtil har udøvet virksomhed, der primært  

 var reguleret af markedsføringslovens almindelige regler, og at befolkningen  

 i øvrigt selv i overvejende grad afholder de udgifter, der er forbundet med  

 behandlingen m.v.
Konkurrencerådet har gennem de senere år givet udtryk for ønsket om, at  

 der sker en ophævelse af de reklameregler i autorisationslovene og i  

 fagforeningernes kollegiale regler, der er mere restriktive end  

 markedsføringslovens almindeligt gældende reklameringsbestemmelser.
Rådet  

 finder, at de restriktive reklamebestemmelser har skadelige virkninger for  

 konkurrencen på området.
Rådet har derfor, trods Sundhedsministeriets  

 indvendinger, på baggrund af den særlige hjemmel, der er tillagt rådet til at  

 kræve privat aftalte reklameregulerende regler ændret eller ophævet, pålagt  

 bl.a.
Lægeforeningen at ophæve sine kollegiale reklameregler.
 4. Hørte myndigheder, organisationer m.fl.
 Forslaget har været til høring hos berørte ministerier, organisationer,  

 herunder Sygesikringens Forhandlingsudvalg, Lægeforeningen, m.fl.
5. Lovforslagets økonomiske og administrative konsekvenser Lovforslaget har ingen statslige eller kommunaløkonomiske konsekvenser og  

 heller ingen erhvervsøkonomiske eller miljømæssige konsekvenser.
Der er  

 herved lagt til grund, at de nye reklamebestemmelser i praksis vil videreføre  

 den hidtidige begrænsede anvendelse af reklame på området.
Bemærkninger til de enkelte bestemmelser Til § 1 Det er efter bestemmelsen lovligt at reklamere i samme omfang som efter de  

 nu ophævede kollegiale regler.
Dvs. der fortsat også må gives oplysning om  

 nedsættelse, bortrejse, hjemkomst, sygdom, helbredelse og vikariat.
 Reklamering med særlige adgangsforhold til konsultationen vil især have  

 relevans for de konsultationer, som har indrettet særlig adgang for  

 kørestolsbrugere og lign.
 Reklamering med eventuel tilslutning til overenskomst med det offentlige  

 er også tilladt i andre restriktive reklamebestemmelser på sundhedsområdet.
 Det findes af hensyn til forbrugerne relevant også at tillade, at der  

 gives oplysning om, hvilket (gren-) speciale behandleren virker i.
§ 21, stk. 3 foreskriver, at reklamering for lægevirksomhed ikke må finde  

 sted i fjernsynet.
Begrundelsen for denne bestemmelse er den kraftige  

 påvirkning dette medie har, og at tilsvarende begrænsninger også gælder for  

 lægemiddelreklamer.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om udøvelse af lægegerning, jf. lovbekendtgørelse af lov nr. 426 af  

 19. august 1976, som senest ændret ved lov nr. 351 af 14. maj 1992, foretages  

 følgende ændringer:
 1. § 21, stk. 1, ophæves, og i stedet indsættes:
 »En læge må kun reklamere for sin virksomhed ved meddelelse af af  

 navn, stilling, adresse, træffetid, herunder fravær, køn og alder samt om  

 eventuel speciallægeanerkendelse, om eventuelle særlige adgangsforhold til  

 konsultationen og om eventuel tilslutning til overenskomst med det  

 offentlige.
 Stk. 2. Stk. 1 omfatter ikke reklamering, der udelukkende sker  

 over for andre læger.
 Stk. 3. Reklamering for lægevirksomhed må ikke finde sted i  

 fjernsynet.
 Stk. 4. Overtrædelse af stk. 1 og 3 straffes med bøde.«.
 Stk. 2 bliver herefter stk. 5.
 § 21. Med bøde straffes den læge, der ved bekendtgørelse,  

 skiltning, udsendelse af beskrivelser eller på anden måde reklamerer for sin  

 virksomhed, for så vidt reklamen er egnet til at vække urigtige  

 forestillinger med hensyn til hans kvalifikationer eller de af ham anvendte  

 behandlingsmåder.
 Stk. 2. Såfremt en person, der har mistet retten til at virke som  

 læge, vedblivende udøver sådan virksomhed, straffes han med bøde eller hæfte  

 i indtil 3 måneder.
§ 2 Loven træder i kraft den 1. juli 1995.
