Skriftlig fremsættelse (29. januar 2015) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse og lov om planlægning. (Bemyndigelse til at fastsætte regler om anmeldelse, vilkår for etablering og drift, og sagsbehandling) (Lovforslag nr.
L 126) Lovforslaget følger op på Aftale om Vækstplan for Fødevarer fra april 2014 og Aftale om en vækstpakke fra juni 2014. I Aftale om en Vækstplan for Fødevarer fra april 2014 er det aftalt, at det skal gøres enklere og hurtigere for virksomheder at opnå en miljøgodkendelse ved at forenkle miljøreglerne og udvikle et system, der giver virksomhederne mere fleksibilitet, kortere sagsbehandlingstid og mulighed for hurtigere omstilling af produktionen.
I Aftale om en vækstpakke fra juni 2014 er det aftalt, at der skal laves en anmeldeordning, der gør det hurtigere for virksomhederne at komme i gang med ny produktion.
Formålet med lovforslaget er således at sikre det fornødne lovgrundlag til at gennemføre en anmeldeordning, hvor hovedelementerne er en ny digital understøttelse, samtænkning af miljøgodkendelser, VVM-screeningen og spildevandstilladelser, branchebekendtgørelser, en forhåndsdialog mellem virksomhed og myndighed samt et styrket tilsyn.
Disse elementer er afspejlet i lovforslaget.
Anmeldeordningen kommer til at gælde for de mindre miljøbelastende virksomheder  både dem, der forsat skal have en miljøgodkendelse og dem, der omfattes af en branchebekendtgørelse.
De større og mere miljøbelastende virksomheder vil dog også drage nytte af den digitale understøttelse i forbindelse med ansøgning om miljøgodkendelse.
 Idet jeg henviser til lovforslaget og de ledsagende bemærkninger, skal jeg hermed anbefale lovforslaget til Folketingets velvillige behandling.
