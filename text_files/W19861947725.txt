Ved udmålingen af erstatning for tabt arbejdsfortjeneste efter  

 bistandslovens § 48, stk. 1, til en gift ansøger med 3 mindreårige børn  

 fandtes der at burde ydes kompensation for tabt arbejdsfortjeneste svarende  

 til 40 timer ugentlig.
Ankestyrelsen lagde vægt på, at ansøgeren forud for en  

 længere periode, hvor hun havde modtaget enten barseldagpenge eller  

 arbejdsløshedsdagpenge, havde haft erhvervsarbejde i ca. 1 år, at hun fik  

 udbetalt arbejdsløshedsdagpenge som fuldtidsforsikret medlem af en  

 arbejdsløshedskasse, og at hun skulle have haft arbejdstilbud som  

 langtidsledig, hvis ikke hendes barns sygdom havde forhindret dette.
Efter en konkret vurdering fandt Ankestyrelsen ikke grundlag for i  

 erstatningsbeløbet at foretage fradrag for sparede udgifter til  

 daginstitution.
Derimod skulle der ske fradrag for skattebesparelsen som  

 følge af, at ægtefællen kunne udnytte begge ægtefællers personfradrag.
 REDEGØRELSE FOR SAGEN:
En gift ansøger søgte om kompensation for tabt arbejdsfortjeneste efter  

 bistandslovens § 48, stk. 1, i anledning af, at hendes barn B, født i juli  

 1983 led af asthmaeksem og asthmatisk bronchitis og havde vanskeligheder med  

 at spise.
Udover barnet B havde ansøgeren et barn A, født i maj 1981. Over  

 for dette barn havde socialforvaltningen i 1984 iværksat  

 hjælpeforanstaltninger med henstilling efter bistandslovens § 33, stk. 1, nr.  

 1, om at barnet, der led af spisevægring, skulle gå i børnehave.
Udgiften til  

 daginstitution afholdtes efter bistandslovens § 46, stk. 2.
Om ansøgerens erhvervsmæssige forhold var det oplyst, at hun fra maj 1980  

 til begyndelsen af april 1981 havde arbejdet på et vaskeri.
Hun havde  

 herefter stort set ikke været i arbejde, men havde indtil den 1. oktober 1984  

 skiftevis haft indtægt i form af barseldagpenge og arbejdsløshedsdagpenge.  

 Pr. 1. oktober 1984 skulle ansøgeren have haft arbejdstilbud som  

 langtidsledig, men dette blev ikke til noget på grund af B's sygdom.  

 Arbejdstilbuddet ville være blevet givet i form af 4 timers arbejde og 4  

 timers danskundervisning pr. dag i 7 måneder.
 AFGØRELSEN, DER KLAGES OVER:
Med virkning fra den 1. oktober 1984 besluttede socialforvaltningen at yde  

 kompensation for tabt arbejdsfortjeneste svarende til 20 timer pr. uge i 6  

 måneder.
Perioden blev senere forlænget.
Kompensationen blev udregnet på  

 grundlag af en anslået timeløn på 52,70 kr.
Bruttobeløbet blev nedsat med  

 1/3, som forvaltningen skønnede, der skulle være betalt i skat.
Yderligere  

 blev der fratrukket 424 kr. pr. måned på grund af sparet daginstitutionsplads  

 til B samt 550 kr. pr. måned, fordi ansøgerens ægtefælle nu kunne udnytte  

 begge ægtefællers personfradrag.
Ialt blev der herefter ydet 2.068 kr. pr.  

 måned.
 Om begrundelsen for alene at yde kompensation for 20 timers arbejde pr.  

 uge, anførte forvaltningen, at der efter en samlet vurdering af ansøgerens  

 tilknytning til arbejdsmarkedet ikke fandtes grundlag for at yde mere.
 KLAGEN TIL ANKESTYRELSEN:
Ansøgeren klagede både over omfanget og beregningen af erstatningen for  

 tabt arbejdsfortjeneste.
Ansøgeren fandt, at fradragene i  

 kompensationsbeløbet for både skat og sparet daginstitutionsplads var for  

 store.
 LOVGRUNDLAG:
 Lov om social bistand, § 48, stk. 1.
 Socialministeriets cirkulære nr. 218 af 20. december 1982 om kontanthjælp  

 efter bistandsloven, pkt. 54 j.
 ANKESTYRELSENS AFGØRELSE:
 Ankestyrelsen finder, at der bør ydes ansøgeren kompensation for tabt  

 arbejdsfortjeneste svarende til 40 timer pr uge.
Ankestyrelsen har herved lagt vægt på, at ansøgeren havde haft  

 erhvervsmæssigt arbejde et år, efter det oplyste var fuldtidsforsikret efter  

 arbejdsløshedslovgivningen og ved beregning af arbejdsløshedsdagpenge  

 betragtedes som værende fuldt ud til rådighed for arbejdsmarkedet.
Ansøgeren  

 ville yderligere i efteråret 1984 have fået et arbejdstilbud som  

 langtidsledig bestående af 4 timers arbejde og 4 timers danskundervisning  

 daglig, hvis B ikke havde været syg.
Ankestyrelsen finder endvidere under hensyn til, at socialforvaltningen  

 betalte for en daginstitutionsplads til barnet A efter bistandslovens § 46,  

 stk. 2, og at en henstilling om at betaling for en daginstitutionsplads til  

 barnet B i givet fald ligeledes må antages at ville være blevet taget op til  

 overvejelse til socialforvaltningen, at det stiller sig usikkert, om og i  

 givet fald i hvilket omfang familien har haft besparelser med hensyn til  

 betaling for pasning af B.
Ankestyrelsen finder derfor ikke, at der er  

 grundlag for at foretage fradrag af kompensationsbeløbet for sparede udgifter  

 til daginstitution.
 Ankestyrelsen ændrer således socialforvaltningens afgørelse om de nævnte  

 spørgsmål.
 Med hensyn til spørgsmålet om fradrag for skattebesparelser tiltræder  

 Ankestyrelsen forvaltningens afgørelse.
