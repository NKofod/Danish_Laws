Nr BSF 49 Forslag til folketingsbeslutning om en forbedring af de unges  

 boligsituation Fremsat af Lissa Mathiasen (S) Svend Andersen (S) Bakholt (S) Baadsgaard  

 (S) Knud Damgaard (S) Torben Lund (S) Kaj Poulsen (S) Søgaard (S) den 22. november 1985 Folketinget opfordrer boligministeren til at fremsætte forslag, der vil give de unge en bedre situation på boligmarkedet.
 Forslagene skal sikre:
1. at ungdomsboligkvoten forhøjes til 3.500 i foreløbig en 5-årig periode, 2. at de til etablering af 3.500 ungdomsboliger pr. år afsatte midler i deres helhed anvendes til at forøge antallet af ungdomsboliger, 3. at der i forbindelse med byfornyelse indrettes et passende antal ungdomsboliger, 4. at der ud over støttekvoten bevilges et beløb til støtte for bestående ungdomsboliger, 5. at der afsættes midler til at gennemføre forsøgsbyggerier, herunder til dækning af merudgifter ved eksperimentel virksomhed, 6. at den i 1984 indførte kommunale medfinansiering på ungdomsboligområdet ophæves, 7. at rammebeløbet for etablering af ungdomsboliger forhøjes, 8. at der kan ydes et særligt tillæg til rammebeløbet pr.
værelsesenhed i de tilfælde, hvor indretning af værelserne er forberedt til en ændret anvendelse, f.eks. til ældreboliger, 9. at der - med henblik på at opnå en optimal mulighed for integration af unge med handicap blandt andre unge - gives tilskud til merudgifter ved indretning af boliger for unge med handicap, 10. at der kan ydes individuel boligstøtte til lejere af ungdomsboliger, der er opført som »dubletter«, dvs. 2 boliger,  

 der har fælles baderum og eventuelt fælles køkken, 11. at aldersgrænsen i lov om individuel boligstøtte for hjemmeboende børn forhøjes fra 18 til 23 år, samt 12. en bedre beskyttelse af unge, som henvises til det private værelsesmarked, mod urimelig huslejefastsættelse og urimelige lejevilkår i øvrigt.
BEMÆRKNINGER TIL FORSLAGET De unges boligsituation er på trods af en forhøjelse af ungdomsboligkvoten i 1982 forværret gennem de seneste år.
Socialdemokratiet ønsker derfor, at kvoten til ungdomsboliger allerede fra 1986 og foreløbig i en 5-årig periode forhøjes til 3.500 boliger pr. år, og at der i forbindelse med byfornyelse indrettes et rimeligt antal ungdomsboliger i de centrale bydele.
Kvoten på de 3.500 boliger skal være en reel kvota, hvor der ikke længere skal foretages afskrivninger til støtte til bestående ungdomsboliger.
Den svarer derfor reelt til mere end en fordobling af den nuværende ungdomsboligkvota.
Der skal derfor samtidig afsættes en ekstrabevilling til støtte til bestående ungdomsboliger.
Beløbet skal være af en sådan størrelse, at det er tilstrækkeligt til at fortsætte den gældende driftsstøtte og til at sikre, at nødvendige reparations- og genopretningsarbejder bliver udført.
På grund af de forskellige behov, kommunerne har for at få opført ungdomsboliger bl.a. på grund af uddannelsescentre o. lign., er det helt urimeligt at belaste visse kommuner med en medfinansiering.
Socialdemokratiet ønsker derfor den i 1984 indførte kommunale medfinansiering ophævet.
Erfaringerne har vist, at det specielt for ungdomsboliger mange steder i landet har vist sig umuligt at overholde det gældende rammebeløb.
Der må derfor efter en forhandling med byggeriets parter gennemføres en forhøjelse af rammebeløbet.
Da befolkningsfremskrivningerne viser, at antallet af unge og dermed behovet for ungdomsboliger vil falde frem til år 2000, må ungdomsboliger i et vist omfang planlægges og indrettes, så de forholdsvis let kan ombygges og indrettes til andre formål.
Der tænkes herved ikke mindst på ældreboliger, hvor vi samtidig ved, at behovet vil stige kraftigt i de kommende år.
For at tilskynde hertil må der kunne ydes et særligt tillæg til rammebeløbet, samtidig med at staten betaler alle ydelser på det deraf forøgede lån, så det ikke fører til ekstra høje huslejer for unge, der flytter ind i disse boliger.
Det skal i denne sammenhæng påpeges, at et sådant fleksibelt byggeri uvilkårligt vil nødvendiggøre forsøg og eksperimenter, der vil kræve, at der stilles ekstra midler til rådighed.
Det kunne desuden være formålstjenligt at afprøve nye ideer om såvel planlægning som boligformer og boligindretning m.v. i det nye ungdomsboligbyggeri.
Der bør derfor åbnes mulighed for at gennemføre forsøgsbyggerier, således at staten uden kompenserende besparelser på kvoten dækker de merudgifter, der følger af forsøgene og eksperimenterne.
Ved sådanne forsøg må staten naturligvis også påtage sig de ekstra driftsomkostninger, der følger af den eksperimentelle virksomhed, herunder også til eventuelle skader eller ombygninger, hvis forsøget slår fejl.
Der har igennem de seneste år været et generelt politisk ønske om at integrere personer med handicap, så de indgår i de almindelige sociale sammenhænge.
Det er således sket dels på skoleområdet, dels i et vist omfang i det almennyttige boligbyggeri.
For at opnå at unge med et handicap kommer ud blandt andre unge, foreslås derfor, at der skal gives et særligt tilskud til de merudgifter, der er forbundet med indretningen af boligerne, så de er velegnede til beboelse for unge med handicap.
Socialdemokratiet erkender, at de nævnte tiltag ikke vil kunne løse alle unges boligproblemer.
Nogle må derfor fortsat søge ind på det private værelsesmarked, mens andre må blive boende hjemme.
I en samlet ungdomsboligpolitik må disse unge også tilgodeses.
Der må derfor skabes bedre beskyttelse af de unge mod urimelige huslejer på det private værelsesmarked, og det må sikres, at de ikke udsættes for urimelige lejevilkår i øvrigt.
For at økonomiske forhold ikke skal være afgørende for, at en ung, der ønsker det, skal blive boende hjemme efter det fyldte 18. år, foreslås aldersgrænsen i lov om individuel boligstøtte for hjemmeboende børn forhøjet til 23 år.
Endelig foreslås en mindre ændring af lov om individuel boligstøtte, så lejere af ungdomsboliger, der er opført som »dubletter«, får adgang til individuel boligstøtte efter tilsvarende regler, som gælder for ungdomsboliger med eget køkken og bad.
