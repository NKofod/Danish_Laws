 I.
 Overenskomstens ikrafttrædelse, dens område og almindelige principper.
 Ved den mellem Danmark og Østrig den 23. oktober 1961 afsluttede  

 overenskomst til undgåelse af dobbeltbeskatning vedrøende skatter af indkomst  

 og formue, jfr. udenrigsministeriets bekendtgørelse af 21. marts 1962, er der  

 fastsat en række bestemmelser, der i tilfælde, hvor en skattepligtig ville  

 blive udsat for en dobbeltbeskatning på grund af sammenstødende skattekrav  

 fra dansk og østrigsk side, medfører afvigelser fra skattelovgivningens  

 almindelige regler med hensyn til indkomst- og formuebeskatningen.
 Overenskomsten kommer for Danmarks vedkommende første gang til anvendelse  

 på skatteansættelserne for skatteåret 1960-61, for sømandsskattens  

 vedkommende dog på skat, der opkræves for tiden efter den 31. december 1958,  

 jfr. art. 27 (2).
 Overenskomsten finder uanset statsborgerforhold anvendelse på fysiske og  

 juridiske personer, der er hjemmehørende enten i Danmark eller i Østrig eller  

 såvel i Danmark som i Østrig, jfr. art. 1 (1). Det er således en forudsætning  

 for overenskomstens anvendelse, at den pågældende person eller det pågældende  

 selskab opfylder betingelserne for fuld skattepligt i mindst et af de to  

 lande.
 Der er til overenskomsten knyttet en slutprotokol, der for så vidt angår  

 SAS's forhold uddyber og supplerer indholdet af bestemmelserne i  

 overenskomstens art. 8 og art. 13, (2), lit. b.
For Danmarks vedkommende omfatter overenskomsten (jfr. art. 1 (2), (3) og  

 (4)) indkomst- og formueskatter til staten, kommunal indkomstskat (herunder  

 kirkeskat), invalide- og folkepensionsbidraget, sømandsskatten, den særlige  

 indkomstskat, skatter på fortjeneste ved salg af løsøre eller fast ejendom,  

 samt skatter på formueforøgelse.
Endvidere finder overenskomsten anvendelse  

 på tillægsskatter.
Endelig er ejendomsskatterne medtaget, men dette er uden  

 praktisk betydning for Danmarks vedkommende.
 I henhold til art. 1 (5) finder overenskomsten endvidere anvendelse på  

 fremtidige skatter af samme eller lignende art. der måtte blive udskrevet ved  

 siden af eller i stedet for de nævnte skatter.
 Det bemærkes, at der ved "de øverste finansmyndigheder" i  

 overenskomsten for Danmarks vedkommende forstås finansministeren og for  

 Østrigs vedkommende finansministeriet (das Bundesministerium fur Finanzen).
 Bestemmelser om gensidig bistand med hensyn til opkrævning af skatter m.v.  

 findes ikke i overenskomsten.
 Overenskomsten gælder ikke for Færøerne og Grønland, men kan i sin helhed  

 eller med ændringer ved noteveksling udvides til at gælde for disse områder,  

 såfremt der her udskrives skatter af samme eller lignende karakter som dem,  

 der omfattes af overenskomsten, jfr. art. 26.
 Det fastslås i art. 19 (1) som et almindeligt princip, at indtægter, som i  

 henhold til overenskomsten er skattepligtige i en af staterne, ikke må  

 beskattes i den anden stat, heller ikke i form af fradrag ved kilden (jfr.  

 dog nærmere nedenfor vedrørende art. 9 (2) og art. 10).
Overenskomsten må herefter forstås således, at det land, der har givet  

 afkald på sin beskatningsret, er afskåret fra beskatning, uden hensyn til, om  

 det land, der har fået tillagt beskatningsretten, faktisk udøver denne.
Hvor  

 Danmark har givet afkald på beskatning, kan der derfor ikke kræves  

 dokumentation for østrigsk beskatning som betingelse for at tilstå  

 skattefrihed.
Godtgør den pågældende skatteyder, at han har haft en indkomst  

 fra Østrig, og er denne indkomst skattefri her efter overenskomsten, skal der  

 på dette grundlag tilstås skattefrihed.
 En undtagelse herfra findes alene i art. 12 om beskatningen af  

 bestyrelseshonorarer og art. 14 om beskatningen af kunstnere, jfr. nærmere  

 herom ved omtalen af bestemmelserne i de nævnte artikler.
 De i overenskomsten indeholdte regler falder i øvrigt i 3 hovedgrupper:
 1. regler om undgåelse af dobbeltbeskatning, art. 2-22  

 og 24.
2. regler om udveksling af oplysninger af skattemæssig  

 karakter art. 23, og 3. regler, der skal tilsikre ensartet skattemæssig  

 behandling af skatteyderne i de to lande, art. 25.
Reglerne til undgåelse af dobbeltbeskatning kan opdeles i to afsnit, nemlig dels regler til løsning af den konflikt, der opstår, når en person eller et selskab opfylder betingelserne for fuld skattepligt i begge de kontraherende lande, og begge lande derfor med hjemmel i deres interne lovgivning gør krav på at beskatte den pågældende af hele hans indkomst og formue uanset, hvorfra indkomsten og formuen hidrører (art. 2), og dels regler til løsning af konflikten mellem den beskatningsret, der kan tilkomme det land, hvorfra en indkomst hidrører, eller hvori en formue er placeret (kildelandet), og det land, hvor den pågældende skatteyder er bosat eller har hjemsted og derfor opfylder betingelserne for fuld skattepligt (bopælslandet) (art. 3-21 incl.).
 Begge sæt regler kan finde anvendelse i det samme konkrete tilfælde.
Opfylder en person betingelserne for fuld skattepligt i begge lande, må det først efter de i art. 2 givne regler fastslås, hvilket af de to lande der skal have ret til at beskatte den pågældende som der bosat.
Når dette er gjort, må det ved hjælp af reglerne i art. 3-21 incl.bestemmes,om bopælslandet skal give afkald på at beskatte visse indkomst- eller formuearter.
Som regel vil der dog kun blive tale om at anvende de sidstnævnte regler, idet der formentlig kun sjældent vil opstå tilfælde, hvor betingelserne for fuld skattepligt opfyldes i begge stater.
Hvor Danmark i overensstemmelse med overenskomstens bestemmelser giver afkald på en beskatningsret, som dets interne lovgivning hjemler, indeholder bestemmelsen i art. 19 (2) hjemmel til for personer med bopæl her at beregne skatterne efter satser svarende til den skattepligtiges samlede indkomst- og formue.
I henhold til finansministerens resolution skal denne adgang til at benytte den højere skattesats anvendes ved skatteligningen her i landet.
Overenskomsten søger iøvrigt, bortset fra reglerne i art. 2 om de tilfælde, hvor begge lande gør krav på at betragte en skatteyder som fuldt skattepligtig, dobbeltbeskatning afbødet på den måde, at det land, der giver afkald på skat, ved skatteansættelsen skal bortse fra den indkomst og formue, som det har givet afkald på at beskatte.
Sådan indkomst og formue kan derfor kun medtages ved fastsættelsen af den skattesats, der skal anvendes ved skatternes beregning, men må ikke medregnes til den skattepligtige indkomst eller formue.
Angående den nærmere fremgangsmåde skal man i øvrigt henvise til afsnit IV i skattedepartementets vejledning af 23. februar 1939 til den dansk-tyske aftale af 16. december 1938 og til afsnit I i skattedepartementets vejledning af 18. februar 1954 til den dansk-svenske overenskomst af 27. oktober 1953.
For så vidt angår forholdet mellem Danmark og Østrig bliver der herefter ikke anvendelse for reglen i ligningslovens § 33 om nedslag i dansk skat for skat erlagt i udlandet.
I det følgende vil først reglerne om indkomstbeskatningen blive gennemgået, medens der i afsnit V gøres nogle særlige bemærkninger om formuebeskatningen.
 II.
Overenskomstens bestemmelser vedrørende undgåelse af dobbeltbeskatning.
 A.
Reglerne om ophævelse af dobbeltbeskatning, når fuld skattepligt foreligger i begge lande.
 (Art. 2).
Har en person en sådan tilknytning til begge lande, at han opfylder betingelserne for fuld skattepligt i begge lande, altså i begge lande er skattepligtig af hele sin indkomst og formue, må det afgøres, hvilket af de to lande, der skal lade sin ret til at betragte den pågældende som fuldt skattepligtig vige.
For fysiske personer fastslår art. 2 (2) den hovedregel, at det land, hvor der er en fast bopæl, har prioriteten.
Er der herefter fast bopæl i det ene land og en løsere tilknytning til det andet land - for Danmarks vedkommende f.eks. ligningslovsophold - tilkommer retten til at betragte den pågældende skatteyder som fuldt skattepligtig det land, hvor bopælen haves.
Foreligger der fast bopæl i begge lande, tilkommer den fulde beskatningsret det land, med hvilket den pågældende skatteyder har de stærkeste personlige og økonomiske forbindelser (midtpunkt for sine Kan spørgsmålet om, hvilket land der skal have beskatningsretten, ikke afgøres på grundlag af den pågældende skatteyders bopælsforhold eller personlige og økonomiske forhold, får det land, hvor den pågældende sædvanligvis opholder sig, fortrinsretten.
Såfremt heller ikke dette kriterium fører til en løsning, tilkommer beskatningsretten det land, hvor den pågældende er statsborger.
Er han ikke statsborger i noget af landene, eller er han statsborger i begge lande, må der træffes aftale mellem de øverste finansmyndigheder i de to lande.
I så fald må sagen derfor forelægges for skattedepartementet.
Hvor en juridisk person skal anses for fuldt skattepligtig, afgøres i henhold til skattelovgivningen i hver af de to stater, hvilket for dansk rets vedkommende vil sige bestemmelsen i aktieselskabslovens § 49. Foreligger der herefter fuld skattepligt i begge  

 stater, skal sædet for den virkelige ledelse være afgørende, jfr. art. 2 (3).
Bestemmelsen i art. 2 (3), andet punktum, om, at det samme gælder for personlige selskaber og andre sammenslutninger af personer, tager sigte på specielle østrigske forhold.
 B.
Reglerne om ophævelse af dobbeltbeskatning i tilfælde af konflikt mellem kildelandets og bopælslandets beskatningsret.
Bopælslandets beskatningsret.
I art. 3 fastslås det som hovedreglen, at beskatningsretten tilkommer det land, hvor den pågældende skatteyder har bopæl, det vil sige det land, der har ret til at betragte den pågældende som fuldt skattepligtig.
Er der ikke i overenskomsten fastsat andet, skal kildelandet derfor give afkald på sin beskatningsret til fordel for bopælslandet.
Indkomst af fast ejendom beskattes ifølge art. 4 i det land, hvor den faste ejendom er beliggende.
Fast ejendom omfatter, jfr. art. 4 (2), tilbehør til fast ejendom, besætning og inventar i landbrug og skovbrug, rettigheder, på hvilke de privatretlige regler om fast ejendom finder anvendelse, brugsrettigheder til fast ejendom samt royalty, der erlægges for udnyttelse af mineralforekomster, kilder og andre naturforekomster samt fortjeneste ved salg af fast ejendom.
Det fastslås i art. 4 (3), at som indkomst af fast ejendom skal anses ikke blot den indkomst, der erhverves ved umiddelbar udnyttelse af ejendommen, men også indtægt ved ejendommens udlejning eller forpagtning såvelsom ved enhver anden form for udnyttelse af fast ejendom.
Bestemmelserne i art. 4 gælder også for indkomst af faste ejendomme tilhørende erhvervsvirksomheder samt for indkomst af faste ejendomme, der anvendes ved udøvelsen af frit erhverv.
Medens som foran nævnt royalty, der erlægges for udnyttelse af fast ejendom, mineralforekomster, skal beskattes i den stat, hvor den faste ejendom eller naturforekomsten er beliggende, beskattes ifølge art. 9 anden royalty i den af staterne, hvor modtageren er bosat.
Ved anden royalty forstås indkomst i form af licensafgifter, herunder lejeafgifter og lignende vederlag for overladelse af kinematografiske film, for benyttelse af industrielt, kommercielt eller videnskabeligt udstyr eller for overladelse af erhvervsmæssige erfaringer, samt andet vederlag for benyttelsen eller retten til benyttelse af ophavsrettigheder, patenter, mønstre, fabrikationsmetoder, varemærker eller lignende rettigheder.
Indkomst ved afhændelse af de nævnte rettigheder beskattes ligeledes i bopælslandet.
Indkomst af rettigheder, der oppebæres gennem et fast driftssted, beskattes dog i den stat, hvor det faste driftssted er beliggende.
I art. 9 (2) findes den særlige regel, at kildelandet er berettiget til at beskatte licensafgifter, der udbetales af et selskab med begrænset ansvar med bopæl i en af staterne, til en i den anden stat bosiddende person, der ejer mere end 50 pct. af aktie- eller andelskapitalen i det udbetalende selskab med en skat, der dog ikke må overstige 10 pct. af licensafgifternes bruttobeløb.
Danmark kan dog efter de for tiden gældende regler ikke udnytte denne beskatningsret.
Efter ansøgning skal bopælslandet give credit i den skat, der falder på licensafgifterne, for den i kildelandet fradragne skat.
Indkomst af erhvervsvirksomhed beskattes ifølge art. 5 (1) i den stat, hvor den, der udøver virksomheden, er bosat, medmindre det pågældende foretagende har et fast driftssted i den anden stat.
I så fald tilkommer beskatningsretten til indkomsten fra det faste driftssted den stat, hvor dette er beliggende.
Ifølge art. 5 (2) beskattes ansvarlig eller stille deltagelse i et selskab i den stat, hvor selskabet har et fast driftssted.
Derimod bevirker deltagelse i et selskab gennem besiddelse af aktier, obligationer eller andele i andelsselskaber og selskaber med begrænset ansvar ikke, at indehaveren skal beskattes efter de her nævnte regler.
Bestemmelserne i art. 5 (1) og (2) gælder såvel indkomst, der erhverves ved umiddelbar udnyttelse, som indkomst, der erhverves ved udleje, bortforpagtning og enhver anden form for udnyttelse af erhvervsvirksomheden, samt indkomst ved afhændelse af virksomheden eller en del af denne.
I art. 5 (4), (5) og (6) fastsættes de nærmere retningslinjer vedrørende fordelingen af beskatningsretten mellem hovedvirksomheden og det faste driftssted og mellem flere faste driftssteder, og det bestemmes, at de to landes finansmyndigheder i givet fald må træffe aftale med hensyn til fordelingen.
Sådanne spørgsmål må derfor indbringes for skattedepartementet.
Med hensyn til, hvad der skal forstås ved fast driftssted, henvises til bestemmelserne i art. 6.
Art. 7 indeholder bestemmelser om berigtigelse af indkomst og formue, når det drejer sig om overskudsfordelinger i koncerner.
Art. 8 omhandler indkomst fra skibs- og luftfartsvirksomhed i international trafik og bestemmer, at beskatningsretten tilkommer det land, hvori en sådan virksomheds virkelige ledelse har sæde.
Ifølge slutprotokollen til art. 8 finder bestemmelsen anvendelse på deltagelsen af "Det danske luftfartsselskab A/S" i konsortiet  

 SAS.
Art. 10 giver regler om beskatningen af indkomst af rørlig kapitalformue, hvilket udtryk omfatter såvel dividender som indkomst af andele i andelsselskaber og i selskaber med begrænset ansvar, samt renter af obligationer eller andre gældsforpligtelser.
Sådan indkomst beskattes alene i den stat, hvor modtageren har bopæl, men de to stater har dog ret til at tilbageholde kildeskat af disse indtægter, således at man for at blive fritaget for sådan skat må indgive et særligt andragende herom.
Ved skat i form af fradrag ved kilde forstås, at skyldneren betaler skatten på den berettigedes vegne.
Medens gældende dansk skattelovgivning ikke giver hjemmel for beskatning ved kilden af udbytter, der flyder fra Danmark til ejere i udlandet, beskattes ifølge østrigsk ret dividender fra østrigske aktieselskaber, selskaber med begrænset ansvar og andelsselskaber med en kildeskat på 17,7 pct.
En i Danmark bosat person, der ejer rørlig kapitalformue i Østrig, kan herefter inden 2 år efter udgangen af det kalenderår, i hvilket det beskattede beløb er forfaldet, begære den i Østrig erlagte kildeskat tilbagebetalt, såfremt andrageren:
For at få tilbagebetalt østrigsk kildeskat skal herboende personer og selskaber indgive et af danske skattemyndigheder attesteret andragende til de østrigske skattemyndigheder.
Blanketter (formular R-E 1) til dette brug, kan fås hos amtsligningsinspektoraterne (i København, Frederiksberg og Gentofte kommuner hos vedkommende skattedirektorat). De to eksemplarer af formularen skal i udfyldt og underskrevet stand indgives til det amtsligningsinspektorat, i hvis område ansøgeren er skatteansat; er ansøgeren skatteansat i København, Frederiksberg eller Gentofte, indgives ansøgningen til vedkommende skattedirektorat.
Amtsligningsdirektoratet (skattedirektoratet) undersøger snarest efter ansøgningens modtagelse, om betingelserne for ansøgningen med hensyn til ansøgerens bopæl samt skattepligt i Danmark er tilstede og indfordrer i givet fald yderligere fornødne beviser og oplysninger.
Når det er konstateret, at betingelserne er tilstede, påtegner amtsligningsinspektoratet (skattedirektoratet) sin attest på det ene eksemplar af ansøgningen og fremsender det til det østrigske finansministerium (Bundesministerium fur Finanzen), Himmelportgasse 4, Wien I, Østrig, medens inspektoratet (direktoratet) selv beholder det andet eksemplar.
De østrigske skattemyndigheder behandler derefter andragendet, og såfremt de finder andragendet begrundet, tilbagebetaler de den for meget erlagte kildeskat direkte til andrageren.
Hvis andragendet ikke bevilges, kan andrageren rejse indsigelse inden en måned efter modtagelsen af afgørelsen.
Klagen skal indsendes til vedkommende Finanz-Landesdirektion i Østrig, og over dennes afgørelse kan der inden 6 uger efter modtagelsen klages til forvaltningsdomstolen De nævnte klager skal være affattet på tysk.
Art. 11 omhandler indkomst ved frit erhverv og andet selvstændigt arbejde af lignende karakter, hvortil særligt henregnes den selvstændige videnskabelige, kunstneriske, litterære, undervisende eller opdragende erhvervsvirksomhed samt den selvstændige virksomhed som læge, sagfører, arkitekt, ingeniør, revisor og patentkonsulent.
Det bestemmes, at indkomst ved udøvelse af sådan virksomhed af personer, der har bopæl i en af de to stater, beskattes i bopælsstaten, medmindre den pågældende udøver sin virksomhed i den anden stat under benyttelsen af et fast sted, som regelmæssigt står til hans disposition.
Såfremt dette er tilfældet, tilkommer beskatningsretten til den del af indkomsten, der kan henføres til dette sted, den anden stat.
Dette medfører, at indkomst af sådan virksomhed kun kan beskattes i det land, hvor den pågældende ikke er bosat, såfremt han der opretholder et fast sted for sin virksomhed,såsom en klinik, et kontor eller lignende.
Gage, løn og lignende vederlag for et ikkeselvstændigt arbejde beskattes ifølge art. 13 (1) som hovedregel i den stat, hvor den personlige virksomhed, der betinger vederlaget, er udøvet.
En herboende person, der har lønindtægt ved arbejde udført i Østrig, kan således som hovedregel ikke beskattes i Danmark af den oppebårne løn.
 Fra denne hovedregel gælder dog følgende undtagelser:
 1. Løn m.v. beskattes i henhold til art. 13 (2) i  

 modtagerens bopælsstat, såfremt skatteyderen ikke i det pågældende skatteår  

 opholder sig i den anden stat i mere end ialt 183 dage, og vederlaget betales  

 af eller for en arbejdsgiver, der ikke har bopæl i den anden stat, under  

 sådanne forhold, at det ikke trækkes fra overskuddet af et fast driftssted  

 eller et fast sted, som arbejdsgiveren har i den anden stat.
2. Løn m.v., som udbetales til personer, der  

 udelukkende eller overvejende gør tjeneste ombord på luftfartøjer tilhørende  

 et luftfartsforetagende i en af de to stater, beskattes i henhold til art. 13  

 (2) (b) i bopælslandet.
Ifølge slutprotokollen til denne bestemmelse skal  

 bestemmelsen anvendes på personer ansat i SAS.
3. Løn m.v. som udbetales af stat, provinser,  

 kommuner, kommunalforbund og andre offentligretlige juridiske personer for  

 tjeneste- eller arbejdsydelser, beskattes i henhold til art. 16 i  

 udbetalingslandet uden hensyn til, hvor de pågældende tjeneste- eller  

 arbejdsydelser er præsteret.
Det samme gælder med hensyn til beløb, der  

 udbetales i henhold til reglerne om lovpligtig socialforsikring.  

 Beskatningsretten med hensyn til vederlag for tjenesteydelser, der er  

 præsteret i forbindelse med en virksomhed, der drives erhvervsmæssigt af en  

 af staterne m.v. afgøres dog efter reglerne i art. 13 og art. 15.
 Bestyrelseshonorarer eller lignende vederlag til medlemmer af en  

 bestyrelse for en juridisk person, beskattes ifølge art. 12 i den stat, hvor  

 selskabet har sit skatteretlige domicil.
Det præsumeres således, at arbejdet er udført i den stat, hvor selskabet  

 har sin bopæl.
Det vil sige, at en herboende person, der oppebærer  

 bestyrelseshonorarer fra østrigske aktieselskaber, ikke kan beskattes af  

 disse honorarer her i landet.
 Det bestemmes dog, at beskatningsretten, såfremt en af staterne ikke kan  

 gøre brug af denne, er forbeholdt den anden stat.
 Søfolk, der udelukkende eller overvejende udfører tjeneste ombord på  

 skibe, anses ifølge art. 13 (3) for at have udført deres virksomhed i den af  

 de to stater, hvor den virkelige ledelse for det foretagende, der driver  

 fartøjerne, befinder sig.
 Personer, der gør tjeneste i danske rederier, er således skattepligtige  

 her.
For så vidt angår professionelle kunstnere, herunder teater-, films-,  

 radio- eller fjernsynskunstnere og musikere, artister eller sportsfolk  

 bestemmes det i art. 14, at beskatningsretten til deres indkomster alene  

 tilkommer den stat, i hvilken de udøver deres virksomhed.
Såfremt en af  

 staterne ikke kan udnytte sin beskatningsret, forbeholdes beskatningsretten  

 dog den anden stat.
 Pensioner beskattes, såfremt de er offentlige, det vil sige udbetales af  

 stat, provinser, kommuner, kommunalforbund og andre offentligretlige  

 juridiske personer, i det land, hvorfra udbetalingen finder sted  

 (kildestaten), jfr. art. 16. Såfremt de er private, beskattes de derimod i  

 modtagerens bopælsstat, jfr. art. 15.
Studerende, elever eller lærlinge fra en af de to stater, som udelukkende  

 i studie- eller uddannelsesøjemed opholder sig i den anden stat, skal, jfr.  

 art. 17, ikke beskattes i opholdsstaten af beløb, som de modtager til  

 underhold, studium eller uddannelse fra kilder uden for opholdsstaten.
En  

 østriger, der f.eks. studerer her i landet, og som udelukkende lever af  

 beløb, han får tilsendt fra udlandet, skal således ikke beskattes her i  

 landet af disse indtægter.
Har han derimod personlige formueindtægter eller  

 indtægt ved arbejde her i landet, skal han beskattes her af en sådan indtægt  

 og ligeledes af eventuelle fra Danmark ydede legatbeløb eller  

 underholdsydelser.
 Endvidere bestemmes det i art. 17 (2), at vederlag, som elever, studerende  

 eller lærlinge med bopæl i en af staterne oppebærer for en beskæftigelse, der  

 ikke overstiger 183 dage i et kalenderår, og som udøves for at opnå en  

 praktisk uddannelse ved et foretagende i den anden stat, ikke beskattes i  

 denne stat.
Med hensyn til diplomatiske og konsulære tjenestemænd bestemmes det i art.  

 20, at overenskomstens bestemmelser ikke berører retten til eventuelle  

 videregående fritagelser, der i henhold til folkerettens almindelige regler  

 eller særlige overenskomster tilkommer de pågældende.
I det omfang, der på  

 grund af sådanne fritagelser eller særlige overenskomster ikke foretages  

 påligning af skatter i modtagerlandet, forbeholdes beskatningsretten  

 udsendelseslandet.
 For østrigske diplomatiske og konsulære tjenestemænd vil dette sige, at de  

 her i landet vil være at behandle ganske efter de hidtil gældende regler.
 Ifølge art. 21 finder dansk lovgivnings bestemmelser om indkomst- og  

 formuebeskatning af uafsluttede dødsboer ikke anvendelse, for så vidt  

 arvingen ifølge overenskomstens bestemmelser beskattes direkte i Østrig af  

 indkomst og formue hidrørende fra boet.
 III.
 Beskatning ved til- og fraflytning.
 Der er ikke i overenskomsten givet særlige regler om løsning af de  

 dobbeltbeskatningsproblemer,der kan opstå i forbindelse med flytning mellem  

 de to stater,og vore sædvanlige interne regler må derfor finde anvendelse.
 IV.
 Særlige bestemmelser.
I henhold til art. 22 kan en person, der har været genstand for en  

 dobbeltbeskatning, der strider mod overenskomsten, rette henvendelse til den  

 stat, hvor han har bopæl.
Den øverste finansmyndighed i den pågældende stat  

 skal derefter, såfremt den ikke vil give afkald på sit eget skattekrav, søge  

 at træffe aftale med den øverste skattemyndighed i den anden stat for at  

 undgå dobbeltbeskatning.
Sager af denne art må derfor forelægges for  

 skattedepartementet.
Ifølge art. 23 vil de øverste finansmyndigheder udveksle sådanne  

 oplysninger, som står til deres rådighed, og som er nødvendige for at  

 gennemføre overenskomstens bestemmelser eller for at undgå urigtige  

 skatteansættelser.
Der pålægges dog ingen af staterne pligt til at foretage  

 forvaltningsakter, der strider mod deres retsregler eller  

 forvaltningspraksis, eller at meddele enkeltheder, hvorom oplysning ikke kan  

 forlanges ifølge lovgivningen i en af de to stater.
 Udtryk, som ikke er defineret i overenskomsten, skal ifølge art. 24 (1)  

 have den betydning, som udtrykket har ifølge lovene i den stat, som anvender  

 overenskomsten.
 Endvidere bestemmes det i art. 24, (2) og (3), at de øverste  

 finansmyndigheder i de to stater kan træde i direkte forbindelse med hinanden  

 ved behandlingen af spørgsmål, der opstår i anledning af overenskomsten,  

 ligesom de vil træffe særlige aftaler for at løse vanskeligheder eller tvivl  

 ved fortolkningen eller anvendelsen af overenskomsten, og for at undgå  

 urimeligheder som følge af dobbeltbeskatning i tilfælde, der ikke er  

 reguleret ved overenskomsten.
Art. 25 indeholder regler, hvorefter statsborgere (herunder juridiske  

 personer) ikke i den anden stat må underkastes anden eller mere tyngende  

 beskatning end den, der under samme forhold gælder for statsborgere i denne  

 stat.
I artiklen fastslås det, at der ved udtrykket "beskatning" i  

 denne bestemmelse forstås skatter af enhver art og betegnelse.
 V.
 Særlige bemærkninger om formuebeskatningen.
 Formue bestående af fast ejendom i en af de to stater beskattes alene i  

 den stat, i hvilken ejendommen er beliggende, jfr. art. 18 (1).
Beskatningsretten med hensyn til formue, der tilhører en person med bopæl  

 i en af de to stater, og som udgør erhvervsformue for et foretagendes faste  

 driftssted, eller som hører til et til udøvelsen af et frit erhverv tjenende  

 fast sted, tilkommer ifølge art. 18 (2) den stat, i hvilken det faste  

 driftssted eller det faste sted er beliggende.
Formue bestående i skibsog  

 luftfartsvirksomheder beskattes kun i den stat, i hvilken foretagendets  

 virkelige ledelse har sit sæde, jfr. art. 18 (3).
 Formuebeskatningen skal således i de nævnte tilfælde følge  

 indkomstbeskatningen.
 Iøvrigt beskattes formue kun i den stat, i hvilken den person, som formuen  

 tilhører, har bopæl, jfr. art. 18 (4).
 VI.
 Overenskomstens praktisering.
Overenskomstens regler vil være at praktisere ved selve skatteligningen.  

 For skatteårene 1960-61 og 1961-62 vil der, såfremt skatteansættelser eller  

 skatteberegninger er foretaget i strid med overenskomstens bestemmelser,  

 blive spørgsmål om genoptagelse af de pågældende ansættelser eller  

 beregninger.
For så vidt begæring om regulering af skatteansættelser eller  

 skatteberegninger for de nævnte skatteår i overensstemmelse med  

 overenskomstens bestemmelser allerede er fremsat eller fremsættes af  

 vedkommende skattepligtige inden den 1. september 1962, bemyndiges  

 skatterådene herved til at optage vedkommende ansættelser eller beregninger  

 til fornyet behandling uden forud indhentet bemyndigelse fra statens  

 ligningsdirektorat.
Fremkommer begæringen først efter nævnte tidspunkt, vil  

 bemyndigelse til genoptagelse være at indhente på sædvanlig måde.
 Tvivlspørgsmål med hensyn til overenskomstens praktisering vil være at  

 forelægge for skattedepartementet.
 Skattedepartementet, den 7. juni 1962.
Hans P.
Gøtrik.
/B.
Blume.
