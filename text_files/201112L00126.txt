Fremsat den 28. marts 2012 af erhvervs- og vækstministeren (Ole Sohn) Forslag til Lov om ændring af lov om Vækstfonden (Vækstfondens mulighed for at optage lån til finansiering af sine aktiviteter) § 1 I lov om Vækstfonden, jf. lovbekendtgørelse nr. 549 af 1. juli 2002, som ændret senest ved lov nr. 617 af 14. juni 2011, foretages følgende ændring:
 1. I § 5 indsættes som stk. 3:
»Stk. 3. Vækstfonden kan optage lån til finansiering af sine aktiviteter.
Det samlede lånebeløb eksklusive renter kan ikke uden godkendelse fra Folketingets Finansudvalg overstige 500 mio. kr.« § 2 Loven træder i kraft den 18. maj 2012.
Bemærkninger til lovforslaget 1. Indledning En del mindre og mellemstore virksomheder, herunder især ejerledede virksomheder, har vanskeligt ved at skaffe kapital.
Da mangel på kapital ofte gør pengeinstitutterne tilbageholdende med at yde lån, kan det betyde, at virksomheder ikke kan gennemføre deres vækstplaner.
Et bredt politisk flertal bestående af regeringen (Socialdemokraterne, Socialistisk Folkeparti og Radikale Venstre) og Venstre, Dansk Folkeparti, Liberal Alliance og Konservative har derfor indgået aftale om Udviklingspakken, som giver små og mellemstore virksomheder mulighed for at få ansvarlig lånekapital i regi af Vækstfonden.
Med lovforslaget får Vækstfonden adgang til at optage lån til finansiering af sine aktiviteter på fuldt kommercielle vilkår med henblik på at skabe mulighed for at finansiere udstedelse af ansvarlig lånekapital.
Vækstfonden kan ikke uden Folketingets Finansudvalgs godkendelse optage lån til andet end finansiering af ansvarlige lån.
 Låneadgangen vil således give Vækstfonden nye muligheder for hurtigt at kunne iværksætte initiativer til at understøtte finansieringen af sunde vækstvirksomheder med bl.a. ansvarlige lån.
 Hvis der måtte blive behov for yderligere låneoptagelse, kan dette alene ske efter Folketingets Finansudvalgs godkendelse.
2. Lovforslagets formål og baggrund Krisen i den finansielle sektor og den generelle udfordring i forhold til at skabe ny vækst gør det nødvendigt at søge nye løsninger for at sikre, at små og mellemstore virksomheder kan få finansieret deres sunde vækstplaner.
 Udstedelsen af ansvarlige lån er aktuelt et område, hvor kreditinstitutterne er meget tilbageholdende, da bankerne  bl.a. i lyset af den vanskelige fundingsituation  ikke finder, at det forventede afkast står mål med risikoen.
 Vækstfonden spiller en væsentlig rolle i forhold til at medfinansiere vækst og fornyelse i iværksættervirksomheder og små og mellemstore virksomheder.
Med den brede politiske aftale om Udviklingspakken fra marts er det besluttet, at Vækstfonden skal have mulighed for at understøtte finansiering af vækst i sunde små og mellemstore virksomheder i form af ansvarlige lån inden for en ramme på 500 mio. kr.
Det forventes, at rammen kan dække lånebehovet inden for de kommende 2-3 år.
 Formålet med at give Vækstfonden adgang til at optage lån er således at give Vækstfonden adgang til at finansiere udstedelse af ansvarlig lånekapital i regi af Vækstfonden, så små og mellemstore virksomheder dermed får adgang til risikovillig kapital, som de ellers ikke vil kunne få adgang til.
Finansieringen foreslås tilvejebragt ved at give Vækstfonden mulighed for at optage lån.
I praksis vil det foregå således, at Vækstfonden vil anmode et antal pengeinstitutter om at give tilbud på priser og vilkår for at stille en låneadgang til rådighed.
Låneadgangen ventes således etableret på almindelige markedsvilkår.
Der er ingen særlige vilkår eller krav til løbetid.
 Det er vigtigt for Vækstfondens muligheder for at kunne tilpasse sig markedets behov for nye initiativer, at Vækstfonden har den nødvendige fleksibilitet til at kunne handle hurtigt og lancere nye finansieringstilbud, samt har de finansielle ressourcer til at understøtte finansiering af sunde vækstvirksomheder.
3. Lovforslagets indhold 3.1.1. Gældende ret Det ligger inden for Vækstfondens nuværende formål at udbyde ansvarlige lån.
Vækstfonden har dog ikke i dag adgang til at finansiere udstedelse af ansvarlig lånekapital gennem låneoptagelse på kommercielle vilkår i det private marked.
3.1.2. Lovforslaget Med lovforslaget får Vækstfonden adgang til at optage lån til finansiering af sine aktiviteter med henblik på at finansiere udstedelse af ansvarlig lånekapital inden for en ramme på 500 mio. kr.
Optagelse af lån udover denne beløbsgrænse vil forudsætte Folketingets Finansudvalgs godkendelse.
Vækstfonden kan ikke uden Folketingets Finansudvalgs godkendelse optage lån til andet end finansiering af ansvarlige lån.
Ansvarlige lån er efterstillet fremmedkapital, der oftest træder tilbage for almindelig lånefinansiering fra eksempelvis pengeinstitutter og varekreditorer, men som har krav på dækning før egenkapitalen.
I henhold til Udviklingspakken vil det være en betingelse for at modtage ansvarlige lån fra Vækstfonden, at de virksomheder, der modtager lånene, samtidig skal have optaget andre lån mv. fra finansielle institutter eller andre finansieringskilder på minimum samme beløb.
Det er forventningen, at denne lånefinansiering fra finansielle institutter eller andre finansieringskilder  ud over de ansvarlige lån på 500 mio. kr. fra Vækstfonden  vil være yderligere ca. 1 mia. kr.
Der stilles ingen sikkerheder for ansvarlige lån, i modsætning til traditionel lånefinansiering, hvorfor der skal stilles høje krav til virksomhederne, deres produkters modenhed samt selskabernes ledelser.
Lånerenten vil således være relativt høj således at den afspejler tabsrisikoen.
Eventuelle tab vil blive søgt dækket af den risikopræmie, som Vækstfonden modtager fra virksomhederne som led i låneudstedelsen.
4. Økonomiske og administrative konsekvenser for stat, regioner og kommuner Lovforslaget medfører ikke nogen direkte offentlige omkostninger, da ordningen administreres af Vækstfonden og ikke forventes at give tab.
Omkostningerne til administration vil blive dækket af renteindtægter fra de ansvarlige lån.
Eventuelle tab vil blive søgt dækket af Vækstfondens risikopræmie.
Det er Erhvervs- og Vækstministeriets forventning, at en ordning med udstedelse af ansvarlige lån ikke vil påføre staten tab.
5. Økonomiske og administrative konsekvenser for erhvervslivet Lovforslaget medfører positive konsekvenser for erhvervslivet, idet lovforslaget forventes at ville forbedre små og mellemstore virksomheders lånefinansiering med ca. 1,5 mia. kr., herunder ansvarlig lånekapital for op til 500 mio. kr. og øvrig lånefinansiering på ca. 1 mia. kr.
Det kan medvirke til at sikre, at sunde projekter gennemføres til gavn for vækst og fornyelse.
6. Økonomiske og administrative konsekvenser for borgerne Ingen 7. Miljømæssige konsekvenser Ingen 8. Forholdet til EU-retten Lovforslaget vurderes ikke at indebære statsstøtte, idet de ansvarlige lån vil blive tilbudt på fuldt ud kommercielle vilkår.
 Lovforslaget har således ingen EU-retlige konsekvenser.
 9. Hørte myndigheder, organisationer mv.
 Lovforslaget er sendt i høring hos følgende myndigheder og organisationer: Advokatrådet, Arbejderbevægelsens Erhvervsråd, Arbejdsmarkedets Tillægspension (ATP), Børsmæglerforeningen, Danish Venture Capital and Private Equity Association, Danmarks Nationalbank, Dansk Aktionærforening, Dansk Arbejdsgiverforening, Dansk Byggeri, Danske Advokater, Danske Regioner, Dansk Erhverv, Dansk Industri, Dansk Investor Relations Forening  DIRF, Dansk Metal, Dansk Pantebrevsforening, Den Danske Finansanalytikerforening, Den danske Fondsmæglerforening, Finansforbundet, Finansrådet  Danske Pengeinstitutters Forening, Finanssektorens Arbejdsgiverforening, Foreningen Danske Revisorer, Foreningen Registrerede Revisorer, Forsikring & Pension, FSR  danske revisorer, Garantifonden for indskydere og investorer, Håndværksrådet, InvesteringsForeningsRådet, Landbrug & Fødevarer, Landsforeningen af forsvarsadvokater, Landsorganisationen i Danmark (LO), Lokale Pengeinstitutter, Lønmodtagernes Dyrtidsfond (LD), NASDAQ OMX Copenhagen A/S, Realkreditforeningen, Realkreditrådet, Regionale Bankers Forening, Rigsrevisionen, Sammenslutningen Danske Andelskasser, Ministeriet for Forskning, Innovation og Videregående uddannelser, Økonomi- og Indenrigsministeriet.
Bemærkninger til lovforslagets enkelte bestemmelser Til § 1 Det ligger inden for Vækstfondens nuværende formål at udbyde ansvarlige lån.
Som andre offentlige institutioner har Vækstfonden dog ikke mulighed for at finansiere sine aktiviteter gennem optagelse af lån uden udtrykkelig lovhjemmel.
Med lovforslaget får Vækstfonden adgang til at optage lån til finansiering af sine aktiviteter på fuldt kommercielle vilkår med henblik på at skabe mulighed for at finansiere udstedelse af ansvarlig lånekapital.
Vækstfonden kan ikke uden Folketingets Finansudvalgs godkendelse optage lån til andet end finansiering af ansvarlige lån.
I praksis vil Vækstfonden anmode et antal pengeinstitutter om at give tilbud på priser og vilkår for at stille en låneadgang til rådighed.
Låneadgangen bliver således etableret på almindelige kommercielle markedsvilkår.
Der stilles ingen sikkerhed for ansvarlige lån, i modsætning til traditionel lånefinansiering.
Lånerenten vil derfor være relativt høj således at den afspejler tabsrisikoen.
Vækstfonden vil kræve en risikopræmie fra virksomhederne som led i låneudstedelsen til dækning af eventuelle tab.
Der er ingen særlige vilkår eller krav til løbetid.
 De ansvarlige lån vil blive givet på baggrund af en individuel kreditvurdering af den konkrete virksomhed foretaget af Vækstfonden.
 Det er i overensstemmelse med den allerede fastlagte kreditpolitik i Vækstfonden.
Lånerammen svarer til det forventede likviditetsbehov ved etableringen af de ansvarlige lån i henhold til Udviklingspakken, dvs. 500 mio. kr.
Opstår der behov for at udvide lånerammen, kan dette ske med godkendelse fra Folketingets Finansudvalg.
Lignende adgang til at optage lån gælder for flere andre offentlige institutioner og virksomheder, herunder bl.a.
DR og DSB.
 Det følger af, at Vækstfonden er en offentlig retlig institution, at de er garanteret af staten.
 Den foreslåede låneadgang ændrer ikke på de specifikke muligheder for at optage lån, som Vækstfonden har på andet grundlag, jf. aktstykke nr. 76 af den 10. februar 2011.
Til § 2 Det foreslås, at loven træder i kraft den 18. maj 2012.
