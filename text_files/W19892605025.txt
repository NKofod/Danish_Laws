 Idriftsættelse af en NMT-basisstation medførte forstyrrelser i  

 TV-modtagningen hos klageren, der bor ved siden af antennemasten.
 Klagerens krav om omkostningsfri afhjælpning af forstyrrelserne blev  

 afvist under henvisning til § 9, stk. 2, i bekendtgørelse om radioanlæg i  

 forbindelse med landmobile radiotjenester m.v., idet der ikke konstateredes  

 fejl ved NMT-basisstationen, og klagerens TV-anlæg måtte anses for  

 utidssvarende i teknisk henseende (bredbåndsforstærker).
 AFGØRELSEN, DER KLAGES OVER:
Teleinspektionen konstaterer i brev af 30. marts 1988 til klageren, at det  

 ved flere undersøgelser i Maribo er konstateret, at NMT-basisstationen ikke  

 sender i TV-båndene, og at forstyrrelserne på bl.a. dansk TV derfor ikke  

 direkte skyldes NMT-basisstationen, men det forhold, at der i klagerens  

 antenneanlæg er monteret en bredbåndsforstærker.
Teleinspektionen fastslår,  

 at dansk TV kan modtages på klagerens bopæl med tilfredsstillende resultat,  

 når antennen tilsluttes fjernsynet uden om bredbåndsforstærkeren.  

 Teleinspektionen afviser derfor, under henvisning til bekendtgørelsens § 9,  

 stk. 2, at P&T skal afhjælpe de påklagede forstyrrelser.
 KLAGEN TIL GENERALDIREKTORATET FOR P&T:
I et brev af 31. maj 1988 påklages Teleinspektionens afgørelse.
Det  

 påpeges, at Teleinspektionen i et brev af 21. marts 1988 til klageren har  

 oplyst, at NMT-basisstationen gør forstyrrelserne mere komplicerede.
Det  

 gøres derfor gældende, at det ikke udelukkende er bredbåndsforstærkeren, der  

 er årsag til forstyrrelserne, idet modtageforholdene var normale indtil  

 NMT-basisstationen blev sat i drift.
 GENERALDIREKTORATETS AFGØRELSE:
 Generaldirektoratets afgørelse af 3. februar 1989:
 »I brev af 31. maj 1988 har De påklaget Teleinspektionens afgørelse  

 af 30. marts 1988 vedrørende forstyrrelser af TV-modtagning hos Deres  

 ovennævnte klient som følge af etableringen af en offentlig NMT-basisstation  

 i Maribo.
 Det fremgår af sagen, at Teleinspektionen ikke har imødekommet Deres  

 klients krav om at blive holdt skadesløs for de omkostninger, der vil være  

 forbundet med at ændre hans antenneanlæg, således at forstyrrelser undgås.
 Teleinspektionen har begrundet sit afslag med udgangspunkt i  

 bekendtgørelse nr. 606 af 23. november 1982 om landmobile radiotjenester  

 m.v., § 9, stk. 2. Denne bekendtgørelse er siden erstattet af bekendtgørelse  

 nr. 248 af 25. april 1988. Retstilstanden er ikke ændret som følge af den  

 ændrede formulering af § 9, stk. 2.
 Teleinspektionen har yderligere henholdt sig til, at basisstationen i  

 Maribo til fulde er i overensstemmelse med nutidens tekniske muligheder og er  

 baseret på internationalt aftalte standarder.
Efter Teleinspektionens opfattelse, må Deres klients antenneanlæg anses  

 som uhensigtsmæssigt og utidssvarende, særlig fordi der benyttes en såkaldt  

 bredbåndsforstærker.
Forstærkere af denne kategori har den ulempe, at de ikke  

 alene giver forstærkning af de ønskede signaler på de frekvenser, hvor der  

 sendes TV, men de forstærker også signaler på frekvenser, som ligger uden for  

 TV-kanalerne, f.eks. på frekvenser, som er forbeholdt for landmobile  

 radiotjenester.
Hvis der derfor findes f.eks. en NMT-station i nærheden, vil  

 der blive forstyrrelser af TV-modtagningen.
 Sammenholdt med basisstationens tekniske standard fastholder  

 Teleinspektionen, at Deres klient selv må bekoste udgifterne til etablering  

 af et tidssvarende antenneanlæg, såfremt han ønsker forstyrrelsesfri  

 TV-modtagning.
Med hensyn til sagens faktiske omstændigheder bemærkes endvidere, at Deres  

 klients TV-modtagning navnlig forstyrres som følge af den korte afstand (ca.  

 200 m) fra NMT-basisstationen.
Denne omstændighed har Teleinspektionen  

 påpeget i sit brev af 21. marts 1988 - på en måde, De tilsyneladende udlægger  

 som en konstatering af, at antennemasten gør forstyrrelserne mere  

 komplicerede, således at årsagen til forstyrrelserne ikke udelukkende er  

 Deres klients bredbåndsforstærker.
Generaldirektoratet kan ikke dele en sådan  

 opfattelse.
 Som svar på Deres påklage kan det oplyses, at generaldirektoratet kan  

 henholde sig til det af Teleinspektionen anførte, og finder således ikke  

 grundlag for at tilsidesætte Teleinspektionens skønsmæssige afgørelse af  

 sagen.
