Bornholmer-ordningen Referencer: EKL § 6 og IFL § 3 B Sagens omstændigheder var følgende:
 Spørgsmål:
Kan der af interessenterne i A I-S i henhold til lov nr. 391 af 21/6 1993  

 hæves etableringskonto- og investeringsfondsmidler - uden opfyldelse af  

 arbejdstidskrav - til forlods afskrivning på driftsmidler? Svar:
 Se sagsfremstilling og begrundelse.
 Sagsfremstilling og begrundelse:
A I/S påtænker til overtagelse pr. 1/9 1993 at erhverve  

 driftsmidler for en anslået købesum på 25.000.000 kr. af  

 virksomheden B A/S, der driver en fiskeforædlingsvirksomhed beliggende  

 på Bornholm.
Ved købet påføres interessentskabet  

 købsomkostninger på 625.000 kr.
De pågældende  

 driftsmidler udlejes fra overtagelsesdagen i henhold til en uopsigelig  

 5-årig leasingaftale til B A/S til anvendelse i  

 fiskeforædlingsproduktionen.
 Værdien af de overdragne driftsmidler vil blive fastsat af en  

 sagkyndig og uvildig vurderingsmand.
 B A/S har over for interessentskabets repræsentant oplyst, at  

 selskabet ikke ved sin anskaffelse af driftsmidlerne har modtaget offentlig  

 støtte, der ved afståelse af driftsmidlerne til A I/S  

 udløser krav om tilbagebetaling.
Interessentskabets kapitalgrundlag tilvejebringes ved indbetaling fra  

 interessenterne.
Der udbydes således 2.500 andele a 10.250 kr., hvoraf  

 der indbetales 5.125 kr. pr. andel, svarende til i alt 12.812.500 kr.
 Ved overtagelsen betaler interessenterne 50 pct. af købesummen  

 inklusive omkostninger eller 12.812.500 kr., mens restkøbesummen  

 forrentes med 10 pct. p.a.
 B A/S har som lejer efter 2 1/2 års forløb en køberet  

 i henhold til hvilken driftsmidlerne kan erhverves for 12.500.000 kr.  

 på ethvert tidspunkt i restlejeperioden.
Lejen andrager 1.299.000 kr. pr. kvartal, der erlægges efter  

 udløbet af hvert kvartal i 20 kvartaler.
Efter periodens ophør  

 kan lejer overtage driftsmidlerne til dagspris.
 Administrationen af interessentskabet varetages af en statsautoriseret  

 revisor og en advokat.
 Ligningsrådet bemærkede følgende:
 Ved lov nr. 1031 af 19/12 1992 ændredes etableringskontoloven og  

 investeringsfondsloven således, at etableringskonto- og  

 investeringsfondsmidler kan hæves uden opfyldelse af arbejdstidskravet  

 til forlods afskrivning for indkomståret 1993 på  

 erhvervsbygninger m.v. og driftsmidler, der anvendes på Bornholm.
Ved lov nr. 391 af 21/6 1993 om ændring af etableringskontoloven og  

 investeringsfondsloven fastsattes der af hensyn til EFs  

 statsstøtteregler indskrænkninger i adgangen til at anvende de lempelige regler i lov nr. 1031 af 19/12 1992.
 I henhold til bestemmelserne i etableringskontolovens § 6, stk. 1, og  

 investeringsfondslovens § 3 B, stk. 1, gælder ophævelsen af  

 arbejdstidskravet på Bornholm ikke  for anskaffelse af aktiver inden  

 for landbrug og fiskeri, såfremt der er ydet offentlig støtte  

 til anskaffelsen, og der opstår tilbagebetalingskrav herfor.
 Ligningsrådet besvarede herefter det stillede spørgsmål  

 således:
 Under forudsætning af, at der ikke er ydet offentlig støtte  

 til anskaffelsen, hvorpå der hviler forpligtigelse om tilbagebetaling,  

 og under forudsætning af, at driftsmidlerne overdrages til deres reelle  

 handelsværdi, finder Ligningsrådet, at det stillede  

 spørgsmål må besvares bekræftende.
