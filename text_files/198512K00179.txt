Nr LSF 179 Forslag til Lov om ændring af lov om vægtafgift af motorkøretøjer m.v.  

 (Modernisering af motorkøretøjsregisteret, m.v.) Fremsat af ministeren for skatter afgifter § 1 I lov om vægtafgift af motorkøretøjer m.v., jfr. lovbekendtgørelse nr. 409 af 8. august 1984, foretages følgende ændringer:
 1. § 6 affattes således:
»§ 6. Afgiftsperioden er 12 måneder, 6 måneder eller 3 måneder som anført i §§ 3, 4 og 5. Der svares afgift fra og med den dag, hvor registrering eller godkendelse finder sted.
Stk. 2. Vægtafgift og udligningsafgift forfalder til betaling ved afgiftsperiodens begyndelse og betales forud for hele perioden.
Stk. 3. Såfremt et afgiftspligtigt køretøj afmeldes af motorkøretøjsregisteret, afkortes dets afgiftsperiode med de resterende dage af den pågældende periode.
Registreres et afmeldt køretøj på ny, indtræder afgiftspligten efter de i stk. 1 fastsatte regler.
Ved anmeldelse til motorkøretøjsregisteret af anden ejer (bruger) af køretøjet afkortes afgiftsperioden med de resterende dage af den pågældende periode, og afgiftspligten indtræder på ny efter de i stk. 1 fastsatte regler.
Stk. 4. Den i stk. 3 omhandlede afmelding, registrering og anmeldelse til motorkøretøjsregisteret sker ved henvendelse til et motorkontor i motorkontorets sædvanlige ekspeditionstid.
Stk. 5. Tilbagebetaling af afgift som følge af afgiftsperiodens afkortning som nævnt i stk. 3 sker fra centralregisteret for motorkøretøjer til den, i hvis navn køretøjet på afgiftens forfaldstid er registreret.
Tilbagebetalingen sker uden forudgående ansøgning.
I tilbagebetalingen kan der foretages modregning for forfalden ikke betalt vægtafgift, jfr. § 10, samt for forfalden ikke betalt standsnings- og parkeringsafgift, jfr.
færdselslovens § 121.« 2. I § 12 indsættes efter stk. 2 som nyt stykke:
»Stk. 3. Ministeren for skatter og afgifter fastsætter efter forhandling med justitsministeren bestemmelser om gebyr for udskrivning af erindringsskrivelse efter udløbet af den betalingsfrist, der er fastsat i opkrævningen.« Stk. 3 bliver herefter stk. 4.
3. I § 12, stk. 3, der bliver stk. 4, indsættes efter »Forfaldne renter i henhold til stk. 2«: »og gebyr i henhold til stk.  

 3«.
4. I § 14 indsættes efter »omkostninger«: »samt gebyr i  

 henhold til § 12, stk. 3«.
 5. I § 15, stk. 3, ændres »1940« til: »1951«.
§ 2 Loven træder i kraft efter ministeren for skatter og afgifters nærmere bestemmelse.
Oprindeligt fremsat lovforslag Blad nr 528 § 1 I lov om vægtafgift af motorkøretøjer m.v., jfr. lovbekendtgørelse nr. 409 af 8. august 1984, foretages følgende ændringer:
 1. § 6 affattes således:
»§ 6. Afgiftsperioden er 12 måneder, 6 måneder eller 3 måneder som anført i §§ 3, 4 og 5. Der svares afgift fra og med den dag, hvor registrering eller godkendelse finder sted.
Stk. 2. Vægtafgift og udligningsafgift forfalder til betaling ved afgiftsperiodens begyndelse og betales forud for hele perioden.
Stk. 3. Såfremt et afgiftspligtigt køretøj afmeldes af motorkøretøjsregisteret, afkortes dets afgiftsperiode med de resterende dage af den pågældende periode.
Registreres et afmeldt køretøj på ny, indtræder afgiftspligten efter de i stk. 1 fastsatte regler.
Ved anmeldelse til motorkøretøjsregisteret af anden ejer (bruger) af køretøjet afkortes afgiftsperioden med de resterende dage af den pågældende periode, og afgiftspligten indtræder på ny efter de i stk. 1 fastsatte regler.
Stk. 4. Den i stk. 3 omhandlede afmelding, registrering og anmeldelse til motorkøretøjsregisteret sker ved henvendelse til et motorkontor i motorkontorets sædvanlige ekspeditionstid.
Stk. 5. Tilbagebetaling af afgift som følge af afgiftsperiodens afkortning som nævnt i stk. 3 sker fra centralregisteret for motorkøretøjer til den, i hvis navn køretøjet på afgiftens forfaldstid er registreret.
Tilbagebetalingen sker uden forudgående ansøgning.
I tilbagebetalingen kan der foretages modregning for forfalden ikke betalt vægtafgift, jfr. § 10, samt for forfalden ikke betalt standsnings- og parkeringsafgift, jfr.
færdselslovens § 121.« 2. I § 12 indsættes efter stk. 2 som nyt stykke:
»Stk. 3. Ministeren for skatter og afgifter fastsætter efter forhandling med justitsministeren bestemmelser om gebyr for udskrivning af erindringsskrivelse efter udløbet af den betalingsfrist, der er fastsat i opkrævningen.« Stk. 3 bliver herefter stk. 4.
 3. I § 12, stk. 3, der bliver stk. 4, indsættes efter:
 »Forfaldne renter i henhold til stk. 2«: »og gebyr i  

 henhold til stk.
 3«.
 4. I § 14 indsættes efter »omkostninger«:
»samt gebyr i henhold til § 12, stk. 3.« § 2 Loven træder i kraft efter ministeren for skatter og afgifters nærmere bestemmelse.
BEMÆRKNINGER TIL LOVFORSLAGET Almindelige bemærkninger 1. Indledning I overensstemmelse med de almindelige rammer for modernisering af den offentlige forvaltning er det besluttet at gennemføre forskellige initiativer med hensyn til vægtafgiftsopkrævningen.
Vægtafgiften for de enkelte køretøjer beregnes af rigspolitichefen, centralregisteret for motorkøretøjer, der udsender opkrævninger (girokort), rykkere (ligeledes girokort) og i givet fald foretager yderligere inddrivelsesskridt med bistand fra landets politikredse (nummerpladeinddragelser, udlæg m.v.). Der er ved årsskiftet 1985/ 86 registreret ca. 2,2 mill. køretøjer.
Der udsendtes i 1985 ca.
4,4 mill. opkrævninger, ca. 530.000 rykkere, ca. 150.000 anmodninger om nummerpladeinddragelse og ca. 12.000 udlægsbegæringer i forbindelse med administrationen af vægtafgiftslovgivningen.
Det samlede vægtafgiftsprovenu udgjorde i 1985 3,2 mia. kr.
2. Baggrunden for den forestående modernisering Siden 1966 har rigspolitichefen, centralregisteret for motorkøretøjer, anvendt motorkøretøjsregisteret i forbindelse med administrationen af vægtafgiftslovgivningen.
Det nuværende register, der er baseret på de EDB-tekniske muligheder, der var til rådighed ved registerets etablering i begyndelsen af 60'erne, vil i de kommende år blive moderniseret.
I forbindelse med moderniseringen af motorkøretøjsregisterets delsystemer vedrørende vægtafgift vil der blive mulighed for at gennemføre forskellige administrative forenklinger og andre ændringer, som det ikke tidligere har været muligt at gennemføre.
Disse ændringer har til formål at sikre en tidssvarende administration af området ved anvendelse af nyere EDB-tekniske hjælpemidler.
Det er herved tilstræbt at begrænse det offentliges omkostninger i forbindelse med administrationen af dette område.
Det har samtidig været et hovedformål ved moderniseringen af vægtafgiftsområdet at få mulighed for en bedre publikumsbetjening.
Der kan i denne forbindelse bl.a. peges på, at forskellige brancheorganisationer gennem flere år har ønsket en »dag til dag«-beregning af vægtafgiften, ligesom der fra forskellige sider har været ønsket mulighed for at betale afgiften gennem de eksisterende betalingsserviceordninger.
3. Lovforslagets hovedpunkter Det er ved de foreslåede ændringer ikke hensigten at ændre i de gældende regler vedrørende vægtafgiftens størrelse.
Det er inden for rammerne af vægtafgiftsloven muligt at gennemføre en modernisering af vægtafgiftsadministrationen.
En overgang til »dag til dag«-beregning kræver imidlertid en ændring af vægtafgiftslovens § 6, der indeholder rammerne for de nuværende regler, der er baseret på en månedlig skæringsdato, jfr. nedenfor pkt. 4.
Til imødegåelse af det store antal restancesager, foreslås indført et særskilt gebyr til delvis dækning af de særlige omkostninger, der er forbundet hermed, jfr. nedenfor pkt. 5.
Endelig foreslås visse ændringer af administrativ og teknisk karakter, jfr. nedenfor pkt. 6.
4. Indførelse af »dag til dag«-beregning Lovforslaget indeholder en omlægning af vægtafgiftens beregning i forbindelse med af- og tilmelding.
Efter den gældende vægtafgiftslov er afgiftspligtens indtræden afhængig af registreringsdatoen.
For køretøjer, der registreres indtil den 15. i måneden, indtræder afgiften fra og med den 1. i måneden.
Køretøjer, der registreres efter den 15. i måneden skal derimod først svare afgift fra og med den 1. i næste måned.
Ved afmelding svares der afgift til og med den måned, hvor afmeldingen sker.
Efter forslaget beregnes afgiften fra og med registreringsdatoen, eller ændringsdatoen.
Ved afmelding foreslås refusionen beregnet således, at der beregnes afgift til og med afmeldingsdatoen.
Det hidtidige system for beregning af vægtafgiften er begrundet i det nuværende EDB-systems tekniske procedurer.
Dette system indebærer, bl.a., at der forekommer en meget ujævn tilgang til motorkontorerne med hensyn til registreringer og afmeldinger.
Navnlig har der i forbindelse med afmeldinger været rejst kritik af de nuværende beregningsregler.
Den foreslåede ændring vil give mulighed for en mere smidig behandling af anmeldelser til motorkontorerne, som har betydning for vægtafgiftsberegningen.
Den enkelte køretøjsejer vil få mulighed for - uden væsentlige afgiftsmæssige konsekvenser - at indgive anmeldelsen til motorkontoret på det tidspunkt, der passer bedst for ejeren/ virksomheden.
En udjævning af anmeldelserne til motorkontorerne vil ligeledes have betydning for tilrettelæggelsen af arbejdet på motorkontorerne, således at der kan opnås en mere effektiv administration.
5. Initiativer med henblik på at nedbringe antallet af restancesager Som nævnt under pkt. 1 udsendes der årligt et stort antal erindringsskrivelser (rykkergirokort), fordi vægtafgiften ikke betales rettidigt.
Vægtafgiftslovens § 12, stk. 2, indeholder regler om en morarente på 1,3 pct. månedlig, dog mindst 10,- kr.
Mindstebeløbet på 10,- kr. har været uændret siden lov nr. 143 af 1. juli 1927 om afgift af motorkøretøjer, m.v.
Den præventive virkning, som et mindstebeløb på 10,- kr. havde i 1927, må i dag anses for fuldstændig bortfaldet, således at mindstebeløbet alene har en beregningsteknisk funktion.
De nuværende omkostninger i forbindelse med administrationen af vægtafgiftsområdet må imidlertid i ikke uvæsentligt omfang henføres til det meget betydelige antal restancer.
Med henblik på at opnå en større tilskyndelse til rettidig betaling foreslås der indført et særligt gebyr, der pålægges i forbindelse med udskrivning af erindringsskrivelser (rykkergirokort). I denne forbindelse kan der henvises til, at der inden for andre afgiftsområder er knyttet »tillægsafgifter« og lignende til for sen betaling.
Disse beløb er i en sådan størrelsesorden, at den ønskede reduktion af administrationsomkostningerne opnås.
Det kan således oplyses, at der ved fjernsynsafgifter pålægges et tillæg ved for sen indbetaling og ved udskrivning af rykker på 40,- kr.
 (farve TV) eller 30,- kr. (sort/ hvid TV).
Der foreslås indført en hjemmel til at ministeren for skatter og afgifter efter forhandling med justitsministeren administrativt fastsætter nærmere regler om gebyret, herunder om gebyrets størrelse.
6. Andre ændringer Der foreslås i lovforslagets § 1, nr. 1, (vægtafgiftslovens § 6, stk.
5) indført en hjemmel til at foretage modregning med hensyn til eventuel vægtafgiftsrestance eller restance med hensyn til standsning- og parkeringsafgift i forbindelse med refusion af vægtafgift.
Denne ændring tilsigter at opnå en begrænsning af administrationsomkostningerne.
Indførelsen af den foreslåede modregningsadgang er anbefalet af rigsrevisionen.
 7. Udtalelser m.v.
Justitsministeriet har over for ministeriet for skatter og afgifter tilkendegivet, at man tillægger det stor betydning, at der gennemføres en modernisering af vægtafgiftsadministrationen, og at der gennem de foreslåede ændringer dels gives mulighed for en bedre publikumsbetjening, dels gives mulighed for en mere effektiv administration.
Rigspolitichefen har oplyst, at det er forbundet med betydelig usikkerhed at vurdere, hvilken effekt indførelsen af en »dag til dag«-beregning af vægtafgiften vil have på det samlede vægtafgiftsprovenu, idet det ikke kan udelukkes, at den nuværende tidsmæssige fordeling af registreringer og afmeldinger i nogen grad må tilskrives en vis udnyttelse af de gældende regler.
Det antages imidlertid af rigspolitichefen, at der alene kan blive tale om marginale ændringer.
8. Lovforslagets gennemførelse Lovforslaget vil medføre en vis lettelse af politiets administration af vægtafgiftsopkrævninger.
Udgifterne til modernisering af motorkøretøjsregisterets delsystemer vedrørende vægtafgift anslås at udgøre i alt 7 mill. kr.
Det årlige provenue af et rykkergebyr på f.eks. 30,- kr. antages at blive ca. 10 mill. kr.
For 1987 vil der - afhængig af tidspunktet for ordningens iværksættelse - blive tale om et forholdsmæssigt mindre provenu.
Bemærkninger til lovforslagets enkelte bestemmelser Til § 1, nr. 1 Den foreslåede affattelse af vægtafgiftslovens § 6, stk. 1, 3 og 4, indeholder rammerne for en »dag til dag«-beregning af vægtafgiften.
Der henvises til de almindelige bemærkninger pkt. 4.
§ 6, stk. 2, om forfaldstid og § 6,stk. 5, om tilbagebetaling er uændret i forhold til den gældende lov.
I § 6, stk. 5, foreslås dog indført en udtrykkelig modregningsadgang med hensyn til eventuel vægtafgiftsrestance eller eventuel restance med hensyn til standsning- og parkeringsafgift i henhold til færdselsloven.
Til § 1, nr. 2-4 Som et led i moderniseringen af administrationen af vægtafgiftsreglerne foreslås der indført hjemmel til et særligt gebyr i forbindelse med udskrivning af erindringsskrivelser (rykkergirokort) ved for sen betaling.
Der henvises til de almindelige bemærkninger pkt. 5. Der vil samtidig blive mulighed for en mere effektiv opkrævning af de påløbne morarenter.
Der vil herigennem kunne opnås en tilskyndelse til rettidig betaling, således at der kan påregnes et reduceret antal restancesager.
Herigennem vil administrationsomkostningerne med hensyn til vægtafgiftsområdet kunne begrænses.
Gebyret vil i givet fald blive opkrævet sammen med vægtafgiften og morarenterne.
Som følge heraf bør gebyret også kunne inddrives ved udpantning ligesom vægtafgiften med påløbne renter og omkostninger.
Reglerne i § 12, stk. 3, der bliver § 12, stk. 4, om betaling af påløbne renter i forbindelse med tilbagebetaling ved afmelding foreslås også anvendt med hensyn til gebyr i henhold til § 12, stk. 3.
Der er ikke på nuværende tidspunkt taget stilling til gebyrets størrelse, men et gebyr i størrelsesordenen 30-40,- kr. vil - set i forhold til lignende afgiftsområder - kunne antages at være tilstrækkeligt til at opnå den ønskede effekt.
Til § 2 Forslagets bestemmelser kan først gennemføres i forbindelse med moderniseringen af de forskellige delsystemer i motorkøretøjsregisteret, der planlægges taget i brug i 1987. Med henblik på tilrettelæggelsen af systemudvikling, programmering, m.v. af denne modernisering er det imidlertid nødvendigt snarest muligt at fastlægge rammerne for det kommende vægtafgiftssystem.
Det er ikke på nuværende tidspunkt muligt at angive det nøjagtige tidspunkt for, hvornår de moderniserede delsystemer vedrørende vægtafgift kan tages i brug.
Det foreslås derfor, at bestemmelserne sættes i kraft efter ministeren for skatter og afgifters nærmere bestemmelse.
