Beretning afgivet af Retsudvalget den 7. september 2010 Beretning over Forslag til folketingsbeslutning om beskyttelse af ytringsfriheden [af Pia Adelsteen (DF) m.fl.] 1. Udvalgsarbejdet Beslutningsforslaget blev fremsat den 13. april 2010 og var til 1. behandling den 20. maj 2010. Beslutningsforslaget blev efter 1. behandling henvist til behandling i Retsudvalget.
2. Møder Udvalget har behandlet beslutningsforslaget i 3 møder.
3. Politiske bemærkninger og indstilling Udvalget er bekymret over, at f.eks. danske aviser kan risikere at blive sagsøgt i Storbritannien for udtalelser gengivet i de danske medier, som ikke ville give grundlag for sager om ærekrænkelser her i landet, og ønsker den form for injurieturisme stoppet.
 Det er efter udvalgets opfattelse et alvorligt problem, at der har udviklet sig en praksis i ærekrænkelsessager i Storbritannien, som gør det attraktivt at anlægge søgsmål i Storbritannien for ærekrænkende udtalelser, der er fremsat i andre lande.
 Udvalget finder det derfor positivt, at justitsministeren før 1. behandling af beslutningsforsalget havde taget kontakt til den nu tidligere engelske justitsminister Jack Straw om problemet og skrevet til RIA-kommissæren, hvor justitsministeren gjorde opmærksom på problemet og foreslog, at Kommissionen overvejede mulige løsninger i forbindelse med den kommende revision af Bruxelles I-forordningen.
På den baggrund skal udvalget anmode justitsministeren om inden udgangen af 2010 at udarbejde en redegørelse til Folketinget Retsudvalg for status for resultaterne af de ovennævnte initiativer og de yderligere tiltag, der p.t. overvejes i Justitsministeriet med henblik på en løsning af problemet både i forhold til EU-reglerne og til de materielle regler i Storbritannien.
I den forbindelse bedes justitsministeren endvidere redegøre for konsekvenserne af den kommende præjudiciel afgørelse ved EU-Domstolen i den såkaldte iData Advertising-sag, så snart afgørelsen foreligger.
