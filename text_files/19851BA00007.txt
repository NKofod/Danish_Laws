Nr BSF 7 Forslag til folketingsbeslutning om en ny ungdomsboligpolitik Fremsat af Albrechtsen (VS) Anne Grete Holmsgård (VS) Lenger (VS)  

 Elisabeth Bruun Olesen (VS) Tinning (VS) Folketinget opfordrer regeringen til at fremsætte de nødvendige lovforslag til gennemførelse af en ny ungdomsboligpolitik efter følgende retningslinjer:
a.
En ungdomsboligkvota på 5.000 nye enheder i hvert af årene 1986 og 1987 og i den forbindelse en ophævelse af den i 1984 indførte kommunale medfinansiering af ungdomsboliger samt endelig en indsats over for problemerne i de kommuner med mange unge, som ikke har opført alle de tildelte ungdomsboliger.
b.
En ændring af lejelovgivningen, der giver kommunalbestyrelsen mulighed for at beslutte at indføre en kommunal værelsesregulering, således at der fastsættes omkostningsbestemt husleje, og således at der under det regionale indstillingsudvalg kan etableres en værelsesanvisning, hvortil alle værelser, som ønskes udlejet, skal anmeldes med oplysning om værelsets standard, størrelse, beliggenhed m.v. samt den ønskede husleje, og således at det regionale indstillingsudvalg kan lade huslejenævnet efterprøve disse lejevilkår, før udlejning godkendes.
c.
En revision af reglerne om huslejestøtte til kollegier, således at det sikres, at der med virkning fra 1. januar 1986 indføres et huslejeloft på 750 kr. om måneden for et kollegieværelse, dog således at dette loft kan hæves med 50 kr. om måneden i tilfælde, hvor værelsesstandarden er væsentlig bedre end et normalværelse.
d.
Indførelse af beboerdemokrati på kollegier og ungdomsboliger.
BEMÆRKNINGER TIL FORSLAGET Almindelige bemærkninger Mangelen på ungdomsboliger og regeringens uvilje til at gøre noget alvorligt ved sagen er velkendte fænomener.
I sommeren 1985 fik 1955 ud af 2180 ansøgere til kollegieværelser i København - eller næsten 90 pct. af ansøgerne - afslag på deres ansøgning om kollegieværelse.
I Århus stod 1600 på venteliste, det største antal nogen sinde, og der var udsigt til at skaffe 150 boliger til disse 1600 mennesker.
I Odense oplyste det regionale indstillingsudvalg, at der i juli 1985 var 124 boliger til 873 ansøgere.
I midten af august 1985 var i alt 5000 ansøgere blevet afvist.
Den af regeringen foreslåede indsats indeholdende først og fremmest en ungdomsboligkvota for 1986 på 2500 (en forhøjelse på 500 i forhold til 1985) er helt utilstrækkelig.
Der er ej heller nogen grund til at formode, at problemerne vil kunne løses gennem det private værelsesmarked.
Således viste udtalelser fra kollegiekontoret i Århus, at det er håbløst for de mange studerende, der strømmer til Århus, at finde en bolig på det private udlejningsmarked (se Aarhuus Stiftstidende den 16. juli 1985). I masser af tilfælde opkræves langt over 1.000 kr. om måneden for et værelse, og det kan unge, der påbegynder en uddannelse, ganske enkelt ikke magte økonomisk.
De har derfor en af følgende muligheder:
At de er så heldige at bo i den by, hvor de får uddannelsesplads og fortsat har mulighed for at bo hjemme.
Det fynske regionalindstillingsudvalgs undersøgelse for Odense viste, at i 1984 måtte godt 1/5 af de nye studerende vælge denne løsning, der givetvis ofte må være utilfredsstillende både for forældrene og den unge.
Eller at man er så »heldig« at kunne skaffe værelse eller lejlighed gennem slægtninge eller bekendte (Odense-undersøgelsen viser, at næsten 1/4 af de nye studerende i forbindelse med studiestart fik bolig gennem venner eller familie (16 + 8 pct., altså i alt 24 pct.)).
Det er altså ikke vanskeligt at se, hvem der bliver taberen, nemlig den unge, som får anvist studieplads i en »fremmed« by, som ikke kan skaffe bolig gennem forbindelser, og som ikke har forældreøkonomi eller formue i ryggen.
Det er arbejderbefolkningens unge, der kommer sidst i køen og derfor ofte står over for den sidste mulighed, nemlig simpelt hen at opgive at påbegynde uddannelsen.
Det er ikke kendt, i hvor mange tilfælde dette bliver konsekvensen.
Boligministeren har i svaret på spørgsmål S 1461 (folketingsåret 1984-85) oplyst, at boligministeriet ikke råder over tal, der belyser dette problems omfang, men at centralindstillingsudvalget for kollegier i hovedstadsområdet vil foetage en undersøgelse.
Selv om der er mindre årgange på vej, er der ingen udsigt til, at problemerne vil kunne løses uden en stærkt øget indsats.
Underskuddet af ungdomsboliger fik i sidste halvdel af 70'erne lov til at vokse sig stort.
Der blev fra 1976 til 1981 kun opført 657 nye kollegieværelser/ungdomsboliger! (Kilde: udtalelse fra ungdomsboligrådet d. 1. oktober 1981).
I 1982 og 1983 opførtes formentlig op mod 3000 enheder i alt ud af en samlet kvota på 4000 for de to år, idet omkring 1000 enheder gik til at finansiere løsningen af problemer i eksisterende kollegier.
Også i 1983, 1984 og 1985 har der været en årlig kvota på 2000, og også her har der hvert år været tale om, at en del af kvoten er gået til at støtte eksisterende byggeri (nettokvota 1984: 1478, 1985: formentlig ca. 1800). Hertil kommer, at i hvert fald Københavns kommune ikke har kunnet udnytte sin del af denne kvota! Disse tal skal sammenholdes med, at der i perioden, hvor der stort set ikke blev bygget ungdomsboliger altså sidste halvdel af 70'erne - forsvandt et meget stort antal billige lejligheder, der tidligere havde stået til rådighed for unge. (Disse forsvandt som følge af ejerlejlighedsudstykninger, saneringer osv.). Også værelser forsvandt i stort antal.
 I denne periode opstod et efterslæb på måske 15.000 ungdomsboliger.
Dog kom der så lidt flere dårlige værelser (kælderværelser, kvistværelser osv., som ikke tidligere kunne udlejes, og som ikke burde kunne bruges til menneskeboliger i et såkaldt velfærdssamfund, hvor de unge fik at vide, at boligen var en menneskeret). Hertil kom så virkningen af de store årgange.
Dette øgede behov, der topper i slutningen af firserne, blev i en glimrende rapport (udarbejdet af Studenterådet i Århus i 1982 på basis af talmateriale fra socialforskningsinstituttet) opgjort til ca. 23.000 boliger.
Disse oplysninger har jo længe været kendte, og det burde derfor heller ikke kunne overraske nogen, at den førte politik i sommeren 1985 resulterede i den hidtil mest katastrofale mangel på boliger til unge, der skal starte uddannelse.
Antallet af afviste kollegieværelsesansøgere er således steget med 30 pct. fra 1984 til 1985.
Derfor må ungdomsboligkvoten for 1986 og 1987 forhøjes meget væsentligt.
En del af de nye ungdomsboliger bør indrettes således, at de, når presset måske aftager noget, vil kunne omdannes til andre boligformål, f.eks. ældreboliger.
Der er dog ikke nogen grund til at antage, at en kvota på 5000 i hvert af årene 1986 og 1987 vil føre til en situation, hvor der siden hen vil blive ledige ungdomsboliger.
Selv om der ses bort fra virkningen af de store årgange, så vil der uden tvivl permanent være behov for disse boliger som ungdomsboliger, i hvert fald hvis den øvrige del af dette forslag, nemlig en indsats over for de allermest urimelige forhold - dvs. også en fjernelse af de mest uacceptabelt dårlige værelser fra markedet skal afbødes.
Alt i alt forekommer en kvota på 5000 således at være det absolut mindste, der kan forsvares.
Bemærkninger til de enkelte dele af forslaget Ad a.
Der er ovenfor argumenteret for en kvota på 5000.
Når det herudover foreslås igen at afskaffe den kommunale medfinansiering af de nye ungdomsboliger, som blev indført ved lov om ændring af lov om boligbyggeri, vedtaget i maj 1984, skyldes det, at disse ekstraudgifter for kommunerne kan gøre det vanskeligt for kommunalbestyrelserne at finde plads til opgaven i budgetterne, uden at det skal gå ud over lige så vigtige - f.eks.
 sociale - opgaver.
Endelig skal der gøres en indsats over for de kommuner, som ikke har kunnet udnytte deres tildeling af nye ungdomsboliger.
Problemet har især gjort sig gældende i Københavns kommune, hvor der i årene 1982, 1983 og 1984 kunne have været opført (det vil sige, at der var tildelt) i alt 574 enheder.
Ifølge svaret på S 1665 (folketingsåret 1984-85) havde kommunen heraf dog kun opnået tilsagn til 472,5 enheder, hvoraf 242 endnu i august 1985 ikke var påbegyndt.
Dette skal naturligvis ses i lyset af den helt ekstraordinært kritiske situation på det københavnske boligmarked, hvor mange unge simpelt hen er boligløse og har måttet gribe til bl.a.
besættelse af tomme boliger.
Man har i denne sammenhæng forsøgt at få problemerne med bolignøden til at forsvinde ved at sætte politiet til at rydde disse bygninger (politiet har endog indført næsten krigslignende tilstande i den indre by ved at åbne ild mod de unge), men det må jo stå klart, at disse problemer ikke kan løses med politi og revolvere, men kun gennem en samlet indsats, der bl.a. indbefatter fremskaffelse af de nødvendige ungdomsboliger.
Derfor må lovgivningen ikke alene give kommunerne adgang til at bygge ungdomsboliger, men også pligt til det, i hvert fald når det gælder de store uddannelsesbyer, hvor ungdomsboligmangelen er størst.
Fjernelsen af den kommunale medfinansiering skal netop ses i lyset af, at der bliver tale om en pligt, som staten pålægger kommunerne, og hvor staten derfor selvfølgelig må dække de dermed forbundne merudgifter.
Ad b.
Den foreslåede værelsesregulering skal udformes som en udvidelse af lejerens retsbeskyttelse i forhold til de nugældende regler i boligreguleringsloven, regler, som i øvrigt med gennemførelsen af en lejelovsrevision vil komme til at omfatte alle kommuner.
Hovedprincippet skal være, at lejeren kan kræve, at lejen for det første er rimelig (således som reglerne i dag fastsætter), men for det andet skal lejeren kunne kræve, at lejen højst udgør den relative andel af ejendommens samlede nettoboligudgift, som modsvares af værelsets andel af arealet, herunder eventuelt andel i adgang til fællesfaciliteter såsom køkken og bad.
Hertil kan lægges et tillæg svarende til udlejerens omkostninger ved rengøring, vedligeholdelse, regnskab m.v., dog højst 10 pct. af værelsets andel af ejendommens samlede nettoboligudgift.
Lejeren kan til gengæld kræve fradrag i lejen for eventuelle mangler eller dårlig kvalitet.
Lejeren skal kunne kræve, at udlejeren over for huslejenævnet dokumenterer værelsets andel af ejendommens nettoboligudgifter samt tillægget for omkostninger.
For værelser med dårlig beliggenhed, bl.a. kælderværelser, værelser under skråt tag og lignende, skal boligministeren fastsætte en nedsat andel af ejendommens samlede nettoboligudgift.
I de større uddannelsesbyer skal der endvidere indføres en værelsesanvisningsordning, der skal administreres af det regionale indstillingsudvalg (i hovedstadsområdet af det centrale indstillingsudvalg). Alle værelser skal efter denne ordning, hvis de ønskes udlejet - eller genudlejet - anmeldes til indstillingsudvalget, før udlejning sker.
Udlejeren skal oplyse om værelsets beliggenhed, størrelse, leje m.v.
Indstillingsudvalget skal have ret til at foretage formidlingen af udlejningen.
Indstillingsudvalget skal endvidere kunne standse udlejningen og indbringe spørgsmålet om lejens størrelse for huslejenævnet, der skulle nedsætte lejen ud fra de ovennævnte principper, også i tilfælde, hvor værelset tidligere har været udlejet til en højere leje.
Indførelsen af en værelsesregulering efter de ovennævnte principper vil givetvis medføre, at der vil ske et fald i antallet af værelser, der søges udlejet, dog næppe noget voldsomt fald.
Dette er prisen for at få fjernet de værste urimeligheder på dette marked, hvor jungleloven hersker i dag.
Blandt de mere ekstreme udnyttelser af situtionen kan nævnes Ekstra Bladets oplysninger (den 7. august 1985) om, at tre lejere i en villa i løbet af et enkelt år havde betalt i alt 70.000 kr. for meget i leje! I den forbindelse peger sekretær i Lejernes Landsorganisation i Hovedstaden, Peter Andersen, i øvrigt på, at situationen i stigende grad udnyttes af spekulanter, der opkøber villaer og ejerlejligheder, som udlejes til lejere til ågerbeløb.
Det er klart, at når spekulationsmotivet fjernes eller i hvert fald søges indskrænket mest muligt, vil der - som ovenfor nævnt - blive færre værelser til udlejning.
Dette kan kun yderligere understrege behovet for den kvotaforhøjelse, der er indeholdt i dette beslutningsforslags første del.
Ad c.
Den revision af kollegiehuslejestøtteordningen, som gennemførtes i foråret 1984 i forbindelse med vedtagelsen af lov om ændring af lov om boligbyggeri, er med rette blevet udsat for overordentlig stærk kritik.
Boligministeren havde således givet boligudvalget grund til at tro, at konsekvenserne af omlægningen ville være overskuelige - stigningen på 25 til 30 eller op til 55 kr. om måneden for et kollegieværelse. Ændringerne viste sig at være langt voldsommere.
Desuden lykkedes det ikke at gennemføre omlægningen på en sådan måde, at der var en forklarlig sammenhæng mellem lovens intentioner (om at tage hensyn til værelsets standard m.v.) og de praktiske konsekvenser, der viste sig helt uigennemtænkte og urimelige En undersøgelse udarbejdet af Lejernes Landsorganisation, Kollegiesektionen, i vinteren 1984/85 viste, at ingen af de undersøgte kollegier havde fået huslejenedsættelser som følge af omlægningen, mens en række havde fået - i nogle tilfælde særdeles alvorlige - huslejeforhøjelser.
Det viste sig også, at ændringerne på ingen måde havde sammenhæng med lovens erklærede intentioner.
Boligministerern havde i flere pressemeddelelser fremhævet, at omlægningen nok i nogle tilfælde ville føre til stigninger, nemlig hvor standarden var god, men også i andre tilfælde nedsættelser.
På de almindelige kollegier så man imidlertid intet til nedsættelserne, kun til stigningerne! Ifølge oplysninger fra Lejernes Landsorganisation, Kollegiesektionen (se Politiken den 3. september 1985) var den gennemsnitlige huslejestigning på kollegierne i hovedstadsområdet fra 1. august 1984 til 1. august 1985 på 12 pct., mens uddannelsesstøtten i samme periode kun steg med 6 pct., således at kollegianerne i gennemsnit må bruge 54 pct. af uddannelsesstøtten til at klare huslejen.
I gennemsnit var der tale om en stigning i kollegiehuslejen fra 816 kr. til 916 kr. pr. måned.
Der er derfor klart behov for, at der igen gennemføres en revision af ordningen, og i den forbindelse, at der igen fastsættes et huslejeloft.
Kollegianerne kan sjældent vælge og vrage mellem værelser på forskellige kollegier.
Som det er belyst tidligere i bemærkningerne til dette forslag, skal de ofte være heldige, hvis de overhovedet bliver tilbudt eön mulighed.
Den må de tage uanset prisen, det vil sige, at de unge ikke selv kan øve indflydelse på valg af værelsesstandard, og derfor skal der heller ikke være nogen afgørende forskel i lejen afhængig af kvaliteten.
For at det kan være rimeligt, må der i hvert fald først foreligge en reel valgmulighed.
Ud fra en bedømmelse af de uddannelsessøgendes indtægtsgrundlag findes det ikke forsvarligt at opkræve mere end maksimalt 800 kr.
 i husleje for et enkeltværelse.
Dette er endda i overkanten af det forsvarlige og bør kun ske i tilfælde med helt ekstraordinær god værelseskvalitet og service.
Derfor foreslås et generelt loft på 750 kr. om måneden med mulighed for et tillæg på 25 eller 50 kr. om måneden i tilfælde med standard væsentligt over det normale eller helt ekstraordinært god kvalitet.
Samtidig skal huslejestøtten tilrettelægges således, at der bliver mulighed for genopretning på nedslidte kollegier, der i forsøget på at få økonomien til at hænge sammen har måttet spare for meget på vedligeholdelse/henlæggelser.
Et loft som det foreslåede og mulighed for økonomisk genopretning vil naturligvis indebære en øget udgift til ordningen i 1986, hvilket regeringen må tage højde for.
Ad d.
Beboerne på kollegier/ungdomsboliger har i dag alt for ringe indflydelse på deres egen boligsituation, deres eget kollegium.
Sammenlignet med f.eks. almennyttigt byggeri, især andelsboligforeninger, er tilstanden helt uholdbar, idet kollegianerne kun har ret til en tredjedel af pladserne i kollegiets bestyrelse.
Derfor må der for det første indføres beboervalgt flertal i kollegiebestyrelsen (mindst 2/3 af pladserne), og desuden må det sikres, at beboermødet/kollegianerrådet som minimum får samme rettigheder, som afdelingsmødet har i en almennyttig boligafdeling (boligbyggerilovens § 15, stk. 8-12).
Endelig må en sikring af beboerdemokratiet medføre, at boligbyggerilovens bestemmelser om indgreb mod huslejeaktioner (§ 77) og bestemmelsen, der giver boligministeren adgang til at sætte kollegiebestyrelsen under administration (§ 74, stk. 3), ophæves.
Såfremt beslutningsforslagets punkt c føres ud i livet, og såfremt der sikres holdbare løsninger for de kollegier, der rammes af betonskader eller andre store økonomiske vanskeligheder, vil der jo næppe heller kunne opstå en situation, hvor en minister ville fristes til at bruge disse bestemmelser.
En sådan situation ville kun opstå, såfremt problemerne ikke løses, det vil sige, såfremt kollegianerne fortsat lades i stikken.
