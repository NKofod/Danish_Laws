Nr BSF 48 Folketingsbeslutning om ændring af retsplejelovens regler om  

 tredjeinstansbevilling Fremsat af Leif Hermann (SF) Carsten Andersen (SF) Ingerlise Koefoed (SF)  

 Ebba Strange (SF) den 13. januar 1989 Vedtaget ved anden (sidste) behandling den 19. maj 1989 Folketinget pålægger regeringen at fremsætte lovforslag om ændring af retsplejeloven, således at kompetencen til at træffe afgørelse om tredjeinstansbevillinger ved anke- og kæremål ikke længere henligger under Justitsministeriet eller anden instans inden for den udøvende magts område.
Oprindeligt fremsat forslag Folketinget pålægger regeringen at fremsætte lovforslag om ændring af retsplejeloven således, at kompetencen til i straffesager at træffe afgørelse om tredjeinstansbevillinger ved anke- og kæremål henlægges til Den Særlige Klageret.
Bemærkninger til forslaget Spørgsmålet om, hvem der skal besidde kompetencen til at træffe afgørelse  

 om tredjeinstansbevilling, har været omstridt siden proceskommissionerne af  

 1868 og 1892, der begge foreslog den dagældende bevillingsordning afskaffet  

 til fordel for en ordning, hvor Højesteret traf afgørelsen.
Siden da har  

 spørgsmålet været rejst gentagne gange, uden at det dog er lykkedes at få  

 ordningen med en administrativ bevilling ændret.
Når spørgsmålet har påkaldt sig denne opmærksomhed, har det nær sammenhæng  

 med det principielle problem, at Justitsministeriet i det mindste i sager  

 vedrørende tredjeinstansbevillinger efter retsplejelovens §§ 966 og 973 er  

 part i sagen i den forstand, at justitsministeren er øverste  

 anklagemyndighed.
Justitsministeren udsætter sig derved for den givetvis  

 ubegrundede mistanke, at forsvareranmodninger om anke og kære i straffesager  

 til Højesteret ikke underkastes en ganske uvildig vurdering på grundlag af  

 retsplejelovens regler, men også influeres af hensyn begrundet i ministerens  

 position som chef for anklagemyndigheden.
At en sådan mistanke imidlertid kan være begrundet, fremgår af  

 oplysningerne i bilag 1 til betænkning nr. 698/1973 om behandling af  

 borgerlige sager, hvoraf det fremgår, at anklagemyndighedens begæringer i  

 langt højere grad imødekommes, end når forsvaret søger.
Forslagsstillerne har  

 ved spørgsmål til justitsministeren søgt dette materiale opdateret, men  

 ministerens svar har efter forslagsstillernes opfattelse ikke været egnede  

 hertil.
Senest har spørgsmålet været rejst i sommeren 1988 efter Højesterets  

 kendelse om løsladelse af de såkaldte jydebrødre.
I denne forbindelse  

 fremførte bl.a. advokat Jørgen Jacobsen i henholdsvis dagbladet Politiken og  

 Morgenavisen Jyllands-Posten (30. juli og 11. august 1988), at kompetencen  

 til at give tredjeinstansbevillinger burde henlægges til Højesteret.
Den  

 grundigste gennemgang af spørgsmålet er efter forslagsstillernes opfattelse  

 foretaget af landsretssagfører Ernest Hartwig i Ugeskrift for Retsvæsen 1978  

 B, pag. 313-320. I denne artikel gør forfatteren sig til talsmand for det  

 synspunkt, at tredjeinstansbevillinger i straffesager bør henlægges til Den  

 Særlige Klageret.
Dette synspunkt kan forslagsstillerne tilslutte sig og  

 henviser i det hele til den nævnte artikel, der er optrykt nedenfor som  

 bemærkninger til forslaget.
Justitsministeriet som allerhøjeste ret Om tredjeinstansbevilling i straffesager Af landsretssagfører Ernest Hartwig 1. Indledning og problemstilling I betænkning nr. 698/1973 om behandling af borgerlige sager (fremhævet  

 her) gives i afsnit VI, pag. 33-51, jf. bilag 1, pag. 183, om  

procesbevillinger en udførlig redegørelse for  

 tredjeinstansbevillinger, både i gældende ret og efter Retsplejerådets  

 forslag.
Uanset at betænkningen - som fremhævet - er om behandling af  

 borgerlige sager, gives også en indgående omtale af spørgsmålet om  

 tredjeinstansbevillinger i straffesager.
Pag. 34 redegøres for den nuværende ordning.
Efter rpl. § 966, stk. 1, er  

 det Justitsministeriet, der under de i loven fastsatte betingelser  

 undtageselsvis kan tillade en af Landsretten som ankeinstans behandlet  

 straffesag indbragt for Højesteret.
Ifølge den nævnte bestemmelse kan  

 ministeren »undtagelsesvis tillade, at sagen indbringes for Højesteret,  

 når særlig grund hertil foreligger, navnlig når sagen skønnes at have  

 almindelig interesse eller videregående betydelige følger for  

 vedkommende«.
 Kæremål, der er afgjort af landsretten, kan ligeledes kun indbringes for  

 Højesteret, når justitsministeren undtagelsesvis meddeler tilladelse hertil,  

 jf. rpl. § 973, stk. 1.
 Den nugældende ordning fremstilles og diskuteres i betænkningen pag.  

 33-43. Der redegøres herunder for baggrunden for de gældende regler om  

 processuelle tilladelser og for tidligere fremsatte forslag angående ændring  

 af bestemmelserne om processuelle tilladelser.
Pag. 43-45 redegøres for Retsplejerådets forslag, der dels går ud på at  

 ændre betingelserne for, at der kan meddeles tilladelse til  

 tredjeinstansbevilling (tilladelsen skal kunne gives, »såfremt sagen har  

 almindelig interesse eller særlige grunde i øvrigt taler derfor«),  

dels foreslår Rådet kompetencen flyttet fra Justitsministeriet til  

 Højesteret, hvilket skal gælde både for anke og for kære.
Tilladelse til kære  

 skal Højesteret kunne meddele, »når særlige grunde taler derfor«.
De ovennævnte forslag har højesteretspræsident, dr. jur.
Jørgen  

 Trolle taget op til behandling i en artikel i UfR 1974 B, pag. 209-213.
Trolle er ikke nogen tilhænger af det fremsatte forslag om flytning af  

 kompetencen. »Det må erkendes«, skriver Trolle, »at der  

principielt set kan være noget rigtigt i, at det er domstolene selv og  

 ikke administrationen, der giver - eller afslår at give - disse processuelle  

 bevillinger«, og »det må også erkendes, at sådan er ordningen i de  

 fleste andre lande.« Men heroverfor anfører Trolle pag. 209, spalte 2,  

 at »den nuværende ordning (hvor kompetencen er hos Justitsministeriet)  

 virker tilfredsstillende og så vidt vides altid har gjort dette.  

 Justitsministeriet giver i det store og hele ikke flere bevillinger, end  

 rimeligt er, og det nægter - så vidt vides - ikke bevillinger i tilfælde,  

 hvor de burde være givet.« Justitsministeriet har om den bestående ordning udtalt i 1930  

 (betænkningen side 412, spalte 1), at det »må anses for lidet heldigt,  

 at det i disse tilfælde (bl.a. tredjeinstanstilfældene) bliver domstolene,  

 der selv bestemmer, om de af dem trufne afgørelser skal kunne bringes frem  

 for højere instans«.
Og Justitsministeriet fastslår, at det »må  

 anses for heldigt for retsudviklingen, at den samme myndighed, som udarbejder  

 nye lovforslag, har adgang til at få en bestemt fortolkning af en gældende  

 lovbestemmelse prøvet for Højesteret«.
 Trolle skriver (1974 B, pag. 211, spalte 2), at det er med rette, at  

 Justitsministeriet til fordel for opretholdelse af den nugældende ordning har  

 fremsat denne udtalelse.
Trolles viden og hans erfaring om strafferetsplejemæssige forhold fra de  

 45 år, han har virket i retsvæsenets tjeneste (se Ret og Vrang, 1977, pag.  

 201) er så indiskutable, at en udtalelse fra hans side om dette spørgsmål  

 selvsagt har overordentlig stor vægt.
Trolles udtalelse står da også  

 uimodsagt indtil nu.
 Imidlertid er der jo ønsket en del i de senere år på strafferetsplejens  

 område, og ikke mindst er i indeværende år (1978) en betydelig udvikling  

 inden for strafferetsplejen blevet bekræftet i lov 243 af 8. juni 1978 om  

 ændring af retsplejeloven, der træder i kraft 1. oktober 1978.
Jeg anfører som eksempel, at en forsvarer nu efter retsplejelovens § 745,  

 stk. 2, har lovhjemlet ret til at deltage i politiets efterforskningsarbejde,  

 idet forsvareren har adgang til at overvære politiets afhøringer af sigtede  

 og ret til at stille yderligere spørgsmål.
Dette ville for blot få år siden  

 have været utænkeligt.
Lad mig nævne, at jeg fra 1933 (altså for 45 år siden  

 ) i nogle år tjente til føden og studiet som skriver i Københavns Politis  

 Undersøgelseskamre.
På efterforskningsstadiet kendte man dengang ikke til  

 noget samarbejde mellem politi og forsvarer, og jeg har aldrig oplevet eller  

 hørt om, at en forsvarer dengang deltog i eller blot var til stede under vore  

 afhøringer i kammeret.
Nogen ændring er sket i den sidste snes år, men  

 først nu er forholdet endeligt reguleret ved lovens bestemmelse.
Den nye udvikling på en væsentlig del af strafferetsplejens område og  

 personlige erfaringer fra mit mangeårige virke som forsvarer er baggrunden  

 for nærværende artikel.
Jeg vil i det følgende gennemgå nogle sager, jeg selv  

 har udført og derfor har førstehåndskendskab til.
På baggrund heraf vil jeg  

 tage stilling til den af Trolle pag. 209, spalte 2, hævdede opfattelse,  

 »at den nuværende ordning virker tilfredsstillende og så vidt vides  

 altid har gjort dette«.
Derefter vil jeg tage stilling til  

 Retsplejerådets forslag og redegøre for spørgsmålet om, hvem kompetencen til  

 at meddele tredjeinstansbevillinger efter min mening bør tilkomme.
2. Gennemgang af 4 sager Sag nr. 1.
 I 1954 blev jeg beskikket som forsvarer for en klient, K., der ved  

 landsretsdom i 1947 var idømt 40 dagbøder akr. 15 for overtrædelse af  

 straffelovens §§ 203 og 204 (hasard i forbindelse med »enarmede  

 tyveknægte«).
Da K. ikke betalte de 600 kr., blev han - bemærkelsesværdigt nok dagen før  

 forældelsen af straffen indtrådte! - indsat til afsoning af de 40 dages  

 hæfte, der var forvandlingsstraf.
Kort tid efter, afsoningen var udstået,  

 blev han imidlertid ved landsretsdom frifundet i en sag om nøjagtig  

 tilsvarende forhold, som han tidligere var dømt for.
Uanset at Højesteret var  

 afskåret fra at påkende skyldspørgsmålet, opnåede anklagemyndigheden  

 Justitsministeriets tilladelse til at indbringe sagen for Højesteret, der  

 stadfæstede landsrettens frifindelsesdom, U. 1954, pag. 734.
Som K.s forsvarer havde jeg efter landsrettens frifindelsesdom taget  

 forbehold over for statsadvokaten for så vidt angår K.s krav på erstatning  

 for den skete afsoning af de idømte dagbøder.
Da K. nu var frifundet i  

 nøjagtig tilsvarende forhold, og da ydermere en anden person samtidig var  

 blevet frifundet for netop de forhold, min klient var blevet dømt for  

 i 1947, begærede jeg erstatningssag rejst for den skete afsoning.
Ved  

 byrettens dom fik K. tilkendt en erstatning på kr. 4.000.
 Anklagemyndigheden appellerede til landsretten med påstand om frifindelse  

 for betaling af erstatning, subsidiært nedsættelse af erstatningsbeløbets  

 størrelse.
 Landsretten tilkendte K. erstatning, men nedsatte størrelsen heraf til  

 nøjagtig det beløb, han kunne have betalt for at undgå afsoning, dvs. 600 kr.
Landsrettens afgørelse anså jeg for at være forkert.
Jeg kunne - til nød -  

 have accepteret, at K. ingen erstatning skulle have, fordi loven ikke  

 indeholdt en direkte hjemmel for erstatning for afsonede bøder, men en  

 erstatning på 600 kr. måtte efter min opfattelse være forkert, når K. skulle  

 have erstatning for sket strafafsoning af 40 dages hæfte.
Derfor søgte jeg  

 Justitsministeriet om tredjeinstansbevilling - og fik blankt afslag!  

 Jeg søgte derefter foretræde for Justitsministeren personlig.
Jeg skal her blot nævne nogle få af de interessante detaljer i forbindelse  

 med mit møde med ministeren.
Mødet fandt sted kl. 7.30 om morgenen dagen  

 efter, at jeg havde anmodet om at få dette møde.
Justitsministeren (Hans  

 Hækkerup) sad i skjorteærmer med en enorm bunke sager foran sig.
Jeg havde  

 forberedt en kort forelæggelse, som blev suppleret ved ministerens spørgsmål,  

 der klart viste, at han var fuldstændigt inde i sagen.
Efter en kort  

 drøftelse sagde han, at han ikke brød sig meget om »at gå imod  

 embedsmændene«, men det mente han nu alligevel at måtte gøre i denne  

 sag.
Han fandt, at jeg havde ret i mine betragtninger, og gav på stedet den  

 vagthavende kontorchef meddelelse om, at han havde givet tilladelsen.
Sagen fik et interessant udfald.
Der deltog 13 dommere i afgørelsen -  

 sagen var prøvesag for en ny højesteretsdommer. 7 af dommerne gik ind for mit  

 standpunkt, een dommer gik »midt imellem«, og 5 dommere ville ikke  

 tilkende min klient een krone i erstatning.
 Dommen er refereret i U 1958, pag. 73. Den er kommenteret, se  

 Kommentarbogen, pag. 229. Sagen var således både af betydelig juridisk  

 interesse og indeholdt vanskelige tvivlsspørgsmål, men Justitsministeriet  

 havde ikke desto mindre givet afslag på mit andragende om tilladelse til  

 appel.
 Sag nr. 2.
Jeg blev beskikket som forsvarer for viceborgmester V., der også var  

 medlem af den stedlige ligningskommission.
Der blev rejst tiltale mod V. for  

 overtrædelse af straffelovens § 152 for at have røbet, hvad han havde erfaret  

 som hemmelighed i offentligt hverv.
Han havde dels i den pågældende kommunes  

 sociale udvalg, dels i et partipolitisk bestyrelsesmøde fortalt om  

 »borgmesterens skattesag«.
Det drejede sig om forskellige  

 skattemæssige dispositioner, som borgmesteren havde foretaget, og som  

 viceborgmesteren havde fået kendskab til i ligningskommissionsmøde og følte  

 vrede og forargelse ved.
 Et stort problem for mig som forsvarer var nu, om det drejede sig om en  

 sag, »der rejser sig af politiske lovovertrædelser«, idet sagen i  

 så fald skulle behandles som nævningesag, jf. rpl. § 687, stk. 1 c.
Jeg gjorde, efter sagen var pådømt i 1. instans, gældende, at det var en  

 sådan politisk sag, og fremhævede som begrundelse herfor, at sagen i alle  

 henseender var forbundet med politiske forhold; personerne i den var  

 politiske, og sagens indhold var politisk.
Som de 4 afgørende punkter nævnte  

 jeg, 1. at handlingerne var begået af en professionel politiker, af en mand,  

 hvis hele tilværelse var politisk, 2. at handlingerne var rettet mod en politisk modstander, 3. at handlingerne havde fundet sted i en politisk kreds og under politisk  

 samvær, og 4. at handlingerne havde politisk sigte og formål, idet de bl.a. var  

 begået i den hensigt at svække en politisk modstanders stilling.
 Anklagemyndigheden protesterede og anførte bl.a., at det både i den  

 juridiske litteratur og i retspraksis er fast antaget, at politiske sager kun  

 er sådanne, der henhører under straffelovens kapitel 12 og 13, hvilket ikke  

 var tilfældet med den pågældende sag.
 Østre Landsret fastslog i kendelse af 15. november 1977, at de påtalte  

 lovovertrædelser ikke efter deres beskaffenhed var politiske, og at de af min  

 klient påberåbte omstændigheder, herunder, at han havde handlet ud fra  

 politiske motiver, ikke fandtes at kunne medføre, at forholdene kunne anses  

 som politiske lovovertrædelser som anført i rpl. § 687, stk. 1 c.
 Med yderligere henvisning til præmisserne i U 1975, pag. 80  

 (Glistrup-sagen) afviste landsretten derefter den af mig fremsatte påstand om  

 at henvise sagen til behandling ved et nævningeting.
 Jeg fandt spørgsmålet af så betydelig interesse, at jeg forelagde sagen  

 for Justitsministeriet med anmodning om tilladelse til at lade dette  

 spørgsmål prøve ved Højesteret.
 Der er kun ganske få af disse sager i de trykte domssamlinger.
 Den seneste er Glistrup-sagen, U 1975, pag. 80, hvor Højesteret afviste,  

 at det var en sag, der rejser sig af politiske lovovertrædelser.
 Omtrent samtidig med, at jeg søgte Justitsministeriet om tilladelse til at  

 prøve sagen for Højesteret, prøvede forsvareren i den såkaldte BT-sag,  

 landsretssagfører Jørgen Jacobsen, det samme, idet han - ligesom jeg - gjorde  

 gældende, at hans klienters sag rejste sig af politiske lovovertrædelser.
Vi fik beggge afslag.
Vi måtte ikke forelægge spørgsmålet for Højesteret.
Jeg har haft adgang til at gennemgå samtlige indlæg i BT-sagen vedrørende  

 dette spørgsmål.
Jeg afholder mig fra at kommentere afslaget i den pågældende  

 sag, idet jeg finder det rigtigst at »blande mig uden om« BT-sagen,  

 som har fundet sin endelige afgørelse ved byrettens frifindelsesdom.
Min klients, V.s, sag ville jeg under alle omstændigheder gerne have haft  

 lov til at forelægge for Højesteret.
Sagen havde som nævnt fundet sted i et  

 rent politisk miljø. Jeg havde ved gennemgang af min kollega  

 landsretssagfører Philip Ingerslevs meget omfattende materiale i  

 Glistrup-sagen fået et (synes jeg selv) ganske godt kendskab til den  

 pågældende lovbestemmelses tilblivelseshistorie.
Jeg var helt klar over, at  

 mulighederne i V.s sag nok ikke var alt for store, men på den anden side  

 fandt jeg det ikke udsigtsløst at forelægge sagen for Højesteret, idet der  

 efter min opfattelse navnlig var konkrete omstændigheder i sagen, der gjorde  

 det rimeligt, at bestemmelsen om de politiske lovovertrædelser fandt  

 anvendelse.
Jeg prøvede efter det justitsministerielle afslag med en  

 personlig henvendelse til justitsministeren (Erling Jensen), der tog  

 overordentlig elskværdig imod mig, men han »kridtede skoene« og  

 stod fast på ministeriets afslag trods mine ihærdige overtalelsesforsøg.
Sagen blev afgjort af Østre Landsret ved dom af 3. marts 1978 på en for V.  

 helt tilfredsstillende måde.
Min klient, som i underretten havde fået 60  

 dages ubetinget fængsel - endog med en dissens på 6 måneder! - blev ved  

 Landsrettens enstemmige dom idømt 40 dagbøder a100 kr., hvilket var en både  

 rimelig og passende afgørelse af sagen.
Sagen er således lykkeligt endt.
 Men derfor havde det nu alligevel været interessant at se, hvordan det  

 ville være gået under en nævningesag.
 Sag nr. 3.
A. var ved byrettens dom af 9. august 1977 idømt hæfte i 20 dage for  

 overtrædelse af straffelovens § 162 og for overtrædelse af ferieloven.
Han,  

 der havde frabedt sig forsvarer ved byretten, appellerede til Østre Landsret,  

 hvor jeg blev beskikket som forsvarer for ham.
 Ved Østre Landsrets dom af 14. marts 1978 blev han frifundet for  

 overtrædelse af ferieloven, men på ny dømt for overtrædelse af § 162.  

 Strafudmålingen blev stadfæstet.
 En af mig nedlagt påstand om, at straffen blev gjort betinget, kunne ikke  

 tages til følge.
At straffen ikke blev gjort betinget - hvilket i øvrigt måske nok efter  

 min mening havde kunnet forsvares under de foreliggende konkrete  

 omstændigheder - skyldtes en tidligere afsagt højesteretsdom, hvor straffen i  

 en tilsvarende sag var gjort ubetinget.
Imidlertid var den nævnte  

 højesteretsdom så tilpas gammel, at der efter den senere tids udvidelse af  

 anvendelsesområdet for betingede domme burde have været en rimelig mulighed  

 for, at straffen kunne gøres betinget.
Jeg blev af min klient anmodet om at  

 søge sagen indbragt for Højesteret med påstand om formildelse, navnlig  

 således, at straffen blev gjort betinget, og andragende herom blev indsendt  

 til Justitsministeriet.
Ministeriet anerkendte i skrivelse af 5. april 1978  

 modtagelsen af andragendet og oplyste i samme skrivelse, at man havde sendt  

 andragendet »til anklagemyndigheden til udtalelse«, og at  

 ministeriet ville vende tilbage til sagen, når denne udtalelse foreligger.
 I skrivelse af 2. juni 1978 meddeler Justitsministeriet, at man efter  

 gennemgang af sagen »ikke finder grundlag for at tillade det  

 ansøgte«.
 Hvad anklagemyndigheden har udtalt til andragende, oplyses der ikke noget  

 om, lige så lidt som det oplyses, hvordan Justitsministeriet med hundrede  

 procents sikkerhed - mindre bør ikke kunne gøre det! - kan vide, at det vil  

 være håbløst at forelægge Højesteret spørgsmålet til afgørelse.
Sagen giver mig i øvrigt anledning til at spørge: Hvorfor skal  

 anklagemyndigheden høres i en sådan sag? Jeg har som forsvarer aldrig på tilsvarende måde fået sendt nogen sag fra  

 Justitsministeriet til udtalelse, når anklagemyndigheden har søgt om  

 tredjeinstansbevilling i sager, jeg har haft med at gøre i landsretten.
Jeg  

 har spurgt en række forsvarerkolleger, om de har fået sådanne sager forelagt  

 til udtalelse fra Justitsministeriet.
Det er der ingen af de adspurgte der  

 nogen sinde har fået.
Hvorfor der er denne forskel i behandlingen af sagens  

 parter, ved jeg ikke - men den er der altså! Sag nr. 4.
 Ved Højesterets dom af 27. juli 1976, U 1976, pag. 827, blev min klient A.  

 med 3 stemmer mod 2 dømt til at anbringes i forvaring.
Overlægen ved anstalten havde nu i slutningen af 1977 indstillet A. til  

 prøveløsladelse,. Indstillingen om prøveløsladelse var tiltrådt af  

 Retslægerådet.
Anklagemyndigheden mente imidlertid ikke at kunne gå med til  

 prøveløsladelse, og sagen blev derfor indbragt for retten, hvor jeg blev  

 beskikket som forsvarer.
 Ved Københavns Byrets kendelse af 17. februar 1978 blev A. udskrevet på  

 prøve.
Anklagemyndigheden appellerede omgående til Østre Landsret.
Sagen blev  

 procederet i landsretten den 13. marts 1978, og kendelse blev afsagt samme  

 dag.
Kendelsen er enstemmig og er en fuldstændig stadfæstelse af byrettens  

 kendelse om prøveløsladelse.
Udskrift af kendelsen forelå udfærdiget af Østre Landsrets Justitskontor  

 den 16. marts 1978. Allerede dagen efter, den 17. marts 1978, gav  

 Justitsministeriet efter statsadvokatens andragende herom tilladelse til, at  

 kendelsen måtte indbringes for Højesteret.
Samme dag, 17. marts 1978, forelå  

 kæreskrift udfærdiget af statsadvokaten, og samme dag fik jeg kæreskriftet  

 tilstillet af anklagemyndigheden.
Ved Højesterets kendelse af 2. maj 1978, U. 1978, pag. 486, blev  

 kendelserne om prøveløsladelse med ændrede præmisser stadfæstet.
Statskassen  

 blev pålagt at udrede omkostningerne ved sagen.
Der er mange interessante momenter i denne sag.
Bl.a.: Hvordan lader det  

 sig gøre for anklagemyndigheden at få tredjeinstansbevilling i en sag, der  

 har fået samme udfald i 2 instanser? Hvordan kan anklagemyndigheden få sådan bevilling allerede dagen efter, at  

 udskrift af landsrettens kendelse foreligger? Er det stemmende med vor tids  

 opfattelse af strafferetsplejemæssige forhold, at Justitsministeriet, der jo  

 er øverste anklagemyndighed, så at sige bevilger sig selv anke- (eller  

 kære-)tilladelse på, hvad jeg vil kalde rekordtid? Ifølge rpl. § 973, stk. 1, er der en frist på en uge til indgivelse af  

 andragendet, så denne frist kan, så kort den end er, ikke i sig elv  

 begrunde den utrolig hurtige behandling af andragendet i en sag, der må  

 forudsættes at kræve en meget nøje overvejelse og omhyggelig afvejelse af  

 alle sagens problemer.
Jeg gør i denne forbindelse særligt opmærksom på den  

 alvorlige psykiske belastning, det var for min klient, at hans af landsretten  

 bekræftede prøveløsladelse nu skulle undergives yderligere prøvelse i  

 tredjeinstans.
3. Oplysninger i bilag 1 til betænkning nr. 698/1873 (om ansøgningernes skæbne) Betænkningens bilag 1 indeholder oplysninger om antallet af ansøgninger om  

 tredjeinstansbevillinger, og hvilken skæbne disse ansøgninger har haft.
Tages de tre sidste år af de i bilag 1 offentliggjorte oplysninger, ses  

 det, at anklagemyndigheden i årene 1967-1969 har søgt om tilladelse til at  

 indbringe sager for Højesteret i 85 tilfælde og fået tilladelse i samtlige de  

 ansøgte 85 tilfælde (måske med een undtagelse), og at domfældte i de samme tre år har ansøgt i 309 sager og fået tilladelse i  

 45 sager og afslag i 264 sager.
 I samme 3-årsperiode har anklagemyndigheden søgt om tilladelse til  

 indbringelse af 5 kendelser for Højesteret og fået tilladelse i 4 af disse  

 sager og afslag i eet tilfælde.
 Domfældte har søgt om tilladelse i 48 sager og fået tilladelse i 7  

 kæresager og afslag i 41.
 Det vil sige: I den nævnte 3-års-periode har anklagemyndigheden af 90  

 ansøgninger fået tilladelse i 89 (88) tilfælde, og domfældte har af i alt 357  

 ansøgninger fået tilladelse i 52 tilfælde.
4. Vurdering af den nugældende ordning Den nuværende ordning fører til den helt besynderlige situation, at  

 administrationen ikke blot giver sig selv de efter loven nødvendige  

 tilladelser til anke og kære, men Justitsministeriet kommer på en vis måde  

 til at stå over Højesteret og således på strafferetsplejens område bliver  

Den allerhøjeste ret, idet det er administrationen, der bestemmer, om  

 Højesteret kan komme til at pådømme en straffesag.
Dette er i sig selv  

 mærkværdigt, når man tager den fastslåede opdeling i lovgivende, udøvende og  

 dømmende magt i betragtning, jf. grundlovens § 3, idet den dømmende magt vel  

 er hos domstolene - og efter rpl. § 2 er Højesteret øverste domstol for hele  

 riget - men på det samfundsmæssigt betydningsfulde område  

strafferetsplejen er det den udøvende magt - administrationen - der  

 bestemmer, hvad den højeste dømmende magt kan komme til at dømme i.
For  

 ministerens afgørelse er endelig og inappellabel.
Bortset fra strafudmåling i  

 nævnesager og sager om opløsning af politiske foreninger er det reelt  

 Justitsministeren, der suverænt og enevældigt bestemmer, hvilke straffesager  

 der kan blive forelagt Højesteret til afgørelse! I de af mig ovenfor under punkt 2 gennemgåede 4 sager burde  

 anklagemyndigheden - efter min opfattelse - ikke have haft tilladelse til at  

 anke i den første af de under nr. 1 nævnte sager, medens jeg omvendt straks  

 burde have fået tilladelsen i den anden under nr. 1 nævnte sag.
Jeg burde  

 endvidere have haft tilladelse både i sag nr. 2 og nr. 3, medens  

 anklagemyndigheden ikke burde have fået kæretilladelse i sag nr. 4.
 Jeg kan derfor ud fra det anførte ikke tiltræde det af Trolle i U 1974 B,  

 pag. 209, spalte 2, anførte om, at den nuværende ordning virker  

 tilfredsstillende og så vidt vides altid har gjort det.
5. Flytning af kompetencen til Den Særlige Klageret Spørgsmålet om tilladelse til at lade sagen prøve for Højesteret er i  

 selve sin natur meget lig den situation, der foreligger, når talen er om  

 genoptagelse af en straffesag.
 Afgørelsen om genoptagelse af straffesager træffes efter rpl. kapitel 86  

 (§ 979) af Den Særlige Klageret, jf. rpl. § 1 a.
I festskrift for Stephan Hurwitz, 1971, skriver professor, dr. jur.
W.  

 E. von Eyben i sin artikel »Genoptagelse af straffesager«, pag  

 240, at den »nærliggende tanke melder sig, at man koncentrerer  

 afgørelser om ekstraordinære procestilladelser i strafferetsplejen ved eet  

 organ«, og fortsætter: »Når man i et vist omfang netop har forladt  

 de almindelige domstole til fordel for en særlig ret inden for  

 strafferetsplejen (Den Særlige Klageret), var det dog værd at overveje, om  

 man ikke kunne overføre andre procestilladelser til denne ret.« v.
Eybens mening er af særlig betydning, fordi han »kender det  

 hele«.
Han har været ansat i Justitsministeriet, han har været dommer,  

 og han har været (og var i 1971, da han skrev ovennævnte artikel) medlem af  

 Den Særlige Klageret.
Han har således ganske særlige personlige  

 forudsætninger for at kunne udtale sig om disse forhold.
6. Retsplejerådets forslag og argumentation mod at flytte kompetencen til  

 Den Særlige Klageret Som allerede nævnt ovenfor under punkt 1, indledningen, foreslår  

 Retsplejerådet (Bet., pag. 43-45), at kompetencen vedrørende  

 tredjeinstansbevillinger henlægges til Højesteret, og anfører til støtte  

 herfor »ikke alene principielle grunde . . .«, i øvrigt på linie  

 med Retsplejeudvalget af 1924, der anførte, at det »findes bedre  

 stemmende med retsplejelovens ånd, at retsplejen også på dette punkt opnår en  

 af administrationen uafhængig stilling«.
Rådet støtter også forslaget om  

 flytningen af kompetencen til Højesteret, bl.a. med:
a. »Som en særlig fordel ved en ændring af kompetencereglerne kan  

 nævnes tilfælde, hvor Højesteret måtte være indstillet på at overveje en  

 ændring af en hidtidig praksis.« Som begrundelse for ikke at henlægge kompetencen til Klageretten anfører  

 Retsplejerådet følgende:
b. »Retsplejen bør . . . samles under de almindelige domstole«, c. »Klageretten er efter sin sammensætning næppe særlig egnet til  

 behandling af disse sager«, d. henlæggelse af kompetencen til Klageretten »må antages at ville  

 medføre en forsinkelse af sagerne«, hvilket begrundes med e. »fordi Klagerettens medlemmer, der ofte vil have bopæl forskellige  

 steder i landet, kun samles med visse mellemrum«.
7. Modargumentation over for Retsplejerådets ovenfor nævnte 5 punkter Ad a.
Den »særlige fordel«, som Retsplejerådet nævner, kan fuldt ud  

 opnås gennem Klageretten, hvis præsident jo altid er højesteretsdommer og  

 derfor selvsagt har det fornødne kendskab til (med betænkningens egne ord)  

 den praksisændring, som Højesteret måtte være indstillet på at overveje.
Den  

 af rådet nævnte fordel vil derfor også kunne opnås, når Klageretten får  

 tillagt kompetencen.
 Ad b.
Det er rigtigt som anført af Retsplejerådet, at Klageretten ikke kan  

 betegnes som en almindelig domstol.
Men dette kan dog næppe i sig selv  

 være et bæredygtigt argument.
Klageretten er en i retsplejeloven omhandlet  

 ret, der arbejder uafhængigt, og hvis kendelser ifølge rpl. § 985 er endelige  

 og upåankelige.
 Klageretten kan, som man vil vide, endog træffe bestemmelse om  

 genoptagelse af en af Højesteret afgjort sag.
 Almindelig eller ikke-almindelig ret (eller domstol), dette kan i hvert  

 fald i sig selv ikke være noget bæredygtigt eller slagkraftigt argument i  

 denne forbindelse.
 Ad c.
Hvorfor Klageretten »efter sin sammensætning« ikke skulle være  

 særlig egnet til behandling af ansøgninger om tredjeinstansbevilling, anfører  

 Rådet ikke nærmere begrundelse for.
Rettens sammensætning er meget speciel og  

 samtidig også meget alsidig: en højesteretsdommer, der er præsident, en  

 landsdommer, en underretsdommer, en juridisk professor (eller anden jurist  

 med særlig videnskabelig uddannelse) og en advokat.
Hvorfor dette alsidigt  

 sammensatte kollegium skulle være mindre egnet til at behandle disse sager  

 end Justitsministeriets embedsmænd eller mindre egnet end Højesterets anke-  

 og kæremålsudvalg, giver rådet som nævnt ingen oplysning om.
 Hensynet til Højesterets fuldstændige uafhængighed og gennemført neutrale  

 stilling taler vel også snarere imod, at Højesteret skal give sig til at  

 forhåndsbedømme sager, der ønskes indbragt for Højesteret, end for at pålægge  

 Højesteret at foretage bedømmelse af, om den pågældende sag bør kunne  

 indbringes for Højesteret.
 Ad d og e.
 Argumentet om, at sagernes behandling vil blive forsinket, fordi  

 Klagerettens medlemmer bor forskellige steder i landet og kun samles med  

 visse mellemrum, har ikke større værdi.
Klagerettens sager rundsendes til medlemmerne efter en af Rettens  

 præsident i hver enkelt sag fastlagt turnus.
Den samlede varighed af  

 cirkulationen ligger normalt på 8-14 dage, nogle gange kortere, andre gange  

 længere, hvilket sidste nok i nogen grad kan tilskrives advokatretsmedlemmet.
Her er i øvrigt et punkt, hvor jeg helhjertet kan tiltræde, hvad Trolle så  

 forstående skriver i U 1974 B, pag. 213, spalte 2 nederst: »De fleste af  

 dem (advokaterne) er overbebyrdede, og det er kun menneskeligt, hvis de i  

 deres tidnød søger lidt respit, hvor den er lettest at få.« Normalt ekspederes klageretssager fra dag til dag, men der kommer  

 indimellem meget store og meget tunge sager med mange hundrede sider  

 ekstrakt, udskrifter, politirapporter, erklæringer etc. og en forelæggelse,  

 der kræver indgående faktiske og juridiske undersøgelser.
Sådanne store og  

 tunge sager vil det - på nøjagtig samme måde, som tilfældet vil være med  

 store og tunge civile sager - være praktisk talt umuligt at få ro og tid til  

 at behandle forsvarligt og med fornøden grundighed i normal advokatkontortid.  

 Disse sagers behandling vil derfor, i hvert fald for så vidt angår  

 advokatretsmedlemmet, ofte finde sted i weekender, og dette kan selvsagt  

 medføre nogen forsinkelse med hensyn til voteringen.
 Særligt hastende sager ekspederes hurtigt, og hvis det skønnes nødvendigt,  

 sker der radial udsendelse til rettens medlemmer.
 I forbindelse med det her anførte kan der i øvrigt være særlig grund til  

 at gøre opmærksom på, at Klageretten netop i år ved tillægget til  

 retsplejeloven, lov nr. 243 af 8. juni 1978, § 737, har fået tillagt  

 kompetence på et område, der havde været gjort til genstand for meget  

 indgående og skarp debat såvel på den juridisk-faglige som på den politiske  

 front.
 Det drejer sig om de nye regler i §§ 730, stk. 3, 733, stk. 2, og 736,  

 stk. 2, om rettens afvisning af en valgt forsvarer, om rettens nægtelse af at  

 beskikke den advokat til forsvarer, som sigtede ønsker, og om rettens  

 tilbagekaldelse af beskikkelse af den pågældende forsvarer, hvis  

 betingelserne for at nægte at beskikke den pågældende kommer til at  

 foreligge.
 Lovforslagets bestemmelser om nægtelse af forsvarerbeskikkelse m.v. og om,  

 at retten altid kunne afslå at beskikke en begæret advokat som forsvarer i  

 sager angående statens sikkerhed og statens forhold til fremmede magter, blev  

 fra forskellig side betegnet som »berufsverbot«.
 Det yderst ømtålelige spørgsmål fandt først sin løsning ved vedtagelsen af  

 et af Advokatrådet stillet forslag, hvorefter kendelser om nægtelse af  

 beskikkelse og tilbagekaldelse af beskikkelse m.v. påkæres direkte fra  

 underretten til Klageretten, hvis afgørelse ikke kan appelleres, jf. §  

 737, stk 2.
 Denne interesante og vigtige retsplejemæssigt nye bestemmelse kan kun  

 tages til indtægt som udtryk for juristers og politikeres samstemmende  

 positive indstilling til og forståelse af Klagerettens virke og særlige  

 betydning i straffeprocessuelle forhold.
8. Forslag til ændring af rpl. §§ 966, stk. 1, og 973, stk. 1 I princippet er grundlaget for behandlingen af en genoptagelsessag og for  

 behandlingen af en sag om tredjeinstansbevilling det samme.
Det synes derfor  

 naturligt og nærliggende, at også de i rpl. §§ 966 og 973 omhandlede  

 tilladelser skal meddeles af Den Særlige Klagerets 5 retsmedlemmer.
 Det vil selvsagt give Klageretten en hel del mere arbejde, og det må  

 betragtes som givet, at under den ordning, Klageretten nu arbejder, vil  

 retten ikke kunne overkomme dette yderligere arbejde.
 Men dette spørgsmål måtte kunne ordnes ved en rimelig normering og ved  

 tilpasning af sekretariatsforhold, eventuelt således at Klageretten - ligesom  

 Højesteret - kommer til at arbejde i 2 afdelinger.
 Der er allerede nu, jf. rpl. § 1 a, stk. 4, beskikket suppleant for hvert  

 enkelt retsmedlem.
Suppleanterne har nøjagtig de samme kvalifikationer som retsmedlemmerne,  

 og suppleanterne indtræder og deltager i rettens arbejde, når et medlem er  

 forhindret, til eksempel på grund af bortrejse eller inhabilitet.
Jeg kan i  

 denne forbindelse oplyse, at i 2 af Klageretten i 1978 i offentligt retsmøde  

 behandlede sager deltog suppleanter.
I begge sager fungerede  

 præsidentsuppleanten (højesteretsdommer Helga Pedersen) som retsformand, idet  

 Klagerettens daværende præsident (højesteretsommer A.
Blom-Andersen) havde  

 deltaget i Højesterets behandling af de to sager og derfor var inhabil.
Reglen i rpl. § 1 a må naturligvis omformes, hvis Klageretten skal arbejde  

 i 2 afdelinger.
Blandt andet skal der indføjes bestemmelse om yderligere  

 suppleanter.
Jeg ser i virkeligheden kun een betænkelighed ved mit forslag: Højesterets  

 justitssekretær udfører også det krævende arbejde som justitssekretær for Den  

 Særlige Klageret.
Men med positiv indstilling til forslaget måtte  

 justitssekretæren vel kunne aflastes ved ansættelse af en vicejustitssekretær  

 (det er blevet så moderne med vice'r inden for retsplejer, så hvorfor ikke  

 også her?), en fuldmægtig og/eller en sekretær og det øvrige fornødne  

 personale.
Da Justitsministeriet ville blive aflastet for udførelsen af  

 arbejdet på dette område, ville henlæggelse af kompetencen til Klageretten  

 set under eet næppe medføre personaleforøgelse af betydning.
9. Konklusion og afslutning Som det fremgår af punkt 3, får anklagemyndigheden i realiteten tilladelse  

 af Justitsministeriet til tredjeinstansbehandling i alle de sager, hvor der  

 søges om tilladelse til at indbringe sagerne for Højesteret.
 Man kunne måske med rimelig grund stille det spørgsmål, om det ikke er  

 overflødigt og unødigt arbejds- og tidsspilde, at der skal søges om  

 tilladelse i det tilfælde, hvor det er anklagemyndigheden, der ønsker at  

 appellere til Højesteret.
Svaret må formentlig være, at der ikke i disse sager kan eller skal gøres  

 forskel på anklagemyndighed og forsvar.
Når vort traditionelle system er en  

 2-trins-retssagsbehandling, (2 instanser), må der søges om tilladelse for at  

 få sagen prøvet i tredjeinstans.
Da man af retsplejemæssige grunde ikke  

 kritikløst kan lade enhver, der er blevet dømt ved landsretten, iværksætte  

 appel til Højesteret, og da der som anført må være ligestilling mellem  

 anklagemyndighed og forsvar, vil det være nødvendigt med en prøvelse af de  

 sager, der ønskes indbragt for Højesteret.
Denne prøvelse foreslås  

 foretaget af Den Særlige Klageret.
Man kunne naturligvis bibeholde det nuværende system suppleret med en  

 appeladgang til Klageretten for så vidt angår de sager, hvor  

 tredjeinstansbevilling blev nægtet.
Dette ville dog næppe være en  

 anbefalelsesværdig ordning, idet det ville føre til dobbelt arbejde med de  

 sager, hvor tilladelsen blev nægtet.
De pågældende sager ville først være  

 behandlet i Justitsministeriet for derefter at blive forelagt Klageretten.  

 Derfor foreslås kompetencen tillagt Klageretten alene.
For at undgå enhver misforståelse ønsker jeg at fastslå, at nærværende  

 artikel ikke drejer sig om Justitsministeriets arbejde eller sagsbehandling,  

 og at der ikke i de i artiklen nævnte eksempler skal indfortolkes nogen  

 kritik af Justitsministeriets dygtige arbejde.
Artiklens emne er alene og  

 udelukkende en analyse af spørgsmålet om, hvem der bør have kompetencen til  

 at meddele tilladelse til tredjeinstansbehandling.
Det afgørende for mig er,  

at tredjeinstans-tilladelsessager bør behandles af en retsinstans og  

 ikke af netop den administrative myndighed, der er den ene af de to  

 parters egen øverste myndighed.
 Sluttelig bemærker jeg, at hvad jeg her har skrevet om Klagerettens virke  

 og arbejde, hviler på mine egne erfaringer og står for min egen regning,  

 hvilket i særlig grad også gælder det ovennævnte forslag om flytning af  

 kompetencen, idet jeg ikke i nogen henseende har noget mandat til at udtale  

 mig på Klagerettens vegne.
