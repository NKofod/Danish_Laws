(Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) Miljøministeriet har henledt direktoratets opmærksomhed på, at  

 retningslinjerne i henhold til bekendtgørelse nr. 450 af 11. oktober 1972 om  

 keramiske og emaljerede genstande samt glasvarer til anvendelse i forbindelse  

 med levnedsmidler ikke omfatter genstande, der fremstilles af private m.v.  

 eller importeres til eget brug.
Den tilvirkning af keramiske genstande, der  

 finder sted som led i undervisning eller fritidsbeskæftigelse, falder således  

 uden for bekendtgørelsen og er ikke undergivet løbende kontrol fra Statens  

 Levnedsmiddelinstituts side.
Under hensyn hertil har direktoratet optaget forhandlinger med  

 Miljøministeriet, Statens Levnedsmiddelinstitut og Arbejdstilsynet med  

 henblik på udarbejdelse af retningslinjer angående keramikfremstilling på  

 skolerne.
Det er i forbindelse med forhandlingerne blevet oplyst, at for så  

 vidt angår blyglasurer - hvorom der tidligere er udsendt advarsler jfr.  

 undervisningsministeriets cirkulære af 27. maj 1955 og direktoratets  

 cirkulæreskrivelse af 16. februar 1972 - kan der afgives uakceptable  

 blymængder ved brug af færdige genstande, selvom man har anvendt  

 tungtopløselige blyglasurer, der er godkendt af Arbejdstilsynet ud fra et  

 arbejdshygiejnisk synspunkt.
Dette kan nemlig ske, enten ved at man ikke har  

 anvendt en helt korrekt brændingsteknik, eller ved at man med henblik på  

 farvning af blyglasuren har tilblandet andre stoffer f.eks. metaloxyder.  

 Visse dekorationsfarver og glasurer indeholder endvidere sådanne metaller som  

 cadmium, arsen, antimon og uran, som det både kan være sundhedsfarligt at  

 arbejde med, og som kan afgives i uakceptable mængder ved brug af de  

 glaserede genstande i husholdningen.
 På denne baggrund meddeler direktoratet følgende retningslinjer om  

 anvendelse af glasurer m.v. ved keramikfremstilling, som man henstiller til  

 de kommunale skolemyndigheder at pålægge skolerne at følge:
1.a.
Der må alene anvendes sådanne glasurer og emaljer, som er fremtillet  

 på basis af alkalifritter eller boraxfritter.
b.
Ved fremstilling af genstande, der er beregnet til opbevaring af mad-  

 og drikkevarer, eller som hjembragt kan tænkes anvendt hertil, må anvendelse  

 af glasurer, jfr. pkt. 1 a. yderligere forudsætte, at brændingen sker i  

 el-keramikovne, og at det sikres, at glasurerne smelter under  

 brændingsprocessen.
2.a.
Der må alene anvendes sådanne farvestoffer i dekorationsfarver,  

 glasurer, emailler og i leret, der består af oxyder af jern, kobolt, tin,  

 chrom, mangan, zink og kobber eventuelt med tilsætning af bærestof, som alene  

 indeholder de samme grundstoffer, der forefindes i alkalifritter og  

 boraxfritter.
b.
Ved fremstilling af genstande, der er beregnet til opbevaring af mad-  

 og drikkevarer eller som hjembragt kan tænkes anvendt hertil, må yderligere  

 farvestofferne, jfr. pkt. 2 a. kun anvendes på udvendige flader.
For kopper,  

 krus m.v. gælder desuden, at en 2 cm. bred kant på ydersiden (mundrand) skal  

 friholdes for farvestoffer, mens indersiden skal behandles med ufarvet glasur  

 for at hindre udsivning af metaller, dersom farvestofferne kommer i  

 forbindelse med drikkevarer m.v.
 3. Det bør indskærpes, at eleverne udviser  

 forsigtighed ved omgang med keramiske materialer, herunder at de vasker  

 hænder efter afslutning af keramikfremstilling.
 4. Lærerne, der leder keramikundervisningen, påser at  

 elevernes arbejde foregår i overensstemmelse med pkt. 1 b. 2 b. og 3.
 5. Skolerne må for så vidt angår indkøb af glasurer og  

 dekorationsfarver m.v. gennem forhandlerens oplysninger sikre sig, at  

 materialerne opfylder de under pkt. 1 a. 2 a. nævnte krav.
 6. Skolerne må indtrængende advare eleverne imod at  

 bruge alle tidligere fremstillede keramiske genstande i husholdningen,  

 medmindre man har sikkerhed for, at glasurerne m.v. opfylder kravene i  

 henhold til nærværende vejledning.
 Det skal herved oplyses, at der ved nylige undersøgelser af glaserede  

 keramiske arbejder, fremstillet på skoler, i betydeligt omfang er konstateret  

 overskridelser i forhold til de inden for industrien gældende grænseværdier  

 for blyindhold m.v. - i visse tilfælde i en sådan grad, at der ville være  

 fare for forgiftning, dersom genstandene benyttes i husholdningen.
 7. Denne vejledning træder i stedet for  

 undervisningsministeriets cirkulære af 27. maj 1955 om anvendelse af glasurer  

 ved skolernes undervisning i keramisk teknik og direktoratets  

 cirkulærskrivelse af 16. februar 1972 om risiko ved anvendelse af blyholdige  

 glasurer i undervisningen i keramisk teknik.
Undervisningsministeriet, Direktoratet for folkeskolen, folkeoplysning, seminarier m.v. den 30. juni  

 1975.
