Fremsat den 2. februar 2017 af Jens Henrik Thulesen Dahl (DF), Karina Adsbøl (DF) og Marlene Harpsøe (DF) Forslag til folketingsbeslutning om SU-handicaptillæg til elever på erhvervsuddannelser Folketinget pålægger regeringen at sikre, at elever på erhvervsuddannelser fra august 2018 får adgang til at modtage handicaptillæg til deres SU.
Bemærkninger til forslaget Baggrunden for beslutningsforslaget er, at Dansk Folkeparti ønsker, at elever på erhvervsuddannelser får adgang til at modtage handicaptillæg til deres SU, ligesom studerende på de videregående uddannelser i dag har mulighed for.
Erhvervsuddannelserne er  ligesom de videregående uddannelser  erhvervskompetencegivende, og forslagsstillerne finder det urimeligt, at unge, der ønsker en erhvervsuddannelse, skal stilles dårligere end unge, der ønsker en videregående uddannelse.
I dag har studerende på de videregående uddannelser mulighed for et handicaptillæg på 8.555 kr. om måneden (2017-niveau) som supplement til det almindelige SU-stipendium.
Efter gældende regler gives SU-handicaptillægget til studerende på videregående uddannelser med handicap, der har meget betydelige begrænsninger i evnen til at påtage sig erhvervsarbejde.
Handicaptillægget er dermed også en kompensation for den manglende indtægt fra erhvervsarbejde.
 Baggrunden for, at handicaptillægget blev begrænset til de videregående uddannelser, var bl.a.  at behovet for at flytte hjemmefra og etablere egen dyr husholdning er større for studerende på de videregående uddannelser end for elever på erhvervsuddannelserne.
Med dette beslutningsforslag ønsker Dansk Folkeparti at sidestille elever på erhvervsuddannelser med studerende på de videregående uddannelser.
Elever på erhvervsuddannelser kan også af forskellige årsager være tvunget til at flytte hjemmefra, og det bør derfor være den enkelte handicappede elevs behov, der afgør, om man kan modtage handicaptillæg, ikke hvilken, uddannelse man ønsker for sig selv.
Forslagsstillerne mener også, at unge bør kunne blive kompenseret for tabt erhvervsarbejde, hvis de har valgt en erhvervsuddannelse, ikke kun, hvis de har valgt en videregående uddannelse.
Det ene stykke arbejde er lige så meget værd som det andet.
 Dansk Folkeparti finder det grundlæggende urimeligt, at unge på en erhvervsuddannelse skal stilles ringere end unge på en videregående uddannelse  især i en tid, hvor vi gerne vil have flere unge til at vælge en erhvervsuddannelse, og hvor arbejdsmarkedet mangler faglært arbejdskraft.
I et svar til Folketingets Uddannelses- og Forskningsudvalg (UFU, alm. del, endeligt svar på spørgsmål 48) angiver uddannelses- og forskningsministeren, at et handicaptillæg til unge på erhvervsuddannelser vil koste ca. 75 mio. kr. før skat, svarende til ca. 45 mio. årligt efter tilbageløb og skatter.
Dansk Folkeparti foreslår, at finansieringen skal ske gennem en reduktion af SU til vandrende arbejdstagere fra EU.
Skriftlig fremsættelse Jens Henrik Thulesen Dahl (DF):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om SU-handicaptillæg til elever på erhvervsuddannelser (Beslutningsforslag nr.
B 62) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
