Undersøge det psykiske arbejdsmiljø med høje følelsesmæssige krav Arbejdsmiljøklagenævnet har på møde den 29. juni 2010 behandlet [virksomhedens navn udeladt] klage over Arbejdstilsynets afgørelse af 19. marts 2009. [Virksomhedens navn udeladt] har klaget over Arbejdstilsynets påbud om, at [virksomhedens navn udeladt] skal bruge en autoriseret arbejdsmiljørådgiver til at undersøge det psykiske arbejdsmiljø.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at [virksomhedens navn udeladt] skal bruge en autoriseret arbejdsmiljørådgiver til at undersøge, om det psykiske arbejdsmiljø er sikkerheds- og sundhedsmæssigt fuldt forsvarligt, herunder om følelsesmæssige krav er forebygget tilstrækkeligt.
 [Virksomhedens navn udeladt] skal efterkomme nævnets afgørelse senest den 13. december 2010 og skal sende en tilbagemelding herom til Arbejdstilsynet senest den 20. december 2010.
 Det betyder, at Arbejdsmiljøklagenævnet fastholder Arbejdstilsynets afgørelse af 19. marts 2009.
B E G R U N D E L S E Arbejdsmiljøklagenævnet er enig i Arbejdstilsynets vurdering af, at der er en konkret mistanke om, at det psykiske arbejdsmiljø ved [virksomhedens navn udeladt] ikke er sikkerheds- og sundhedsmæssigt fuldt forsvarligt.
 Den konkrete mistanke bygger på undersøgelsen APV 2008 [virksomhedens navn udeladt], der viser en højere grad af stress og udbrændthed blandt lærerne ved [virksomhedens navn udeladt], end blandt danske lønmodtagere generelt, og at arbejdet stiller høje følelsesmæssige krav til lærerne.
 En ændret sammensætning af kursisterne har medført yngre kursister med en anden tilgang til undervisning samt kursister med kulturelle, sociale og psykiske problemer samt misbrug.
 [Virksomhedens navn udeladt] har iværksat en række tiltag i forbindelse med den ændrede sammensætning af kursister, men det er tvivlsomt, om disse tiltag er tilstrækkelige til at forebygge belastningen fra de høje følelsesmæssige krav, fordi der iblandt medarbejderne og mellem ledelse og medarbejdere er forskellige opfattelser af, i hvilken grad de iværksatte tiltag har en forebyggende effekt.
R E G L E R Arbejdsmiljøklagenævnet har ved afgørelsen anvendt følgende regler:
 Om autoriseret arbejdsmiljørådgiver ved påbud om at undersøge det psykiske arbejdsmiljø:
§ 21, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 § 5, i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
 Om Arbejdstilsynets ret til at give påbud:
 § 77 a, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet.
På klagenævnets vegne [navn udeladt] Kopi til  Arbejdstilsynet, Tilsynscenter, Postboks 1228, 0900 København C.
J.nr.
 [Adressat udeladt] Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 og lov nr. 1395 af 27. december 2008 Kapitel 4 Almindelige pligter Arbejdsgiveren § 21. Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
 Stk. 2. Beskæftigelsesministeren kan fastsætte nærmere regler om, at undersøgelser m.v., der er forlangt af Arbejdstilsynet efter stk. 1, skal foretages af en autoriseret arbejdsmiljørådgiver.
Kapitel 13 Arbejdstilsynet § 77 a.
Arbejdstilsynet kan påbyde, at modtageren af påbud eller andre afgørelser om overtrædelse af arbejdsmiljølovgivningen skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 5. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver påbud om undersøgelse af arbejdsmiljøforholdene i en produktionsenhed for at afdække, om der er psykiske arbejdsmiljøproblemer.
