Nr BTL 51 Betænkning over Forslag til lov om ændring af ligningsloven (Begrænsning  

 af fradrag for repræsentationsudgifter)   

 Nr L 51 1985-86, 1. samling Blad nr 314 Afgivet af skatte- og afgiftsudvalget Afgivet: 19851208 Udvalget har behandlet lovforslaget i en række møder og har herunder stillet spørgsmål til ministeren for skatter og afgifter, som denne har besvaret skriftligt.
Nogle af disse besvarelser er optrykt som bilag til betænkningen.
 Udvalget har modtaget mundtlig og/ eller skriftlig henvendelse fra:
Centralforeningen af Hotelværter og Restauratører i Danmark, Erhvervenes Skatteudvalg, Foreningen af Registrerede Revisorer, Foreningen af Statsautoriserede Revisorer, Industrirådet og Københavns Turistforening.
Der er af ministeren for skatter og afgifter og af et mindretal stillet nedenstående ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af socialistisk folkepartis og fremskridtspartiets medlemmer) lovforslaget til vedtagelse med de af ministeren for skatter og afgifter stillede ændringsforslag.
Et mindretal (socialistisk folkepartis medlemmer af udvalget) indstiller lovforslaget til vedtagelse med de af mindretallet stillede ændringsforslag.
Et andet mindretal (fremskridtspartiets medlem af udvalget) indstiller lovforslaget til forkastelse ved 3. behandling.
ÆNDRINGSFORSLAG Til § 1 Af et mindretal (SF):
 1) Det under nr. 1 foreslåede stk. 4 til § 8 affattes således:
»Stk. 4. Ved opgørelsen af den skattepligtige indkomst kan der ikke fradrages udgifter til repræsentation.« Af ministeren for skatter og afgifter, tiltrådt af et flertal (udvalget med undtagelse af SF):
 2) I det under nr. 1 foreslåede stk. 4 til § 8 indsættes som 2. pkt.:
»Reglen i 1. pkt. omfatter dog ikke den skattepligtiges udgifter til udenlandske forretningsforbindelsers rejse og ophold, når udgifterne afholdes med det formål at opnå salg af varer eller tjenesteydelser til udlandet.« Af et mindretal (SF):
 3) Det under nr. 2 foreslåede stk. 3 til § 9 affattes således:
»Stk. 3. Ved opgørelsen af den skattepligtige indkomst kan der ikke fradrages udgifter til repræsentation.« Til § 2 4) Stk. 2 udgår.
Af ministeren for skatter og afgifter, tiltrådt af et flertal (udvalget med undtagelse af SF og FP):
 5) Stk. 2 affattes således:
 »Stk. 2. For repræsentationsudgifter, der afholdes i tiden 1.
januar-31. december 1986, udgør fradraget efter ligningslovens § 8, stk. 4, 1. pkt., og § 9, stk. 3, som affattet i § 1, 75 pct. af udgiften.« BEMÆRKNINGER Til nr. 1, 3 og 4 Formålet med ændringsforslagene er fuldstændigt at fjerne retten til fradrag for udgifter til repræsentation.
Til nr. 2 og 5 Ændringsforslagene tilsigter at friholde visse repræsentationsudgifter for begrænsningen af fradragsretten, når udgifterne afholdes med henblik på eksport.
Den fulde fradragsret for repræsentationsudgifter bevares, når modtageren af repræsentationsydelsen er en udenlandsk forretningsforbindelse.
Kun rejse- og opholdsudgifter er omfattet af ændringsforslaget.
Det er underordnet, om besøget sker i Danmark eller i udlandet (messe, udstilling eller besigtigelse af fabriksanlæg). Ved opholdsudgifter forstås udgifter til overnatning.
Andre udgifter af repræsentativ art er derimod omfattet af den generelle begrænsning af fradragsretten.
Formålet med udgifternes afholdelse skal være at opnå salg af varer eller tjenesteydelser til udlandet.
Repræsentationsudgifter, som en dansk importør afholder over for en udenlandsk sælger, er således ikke omfattet af ændringsforslaget.
Ændringsforslagene kan med et yderst usikkert skøn anslås at medføre provenutab af størrelsesordenen 25 mill. kr. i forhold til det oprindelige lovforslag.
Administrativt skønnes ændringsforslagene ikke at få konsekvenser af betydning.
Hagen Hagensen (KF) nfmd.
Collet (KF) Houe (KF) Fogh Rasmussen (V) Birthe Rønn Hornbech (V) Bente Juncker (CD) Dohrmann (FP) Arne Bjerregaard (KrF) Jytte Hilden (S) Sonja Mikkelsen (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
Bilag Udvalgets spørgsmål til ministeren for skatter og afgifter og dennes svar herpå Spørgsmål:
Vil ministeren yderligere specificere den type repræsentation, som ifølge bemærkningerne fastholdes med fuld fradragsret. (Jfr.
 ordvekslingen under førstebehandlingen spalte 1534 ff).
 Svar:
En betingelse for at anse en udgift for en repræsentationsudgift er, at udgiften er afholdt over for en forretningsforbindelse.
Derimod er udgifter, som en virksomhed afholder over for medarbejderne, ikke repræsentationsudgifter, men interne udgifter, som efter lovforslaget vil være fuldt fradragsberettigede i samme omfang som hidtil.
Udgangspunktet er, at driftsudgifter, der afholdes over for virksomhedens ansatte eller over for aktionærer og bestyrelsesmedlemmer i deres egenskab af aktionærer og bestyrelsesmedlemmer, er interne udgifter, mens udgifter afholdt over for kunder og forhandlere m.v. er repræsentationsudgifter.
Dette udgangspunkt kan imidlertid ikke altid fastholdes i det konkrete tilfælde.
Hvis f.eks. en aktionær tillige er kunde i virksomheden, må udgifter af repræsentativ art, som virksomheden afholder over for den pågældende i forbindelse med indgåelse af en handel, betragtes som repræsentationsudgifter med begrænset fradragsret.
Omvendt kan det forekomme, at driftsudgifter i det konkrete tilfælde må betragtes som interne udgifter, selv om de afholdes over for personer, der normalt betragtes som forretningsforbindelser.
Jeg har i bemærkningerne til lovforslaget lagt op til, at der i så fald skal foreligge ganske særlige omstændigheder.
Som eksempel herpå kan jeg nævne, at bilforhandlere normalt betragtes som forretningsforbindelser i forhold til importøren af de pågældende biler.
Hvis importøren i forbindelse med lanceringen af en ny bilmodel inviterer landets hovedforhandlere til en demonstration, der er nødvendig for, at forhandlerne kan varetage deres salgsopgaver, må forhandlerne i denne forbindelse betragtes som importørens »medarbejdere«.
Udgifter, som importøren  

 afholder i forbindelse med demonstrationen til forhandlernes rejse, ophold og fortæring, vil således være fuldt fradragsberettigede.
 Spørgsmål:
Kan ministeren oplyse, om han mener, der er risiko for, at virksomheder omgår begrænsningen i repræsentationsfradraget ved, at virksomhederne overlader repræsentationen til et  

 »reklameselskab«, som herefter påtager sig at modtage gæster og afholde udgifterne herved, for derefter at fakturere omkostningen videre.
Vil sådanne udgifter være fradragsberettiget, såfremt de i øvrigt ikke ville have været det, hvis udgiften var blevet afholdt på sædvanlig vis? Hvilke kontrolproblemer mener ministeren en sådan konstruktion kan betyde? Vil kontrolproblemerne blive væsentlig forøget, såfremt det pågældende »reklameselskab« ikke er hjemmehørende i Danmark.
 Svar:
Uanset om en virksomhed repræsenterer i form af sammenkomster i virksomheden, ved besøg på restaurationer eller ved, at virksomheden overlader det til et »reklameselskab« at arrangere repræsentative sammenkomster, er udgifterne at betragte som repræsentationsudgifter og således omfattet af lovforslagets begrænsning af fradragsretten.
Virksomhederne kan derfor ikke opnå fuldt fradrag for repræsentationsudgifter ved at overlade repræsentationen til et »reklameselskab«.
Jeg mener ikke, at sådanne arrangementer vil give anledning til særlige kontrolproblemer, heller ikke hvis »reklameselskabet« er hjemmehørende i udlandet.
Det er jo den skattepligtige virksomhed, der over for ligningsmyndigheden skal dokumentere, om og i hvilket omfang afholdte udgifter er fradragsberettigede.
