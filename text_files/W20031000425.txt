Ankestyrelsens principafgørelse P-16-03 om opgørelse af bopælstid - Danmark og andet EU-land - omberegning - retsvildfarelse - tilbagevirkende kraft - pension Resume:
 Omberegningen af en folkepensionists pension skulle ske med tilbagevirkende kraft, da der ved den oprindelige opgørelse af hans bopælstid i Danmark fejlagtigt ikke var blevet taget hensyn til de år, hvor han havde arbejdet for et dansk firmas selskab i et andet EU-land.
 Der var ikke udtrykkelig hjemmel i dansk lovgivning eller i EF-forordning 1408/71 til at foretage fradrag i den danske pension for perioder, hvor der var optjent pension i en anden medlemsstat, selv om modtageren herved opnåede dobbelte ydelser.
 Kassation:
Der er kommet nye regler på området Love:
Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - forordning nr. 1408/71 - Lov om social pension - lovbekendtgørelse nr. 615 af 26. juni 2001 - § 8 Sagsfremstilling:
Sagen vedrørte en mand, der var dansker og som havde været ansat i og aflønnet af et dansk selskab.
I perioden 1945-77 havde han været udsendt til selskabets station i henholdsvis England og Finland.
 Han havde fra 1. september 1995 modtaget dansk folkepension som brøkpension, 21/40, da årene i udlandet ikke var medregnet i opgørelsen af hans bopælstid i Danmark.
 Udover dansk folkepension modtog han også engelsk og finsk folkepension.
Manden henvendte sig i efteråret 2002 til sin kommune, da han mente, at beregningen af hans bopælstid i Danmark var forkert, fordi årene i udlandet ikke var medregnet.
Han henviste til SM P-19-02.
 Kommunen traf herefter den afgørelse, at mandens folkepension skulle omberegnes pr. 17. juli 2002.
 Nævnet ændrede kommunens afgørelse og fandt, at hans folkepension skulle omberegnes pr. 1. september 1995.
 I klagen til Ankestyrelsen henviste kommunen til afgørelsen, som var truffet af Ankestyrelsen og udsendt som SM P-19-02. Kommunen påpegede endvidere, at nævnet ikke havde taget stilling til forældelse.
 Sagen blev behandlet i principielt møde som supplement til SM P-19-02 med henblik på afklaring af, fra hvilket tidspunkt omberegningen af mandens pension skulle ske.
 Afgørelse:
 Ankestyrelsen fandt, at mandens folkepension skulle omberegnes pr. 1. september 1995.
Begrundelsen for afgørelsen var, at manden havde modtaget folkepension som brøkpension, 21/40, fra den 1. september 1995. Ved den daværende opgørelse af hans bopælstid i Danmark blev de år, hvor han havde arbejdet for et dansk firmas selskab i henholdsvis England og Finland, ikke medregnet.
Dette beroede på en fejl, jf.
Ankestyrelsens afgørelse af 17. juli 2002, der blev offentliggjort som SM P-19-02 den 3. september 2002.
 SM P-19-02 slår fast, at der ikke er udtrykkelig hjemmel i dansk lovgivning eller i EF-forordning 1408/71 til at foretage fradrag i den danske pension for perioder, hvor der er optjent pension i en anden medlemsstat, selv om modtageren herved opnår dobbelte ydelser.
 Ankestyrelsen tiltrådte således det sociale nævns afgørelse.
Ankestyrelsen tog ikke stilling til, om en del af mandens krav på efterbetaling af den omberegnede pension eventuelt var forældet som følge af den 5-årige forældelsesregel i 1908-loven.
Krav på pension er omfattet af den 5-årige forældelsesregel i lov nr. 274 af 22. december 1908 om forældelse af visse fordringer.
