Fremsat den 7. april 2015 af Rosa Lund (EL) og Pernille Skipper (EL) Forslag til folketingsbeslutning om afskaffelse af den årlige 2-procentsbesparelse (»grønthøsteren«) på finanslovens § 19 (Uddannelses- og Forskningsministeriet) og § 20 (Undervisningsministeriet) Folketinget pålægger regeringen at fjerne den årlige 2-procentsbesparelse (»grønthøsteren«) på finanslovsforslaget for 2016 og frem på § 19 (Uddannelses- og Forskningsministeriet) og § 20 (Undervisningsministeriet).
Bemærkninger til forslaget Vi kan kun sikre kvalitet i de danske uddannelser, hvis uddannelsesinstitutionerne får tilstrækkelig med ressourcer.
Men lige nu spænder »grønthøsteren« ben for uddannelsernes økonomi, fordi undervisningen på skoler og gymnasier samt undervisningen og forskningen m.v. på de videregående uddannelser hvert år skal aflevere yderligere 2 pct. af deres tilskud, idet institutionerne i princippet hvert år forventes fortsat at levere samme kvalitet for stadig færre penge.
I praksis er det ikke muligt for uddannelserne at finde besparelser år efter år, uden at det får konsekvenser for kvaliteten.
Denne årlige reduktion af  uddannelsernes tilskud mindsker år for år undervisnings- og uddannelsesinstitutionernes kvalitet.
 Derfor bør »grønthøsteren« fjernes, så uddannelsesinstitutionerne har de midler til rådighed, som Folketinget via taxametersystemet har besluttet at give dem  og ikke færre og færre penge hvert eneste år.
Skriftlig fremsættelse Rosa Lund (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af den årlige 2-procentsbesparelse (»grønthøsteren«) på finanslovens § 19 (Uddannelses- og Forskningsministeriet) og § 20 (Undervisningsministeriet).
(Beslutningsforslag nr.
B 151) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
