 Ikke hjemmel i aktieselskabsloven til at et  

 aktieselskabs første regnskabsperiode kunne udløbe inden  

 stiftelsesdagen.
 Statsautoriseret revisor A har i skrivelse af 25. juni  

 1996 på vegne K A/S under stiftelse klaget over, at Erhvervs- og  

 Selskabsstyrelsen ved skrivelse af 29. maj 1996 (j.nr. 96-24.830) afslog at  

 registrere selskabets første regnskabsperiode med henvisning til, at  

 perioden ikke omfattede selskabets stiftelsesdato.
 Sagens omstændigheder:
Den 31. januar 1996 stiftedes K A/S.
Stifter var K A/S  

 under navneændring til K A/S.
I forbindelse med stiftelsen skulle  

 selskabet overtage den af stifteren hidtil drevne virksomhed.
Ifølge  

 selskabets vedtægters § 10 omfatter første regnskabsår  

 perioden 1.10.1994 til 30.9.1995. Anmeldelse om selskabets registrering blev  

 modtaget i Erhvervs- og Selskabsstyrelsen den 12. februar 1996. Efter  

 modtagelsen anmodede styrelsen telefonisk klagers advokat om at ændre  

 første regnskabsperiode, således at den omfattede  

 stiftelsesdatoen.
I forbindelse med en drøftelse herom gjorde klageren  

 opmærksom på en tidligere sag vedrørende selskabet B A/S,  

 hvor styrelsen havde godkendt, at første regnskabsperiode ikke  

 behøvede at omfatte stiftelsesdatoen.
Endvidere fremsendte selskabets  

 revisor et referat af en telefonsamtale med en medarbejder i styrelsen,  

 hvoraf dette fremgik.
 Den 29. maj 1996 traf styrelsen den påklagede  

 afgørelse:
 "...
I henhold til årsregnskabslovens § 3, stk. 2, kan et  

 aktieselskabs første regnskabsperiode omfatte et kortere eller  

 længere tidsrum end tolv måneder, dog højst atten  

 måneder.
Selskabets første regnskabsperiode er 12 måneder  

 og er således indenfor kravet i årsregnskabslovens § 3, stk.  

 2.
Selskabsretlig antager styrelsen, at første  

 regnskabsperiode bør begynde pr. datoen for stiftelsesdokumentets  

 underskrivelse.
Hvis selskabet ved stiftelsen imidlertid overtager en  

 bestående virksomhed, accepterer styrelsen, at stiftelsen kan  

 gennemføres med tilbagevirkende kraft fra overtagelsestidspunktet.
Det  

 er dog en forudsætning, at første regnskabsperiode skal omfatte  

 stiftelsestidspunktet, for at undgå omgåelse af de  

 selskabsretlige stiftelsesregler.
Konsekvensen af en modsat fortolkning vil  

 være, at anmeldelsesfristen i aktieselskabslovens § 11, stk. 1, kunne  

 omgås.
De har endvidere henvist til styrelsens registrering af  

 selskabet B A/S, med en første regnskabsperiode, der ligger før  

 stiftelsestidspunktet.
Det er imidlertid en fejl, at første  

 regnskabsperiode er blevet anerkendt.
Styrelsen kan på den baggrund ikke registrere den  

 anmeldte første regnskabsperiode.
Første regnskabsperiode  

 må ændres på en fortsat konstituerende generalforsamling,  

 således at regnskabsperioden omfatter stiftelsestidspunktet den 31.  

 januar 1996. I det omfang ændringen af første regnskabsperiode  

 medfører ændringer i vedtægterne, herunder  

 regnskabsåret, må de fornødne ændringer af  

 vedtægterne foretages på samme generalforsamling.
..." Denne afgørelse har klageren uden nærmere  

 begrundelse klaget over den 25. juni 1996.
 I en redegørelse for sagen af 7. august 1996 har  

 styrelsen fastholdt afgørelsen og udtalt:
 "...
Efter årsregnskabslovens § 3, stk. 2, kan et  

 aktieselskabs første regnskabsperiode omfatte et kortere eller  

 længere tidsrum eller tolv måneder, dog højst atten  

 måneder.
Der er imidlertid ikke i årsregnskabsloven fastsat  

 regler om første regnskabsperiode i forhold til  

 stiftelsestidspunktet.
 Ved selskabets stiftelse er der fastsat en første  

 regnskabsperiode, der er afsluttet før stiftelsestidspunktets  

 oprettelsesdato.
Efter styrelsens faste praksis accepteres, at stiftelsen  

 af et selskab regnskabsmæssigt får virkning fra et tidligere  

 tidspunkt end stiftelsesdokumentets dato, hvis der samtidig med stiftelsen  

 overtages en bestående virksomhed.
Dette forudsætter dog, at  

 første regnskabsperiode placeres således, at denne omfatter  

 stiftelsesdokumentets dato.
Uden dette krav ville der være  

 regnskabsår, der blev afsluttet før selskabet selskabsretlig kom  

 til eksistens.
Klagers henvisning til telefonsamtale med ... den 22.  

 april 1993 har ikke været mulig at be- eller afkræfte, da ...  

 ikke længere arbejder i styrelsen.
For så vidt angår den  

 foretagne registrering af første regnskabsperiode i B A/S, er der tale  

 om en fejl fra styrelsens side.
Styrelsen er ikke bekendt med at have  

 registreret andre selskaber, hvor første regnskabsperiode ligger forud  

 for stiftelsesdokumentets dato.
 Konsekvensen af at tillade, at første  

 regnskabsperiode ikke skal omfatte stiftelsestidspunktet, er, at  

 anmeldelsesfristen i aktieselskabslovens § 11, stk. 1, bliver illusorisk.
 ...
 De almindelige regler for stiftelse af et aktieselskab  

 fremgår af aktieselskabslovens kapitel 2.  I henhold til  

 aktieselskabslovens § 4, stk. 1, nr. 10, skal vedtægterne angive,  

 hvilken periode selskabets regnskabsår skal omfatte.
De nærmere regler om aktieselskabers  

 regnskabsår er fastsat i årsregnskabsloven.
Ifølge lovens  

 § 3, stk. 1, skal regnskabsåret omfatte tolv måneder.
Et selskabs  

 første regnskabsperiode kan dog omfatte et kortere eller længere  

 tidsrum end tolv måneder, dog højst atten måneder, jf.  

 lovens § 3, stk. 2.
I henhold til bogføringslovens § 1 er  

 aktieselskaber bogføringspligtige.
Det fremgår af § 1 i  

 bekendtgørelse nr. 598 af 21. august 1990 om erhvervsdrivende  

 virksomheders bogføring, årsregnskaber og opbevaring af  

 regnskabsmateriale, at bogføringen skal foretages i overensstemmelse  

 med god bogføringsskik og registrere alle erhvervsmæssige  

 aktiviteter.
Bogføringen danner grundlag for årsregnskabet, og  

 derfor indtræder regnskabspligten med virkning fra datoen for  

 åbningsbalancen.
 Det følger heraf, at selskabets første  

 regnskabsperiode som udgangspunkt må begynde på  

 stiftelsesdokumentets dato.
Ifølge Erhvervs- og Selskabsstyrelsens faste  

 praksis accepteres imidlertid, at stiftelse regnskabsmæssigt kan  

 tillægges virkning fra en dato, der ligger før  

 stiftelsesdokumentets underskrivelse, hvis der ved stiftelsen overtages en  

 bestående virksomhed.
Styrelsens praksis har dog forudsat, at  

 første regnskabsperiode ikke udløber før  

 stiftelsesdokumentets dato.
Forud for dette tidspunkt kan selskabet ikke  

 selskabsretligt komme til eksistens.
Dette fremgik udtrykkelig af § 6, stk. 3, i lov nr. 370 af  

 13. juni 1973, hvorefter der i forbindelse med underskrivelse af  

 stiftelsesoverenskomsten bl.a. skulle fremlægges  

 "resultatopgørelse og status for den forløbne del af det  

 løbende regnskabsår forud for overtagelsen." Denne bestemmelse  

 blev ændret ved lov nr. 282 af 9. juni 1982 som følge af  

 gennemførelsen af 2. selskabsdirektivs vurderingsregler.
Adgangen til  

 regnskabsmæssig at overtage en bestående virksomhed med virkning  

 fra et tidligere tidspunkt end stiftelsesdokumentets dato blev imidlertid  

 ikke ændret, hvilket fremgår af følgende  

 bemærkninger i lovforslag nr.
L 119 (fremsat den 19. februar 1982) side  

 23: "De nye vurderingsregler berører ikke den hidtidige adgang til at  

 overtage en virksomhed på grundlag af en balance, der af praktiske  

 grunde ofte må ligge forud for stiftelsestidspunktet." Styrelsen har kun kendskab til, at styrelsen i ét  

 tilfælde har registreret en første regnskabsperiode, der ligger  

 før stiftelsesdokumentets dato.
Den foretagne registrering af  

 første regnskabsår i den konkrete sag beror på en fejl." I en supplerende skrivelse af 10. september 1996 har  

 klagerens revisor blandt andet anført:
 "at i sagen om B A/S foretog styrelsen i første  

 omgang en registrering af første regnskabsår til  

 01.05.1993-30.04.1994, hvilket selskabets advokat ved skrivelse af 7.  

 september 1993 ... klagede over, hvorefter styrelsen ændrede  

 første regnskabsår til 01.05.1992 - 30.04.1993 (selskabet  

 stiftet 11. juni [1993]).
 Der er således foretaget en konkret sagsbehandling  

 af den omhandlede problemstilling, hvorfor det forekommer naturligt, at  

 undertegnede i forbindelse med stiftelsen af K A/S anvender den opnåede  

 viden om fastlæggelse af første regnskabsperiode i undertegnedes  

 rådgivning.
 Det skal samtidig hermed præciseres, at det sene  

 stiftelsestidspunkt (31. januar 1996) alene skyldes, at der først  

 ultimo december 1995 blev modtaget godkendelse fra Ligningsrådet om  

 tilførsel af aktiver med virkning fra 1. oktober 1994.
 Konsekvenserne af, at stiftelse med første  

 regnskabsperiode 01.10.1994-30.09.1995 (koncernens regnskabsår)  

 nægtes, er, at selskabet ikke kan indgå i sambeskatningen,  

 hvorved der forfalder en merskat på ca. kr. 2.100.000.
 Hvis styrelsens holdning havde været kendt, ville  

 der ikke være blevet foretaget en overdragelse af den bestående  

 virksomhed og selskabet dermed ikke stiftet.
Idet der er handlet i god tro, anmodes om tilladelse til  

 registrering af første regnskabsperiode 01.10.1994-30.09.1995,  

 når der endvidere henses til, at ingen af selskabets kreditorer mfl.  

 bliver stillet i en dårligere situation." Ankenævnet udtaler:
Ankenævnet tiltræder, at der ikke i  

 aktieselskabsloven er hjemmel til at godkende, at et selskabs første  

 regnskabsperiode udløber inden stiftelsesdagen.
Uanset at klageren har  

 disponeret i tillid til en tidligere urigtig afgørelse, må  

 ankenævnet derfor stadfæste Erhvervs- og Selskabsstyrelsens  

 afgørelse af 29. maj 1996.
