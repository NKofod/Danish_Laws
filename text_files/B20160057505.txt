Bekendtgørelse om kriterier for vurdering af kommunale kvælstof- og fosforvådområder I medfør af § 55, stk. 5, § 60 a, stk. 2, og § 70 i lov om naturbeskyttelse, jf. lovbekendtgørelse nr. 1578 af 8. december 2015, fastsættes:
 § 1. Bestemmelserne i denne bekendtgørelse vedrører kriterier for vurdering af kommunale kvælstof- og fosforvådområdeprojekter, der iværksættes for at forbedre vandmiljø og natur ved en reduktion af kvælstof- eller fosforbelastningen.
Forundersøgelse af kvælstof- og fosforvådområder § 2. Ved Naturstyrelsens vurdering af en ansøgning om tilskud til forundersøgelse af et kvælstofvådområdeprojekt gælder følgende kriterier:
 1) Vådområdeprojektets opfyldelse af de i § 3 nævnte kriterier indgår i forundersøgelsen.
 2) Vådområdeprojektets gennemførlighed, herunder lodsejertilslutning, indgår i forundersøgelsen.
 3) En oversigt over, hvilke regler gennemførelsen af vådområdeprojektet er omfattet af, og en vurdering af muligheden for at opnå de myndighedstilladelser, der er nødvendige for gennemførelsen af vådområdeprojektet, indgår i forundersøgelsen.
 Stk. 2. Ved Naturstyrelsens vurdering af en ansøgning om tilskud til forundersøgelse af et fosforvådområdeprojekt gælder følgende kriterier:
 1) Vådområdeprojektets opfyldelse af de i § 4 nævnte kriterier indgår i forundersøgelsen.
 2) Vådområdeprojektets gennemførlighed, herunder lodsejertilslutning, indgår i forundersøgelsen.
 3) En oversigt over, hvilke regler gennemførelsen af vådområdeprojektet er omfattet af, og en vurdering af muligheden for at opnå de myndighedstilladelser, der er nødvendige for gennemførelsen af vådområdeprojektet, indgår i forundersøgelsen.
Anlæg af kvælstofvådområder § 3. Ved Naturstyrelsens vurdering af en ansøgning om tilskud til anlæg af et kvælstofvådområdeprojekt gælder følgende kriterier:
 1) Projektet er beliggende i et hovedvandopland med kvælstofreduktionsmål, der fremgår af bilag 1. Ved udstedelse af regler om indsatsprogrammer med hjemmel i § 19, stk. 1, i lov om vandplanlægning, gælder disse regler i stedet for bilag 1 for ansøgninger, der indsendes efter reglernes ikrafttræden.
 2) Projektet bidrager til at reducere kvælstofbelastningen fra et eller flere delvandoplande, hvor der vurderes at være et indsatsbehov for at nedbringe kvælstofbelastningen til kystvande med henblik på at opnå god økologisk tilstand, jf. bilag 2.
 3) Reduktionen af kvælstofbelastningen fra et delvandopland må dog ikke overstige den i bilag 2 angivne øvre grænse for delvandoplandet.
 4) Den samlede reduktion af kvælstofbelastningen fra et hovedvandopland må ikke overstige det samlede reduktionsmål, der fremgår af bilag 1 eller af regler om indsatsprogrammer, udstedt med hjemmel i § 19, stk. 1 i lov om vandplanlægning.
 5) Projektet skal bidrage til, at reduktionen af kvælstofbelastningen fra hovedvandoplandet samlet udgør mindst 90 kg kvælstof pr. ha pr. år.
 6) Projektet er omkostningseffektivt (pris pr. kg kvælstof), jf. de vejledende referenceværdier i bilag 4. Et ansøgt beløb på mere en 3 gange den vejledende referenceværdi for kvælstofvådområder anses ikke for omkostningseffektivt, jf. dog stk. 2.
 7) Projektet skal gennemføres ved etablering af naturlige hydrologiske processer i videst muligt omfang.
8) Projektets effekt i forhold til fosforudledning indgår i vurderingen af ansøgningen.
En forøget fosforudledning må ikke have en negativ effekt.
 Stk. 2. Et ansøgt beløb på mere end 3 gange den vejledende referenceværdi kan efter en konkret vurdering anses som omkostningseffektiv, hvis det ansøgte projekt vil have betydelig effekt i forhold til formålet med vådområdeindsatsen.
 Stk. 3. Kriterierne i stk. 1, nr. 3 og 4 kan fraviges i særlige tilfælde, hvis fravigelsen kan tillades efter regler om indsatsprogrammer, udstedt med hjemmel i § 19, stk. 1, i lov om vandplanlægning.
 Stk. 4. Kriteriet i stk. 1, nr. 5 kan fraviges i særlige tilfælde.
Stk. 5. Naturstyrelsen bemyndiges til at revidere bilag 2 Nyt bilag offentliggøres på www.vandprojekter.dk.
Ved offentliggørelse af et revideret bilag, er ansøgningstidspunktet afgørende for, hvilket bilag, der skal anvendes ved behandlingen af en konkret ansøgning.
Anlæg af fosforvådområder § 4. Ved Naturstyrelsens vurdering af ansøgning om tilskud til anlæg af et fosforvådområdeprojekt gælder følgende kriterier:
 1) Projektet er beliggende i et hovedvandopland med fosforreduktionsmål, der fremgår af bilag 1. Ved udstedelse af regler om indsatsprogrammer, udstedt med hjemmel i § 19, stk. 1, i lov om vandplanlægning, gælder disse regler i stedet for bilag 1 for ansøgninger, der indsendes efter reglernes ikrafttræden.
 2) Projektområdet er beliggende opstrøms søer, hvor der vurderes at være et indsatsbehov for at nedbringe fosforbelastningen af søer med henblik på at opnå god økologisk tilstand, jf. bilag 3.
 3) Reduktionen af fosforbelastningen må ikke overstige indsatsbehovet for fosfor, der fremgår af bilag 1 og bilag 3, eller for så vidt angår bilag 1, af regler om indsatsprogrammer, udstedt med hjemmel i § 19, stk. 1, i lov om vandplanlægning.
 4) Projektet bidrager til at reducere af fosforbelastningen til en sø med mindst 5 kg fosfor pr. ha pr. år.
 5) Projektet er omkostningseffektivt (pris pr. kg fosfor), jf. de vejledende referenceværdier i bilag 4. Et ansøgt beløb på mere end referenceværdien anses ikke for omkostningseffektivt, jf. dog stk. 2.
 6) Der må ikke være en risiko for fosforfrigivelse fra projektområdet.
 Stk. 2. Et ansøgt beløb på mere end den vejledende referenceværdi kan efter en konkret vurdering anses for omkostningseffektivt, hvis det ansøgte projekt vil have en betydelig effekt i forhold til formålet med vådområdeindsatsen.
 Stk. 3. Kriteriet i stk. 1, nr. 3 kan fraviges i særlig tilfælde, hvis fravigelsen kan tillades efter regler, udstedt med hjemmel i § 19, stk. 1 i lov om vandplanlægning.
 Stk. 4. Kriteriet i stk. 1, nr. 4 kan fraviges i særlige tilfælde.
Stk. 5. Naturstyrelsen bemyndiges til at revidere bilag 3. Nyt bilag offentliggøres på www.vandprojekter.dk.
Ved offentliggørelse af et revideret bilag, er ansøgningstidspunktet afgørende for, hvilket bilag, der skal anvendes ved behandlingen af en konkret ansøgning.
Indstilling og prioritering § 5. På baggrund af en vurdering af ansøgninger om tilskud til forundersøgelser, jf. § 2, og af ansøgninger om tilskud til anlæg af vådområder, jf. § 3 og § 4, afgiver Naturstyrelsen en indstilling til NaturErhvervstyrelsen med henblik på, at NaturErhvervstyrelsen træffer afgørelse om ansøgningen efter bekendtgørelsen om tilskud til kommunale kvælstof- og fosforvådområder.
 Stk. 2. Selvom en ansøgning overholder kriterierne i § 2, § 3 eller § 4, kan Naturstyrelsen indstille ansøgningen til afslag, hvis udgifterne til en forundersøgelse eller til anlæg af et projekt ikke er rimelige.
 § 6. Naturstyrelsen prioriterer ansøgningerne i en ansøgningsperiode efter bedste omkostningseffektivitet.
 Stk. 2. Ansøgninger om tilskud til kvælstofvådområder og til fosforvådområder prioriteres hver for sig.
 Stk. 3. Ansøgninger om tilskud til forundersøgelser, jf. § 3, og ansøgninger om tilskud til anlæg, § 3 og § 4, prioriteres hver for sig.
 Stk. 4. Hvis flere projekter har samme omkostningseffektivitet, prioriteres disse efter størrelsen af kvælstofreduktionen eller fosforreduktionen i hovedvandoplandet, således at projektet i hovedvandoplandet med størst reduktionsbehov prioriteres.
Ikrafttræden og overgangsbestemmelse § 7. Bekendtgørelsen træder i kraft den 4. juni 2016.
 Stk. 2. Følgende bekendtgørelser ophæves:
 1) Bekendtgørelse nr. 109 af 30. januar 2015 om kriterier for vurdering af kommunale vådområdeprojekter.
 2) Bekendtgørelse nr. 110 af 30. januar 2015 om kriterier for vurdering af kommunale projekter vedrørende fosforvådområder.
 Stk. 3. De i stk. 2 nævnte bekendtgørelser gælder fortsat for projekter, der har fået tilsagn om tilskud efter indstilling i medfør af bekendtgørelserne.
 § 8. De opgaver og beføjelser, der i denne bekendtgørelse er tillagt Naturstyrelsen, overgår fra 1. juli 2016 til Styrelsen for Vand- og Naturforvaltning.
