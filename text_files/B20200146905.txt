Bekendtgørelse om ændring af bekendtgørelse om bevaring og kassation af digitalt skabte data og dokumenter fra kommunerne § 1 I bekendtgørelse nr. 183 af 26. januar 2018 om bevaring og kassation af digitalt skabte data og dokumenter fra kommunerne foretages følgende ændringer:
 1. § 2, stk. 1, affattes således:
»Digitalt skabte data fra de kommunale forvaltninger og institutioner bevares efter reglerne i bilag 1.« 2. I § 2 indsættes som stk. 3:
»Stk. 3. Digitalt skabte dokumenter fra de kommunale forvaltninger og institutioner bevares efter reglerne i bilag 3.« 3. Som bilag 3 indsættes bilag 1 til denne bekendtgørelse.
 4. Bilag 1, pkt. 1.4 affattes således:
»Bevaring og kassation af digitalt skabte dokumenter sker efter bestemmelserne i bilag 3. Kassation af digitalt skabte dokumenter forudsætter, at dokumentregistreringen i it-systemet muliggør en sikker udsondring af de dokumenter, der er sat til kassation, og at kommunalbestyrelsen efter drøftelse med modtagende arkiv træffer afgørelse om eventuel kassation.« § 2 Stk. 1.  Bekendtgørelsen træder i kraft den 1. november 2020.
 Stk. 2. Cirkulæreskrivelse af 26. januar 2018 om kassation af dokumenter i kommunernes it-systemer ophæves.
Rigsarkivet, den 28. september 2020 Anne-Sofie Jensen / Kirsten Villadsen Kristmar Bilag 1 »Bilag 3 Bevarings- og kassationsbestemmelser for digitalt skabte dokumenter hos de kommunale forvaltninger og institutioner efter 1. januar 2007 1. Dokumenter, der er registreret efter kommunernes fælles journalplan KL Emnesystematik (KLE) i perioden 1. januar 2007  13. marts 2020 Dokumenter, som tilhører en saggruppe og en handlingsfacet, der nedenfor begge er bevaringsmarkeret [B] under pkt. 4-5, skal bevares.
 Dokumenter, som tilhører en saggruppe og en handlingsfacet, der nedenfor begge er kassationsmarkeret [K] i pkt. 4-5, kasseres.
 Dokumenter, som er registreret tilhørende en saggruppe og en handlingsfacet, hvoraf den ene nedenfor er bevaringsmarkeret [B] under pkt. 4-5, skal bevares.
2. Dokumenter, der ikke er registreret efter kommunernes fælles journalplan KL Emnesystematik (KLE) i perioden 1. januar 2007  13. marts 2020 Dokumenter, der tilhører emner, der nedenfor er bevaringsmarkeret [B] i pkt. 5, skal bevares.
 Dokumenter, der tilhører emner, der nedenfor er kassationsmarkeret [K] i pkt. 5, kasseres.
3. Kassation af dokumenter Gennemførelse af kassation af dokumenter forudsætter, at dokumentregistreringen i it-systemet muliggør en sikker udsondring af de dokumenter, der kasseres, og at kommunalbestyrelsen efter drøftelse med modtagende arkiv træffer afgørelse om eventuel kassation.
 Kassation af digitalt skabte dokumenter efter retningslinjerne i pkt. 1-2 kan gennemføres, når opbevaringspligten efter andre bestemmelser er opfyldt, og når dokumenterne efter kommunens egen vurdering i øvrigt ikke længere har retlig eller administrativ betydning.
