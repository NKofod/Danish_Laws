Nr LSF 44 Forslag til Lov om ændring af lov om beskyttelsesrum (Etablering af  

 kommunal beskyttelsesrumspulje) Fremsat af indenrigsministeren (Birte Weiss) den 9. november 1994 Vedtaget ved tredjebehandling den 16. december 1994 Lov nr. 1095 af 21/12/1994 § 1 I lov nr. 1055 af 23. december 1992 om beskyttelsesrum foretages følgende  

 ændringer:
 1. Efter § 4 indsættes:
» § 4 a.
Kommunalbestyrelsen kan bestemme, at et påbud efter §  

 4, stk. 1, kan opfyldes ved, at bygningens ejer indbetaler et af  

 kommunalbestyrelsen fastsat beløb til en kommunal beskyttelsesrumspulje i  

 stedet for at opføre det påbudte sikringsrum.
 Stk. 2. Midlerne i en beskyttelsesrumspulje anvendes efter  

 kommunalbestyrelsens nærmere beslutning til opførelse af offentlige  

 beskyttelsesrum og til tilskud til opførelse af sikringsrum.
Stk. 3. Indenrigsministeren kan fastsætte nærmere regler om  

 kommunalbestyrelsens beføjelser efter stk. 1 og 2, herunder om  

 kommunalbestyrelsens administration af beskyttelsesrumspuljen.« 2. I § 11, stk. 1, indsættes efter  

 »beskyttelsesrum«: », jf. dog § 4 a«.
 3. I § 12, stk. 1, 1. pkt., indsættes efter »og  

 afholde udgifterne hertil«: », jf. dog § 4 a«.
§ 2 Indenrigsministeren fastsætter tidspunktet for lovens ikrafttræden.
Oprindeligt fremsat forslag § 1 I lov nr. 1055 af 23. december 1992 om beskyttelsesrum foretages følgende  

 ændringer:
 1. Efter § 4 indsættes:
» § 4 a.
Kommunalbestyrelsen kan bestemme, at et påbud efter §  

 4, stk. 1, kan opfyldes ved, at bygningens ejer indbetaler et af  

 kommunalbestyrelsen fastsat beløb til en kommunal beskyttelsesrumspulje i  

 stedet for at opføre det påbudte sikringsrum.
 Stk. 2. Midlerne i en beskyttelsesrumspulje anvendes efter  

 kommunalbestyrelsens nærmere beslutning til opførelse af offentlige  

 beskyttelsesrum og til tilskud til opførelse af sikringsrum.
 Stk. 3. Indenrigsministeren kan fastsætte nærmere regler om  

 kommunalbestyrelsens beføjelser efter stk. 1 og 2, herunder om  

 kommunalbestyrelsens administration af beskyttelsesrumspuljen.«.
 2. I § 11, stk. 1, indsættes efter  

 »beskyttelsesrum«: », jf. dog § 4 a«.
 3. I § 12, stk. 1, 1. punktum, indsættes efter »og  

 afholde udgifterne hertil«: », jf. dog § 4 a«.
§ 2 Indenrigsministeren fastsætter tidspunktet for lovens ikrafttræden.
Bemærkninger til lovforslaget Almindelige bemærkninger 1. Baggrunden for lovforslaget Den 1. januar 1993 trådte lov nr. 1055 af 23. december 1992 om  

 beskyttelsesrum i kraft.
Beskyttelsesrumsloven indebar, at administrationen af reglerne om  

 sikringsrum og offentlige beskyttelsesrum blev overført til  

 kommunalbestyrelserne fra Indenrigsministeriet og Civilforsvarsstyrelsen.  

 Hovedsynspunktet er, at kommunalbestyrelsen selv bedst kan vurdere behovet  

 for sikringsrum i kommunen bl.a. på baggrund af en lokal vurdering af  

 bebyggelsens tæthed og kommunens beliggenhed, »udsathedsgraden« og  

 særlige risici.
Formålet med henlæggelsen af kompetencen til  

 kommunalbestyrelserne var endvidere at smiddiggøre reglerne om opførelse af  

 sikringsrum.
 Kommunalbestyrelserne har således ifølge loven ansvaret for opførelse af  

 offentlige beskyttelsesrum og kompetencen til at påbyde, at der - med  

 undtagelse af visse mindre bygninger - skal opføres sikringsrum og udføres  

 murgennembrydninger i nye bygninger.
Det forhold, at det er overladt til den enkelte kommune at administrere  

 adgangen til at påbyde sikringsrum, kan naturligvis - navnlig på  

 erhvervsbyggeriområdet - indebære sådanne forskelle mellem kommunernes  

 praksis, at det vil kunne indgå i en bygherres overvejelser om, hvor et  

 nybyggeri skal placeres.
Det uheldige i, at en kommunes sikringsrumspolitik  

 vil kunne påvirkes af sådanne overvejelser, blev fremhævet under  

 folketingsbehandlingen i december 1992 af den nugældende lov.
I  

 Kommunaludvalgets betænkning over forslaget betonede udvalget den væsentlige  

 betydning, man tillægger, at der sikres en sammenhæng i  

 sikringsrumspolitikken i de enkelte kommuner og således, at det undgås, at  

 der opstår konkurrenceforvridning kommunerne imellem.
Indenrigsministeriet er enig heri, men finder ikke, at det så kort tid  

 efter lovens ikrafttræden er realistisk at vurdere udviklingen i kommunerne  

 på dette område.
Indenrigsministeriet vil imidlertid gennem  

 Beredskabsstyrelsen følge udviklingen på området og bede styrelsen om at  

 afgive en redegørelse herom, senest når beskyttelsesrumsloven har været i  

 kraft i 5 år.
På dette grundlag vil der herefter blive taget stilling til, om  

 det vil være nødvendigt med et statsligt initiativ med henblik på at undgå  

 konkurrenceforvridning og at sikre en mere ligelig dækning med  

 beskyttelsesrum m.v.
Det aktuelle lovforslag tilsigter ikke at begrænse kommunernes  

 handlefrihed på dette område.
Men det indeholder en tilskyndelse til, at  

 dette område ikke forsømmes, idet en eventuel barriere for en hensigtsmæssig  

 tilrettelæggelse af kommunernes sikringsrumspolitik fjernes.
Baggrunden for ændringsforslaget til loven er en henvendelse fra Århus  

 Kommune om muligheden for at etablere en kommunal beskyttelsesrumspulje,  

 hvortil der kan indbetales beløb, som anvendes til opførelse af  

 beskyttelsesrum.
Den gældende lov om beskyttelsesrum giver ikke hjemmel til  

 at etablere en sådan ordning.
Århus Kommune har begrundet sit ønske med en henvisning til, at behovet  

 for opførelse af sikringsrum ikke er ensartet i kommunen, idet dækningen med  

 beskyttelsesrum er god i nogle områder - især i de nyere bebyggelser, medens  

 andre områder er underforsynede.
I de underforsynede områder er der derfor  

 behov for at påbyde opførelse af sikringsrum, medens behovet for at påbyde  

 sikringsrum opført i de velforsynede områder er væsentligt mindre.
Århus Kommune finder det ikke rigtigt, at bygherrer, der bygger i  

 velforsynede områder, slipper for at opføre sikringsrum, medens bygherrer,  

 der bygger i områder uden et tilstrækkeligt antal beskyttelsesrumspladser,  

 skal opføre sikringsrum.
Indenrigsministeriet er enig med Århus Kommune i  

 denne betragtning.
Med etablering af en beskyttelsesrumspuljeordning er det  

 muligt at udnytte påbudsadgangen til på en mere smidig og fleksibel måde at  

 stille samme krav til alle bygherrer i kommunen.
 Forslaget om etablering af en beskyttelsesrumspulje, hvorefter bygherrer i  

 velforsynede områder kan vælge at indbetale et beløb til puljen i stedet for  

 at skulle opføre sikringsrum, vil kunne bidrage til at øge antallet af  

 beskyttelsesrumspladser i de underforsynede områder.
 Ordningen vil muliggøre, at kommunalbestyrelsen kan pålægge alle ejere af  

 nye bygninger, der er omfattet af reglerne i beskyttelsesrumslovens § 4, stk.  

 1, at opføre sikringsrum eller som alternativ tilbyde ejerne, at de kan  

 indbetale et beløb til beskyttelsesrumspuljen til opførelse af  

 beskyttelsesrum i underforsynede områder.
 Den foreslåede ordning vil svare til den ordning, der er hjemlet i  

 byggelovens § 22, stk. 6, med hensyn til parkeringsfonde.
 Også andre kommuner har over for Beredskabsstyrelsen vist interesse for,  

 at der etableres en sådan ordning, der vil indebære, at en kommunalbestyrelse  

 kan beslutte at påbyde alle ejere sikringsrumspligt, men samtidig give ejere  

 i velforsynede områder det alternativ at indbetale til puljen.  

 Kommunalbestyrelsen kan dog også helt undlade at påbyde opførelse af  

 sikringsrum i kommunen, hvis der ikke findes behov derfor.
 Med indførelse af ordningen vil der kunne skabes et incitament for  

 kommunerne til at revurdere kommunernes beskyttelsesrumspolitik.
2. Lovforslagets økonomiske og administrative konsekvenser Lovforslaget forventes ikke at have økonomiske eller administrative  

 konsekvenser for kommunerne.
 3. Hørte myndigheder m.v.
 Lovforslaget har været forelagt en række ministerier og organisationer,  

 herunder Kommunernes Landsforening.
Bemærkninger til de enkelte bestemmelser Til § 1 Til nr. 1 Med bestemmelsen skabes der adgang for kommunalbestyrelsen til at tilbyde  

 ejere af nye bygninger, at disse i stedet for at opføre sikringsrum i medfør  

 af § 4, stk. 1, indbetaler et beløb til en kommunal beskyttelsesrumspulje.
Bestemmelsen åbner således for, at kommunalbestyrelsen kan give ejere af  

 nye bygninger mulighed for at vælge, om de vil opføre sikringsrum, eller om  

 de vil indbetale et beløb, der fastsættes af kommunalbestyrelsen, til en  

 beskyttelsesrumspulje.
Om ejerne skal have valget beror således på  

 kommunalbestyrelsen.
 Det må forudsættes, at kommunen kun vil tilbyde denne mulighed til ejere  

 af nye sikringsrumspligtige bygninger i områder, hvor der allerede er et  

 tilstrækkeligt antal beskyttelsesrumspladser.
 Midlerne i beskyttelsesrumspuljen kan ifølge lovforslaget anvendes efter  

 kommunalbestyrelsens nærmere bestemmelse til opførelse af offentlige  

 beskyttelsesrum og til dækning af ejerens merudgifter i forbindelse med  

 opførelse af supplerende sikringsrumspladser.
 Indenrigsministeren kan ifølge lovforslaget fastsætte nærmere regler om  

 kommunalbestyrelsens beføjelser efter stk. 1 og 2, herunder om  

 kommunalbestyrelsens administration af beskyttelsesrumspuljen.
Bemyndigelsen for indenrigsministeren tænkes anvendt til at fastsætte  

 regler blandt andet om, at beløb, der ikke inden for en vis årrække er  

 anvendt til opførelse af beskyttelsesrum, skal tilbagebetales bidragsyderen  

 med tillæg af renter.
Ved fastlæggelsen af denne frist er det nærliggende at  

 tage udgangspunkt i den 5-årsfrist, der gælder for forbrug af  

 parkeringsfondene, idet en sådan frist vil kunne virke som en tilskyndelse  

 for kommunerne til at fremme planlægningen og gennemførelsen af en udbygning  

 af beskyttelsesrum i kommunen.
Indenrigsministeriet finder, at det bør være  

 muligt for en kommune at udnytte puljebeløbene inden for en sådan årrække,  

 eventuelt ved opførelse af selvstændige offentlige beskyttelsesrum.  

 Ministeriet vil dog følge udviklingen opmærksomt.
Skulle det vise sig, at  

 kommuner som følge af den lokale udvikling i nybyggeriet får problemer med at  

 anvende puljebeløb inden for en frist af den påtænkte længde, vil man være  

 indstillet på til sin tid at overveje, om man på dette område - uden at  

 svække målsætningen om tilvejebringelse af en tilfredsstillende dækning med  

 beskyttelsesrum - bør operere med en længere tidsfrist.
 Endvidere skal der fastsættes regler om, at indbetalte beløb skal holdes  

 regnskabsmæssigt adskilt fra kommunens øvrige virksomhed, og at  

 indbetalingerne til beskyttelsesrumspuljen af hensyn til eventuel  

 tilbagebetaling skal kunne specificeres på de enkelte bidragydere.
Til nr. 2 Forslaget indebærer, at der i § 11, stk. 1, tilføjes en henvisning til § 4  

 a.
Kommunalbestyrelsen skal ifølge lovens § 11, stk. 1, afholde de udgifter,  

 der er forbundet med opførelse af offentlige beskyttelsesrum.
Med  

 henvisningen til § 4 a gives der mulighed for, at kommunalbestyrelsen kan  

 anvende beløb, der er indbetalt til en kommunal beskyttelsesrumspulje, til  

 opførelse af offentlige beskyttelsesrum.
Til nr. 3 Forslaget indebærer, at der i § 12, stk. 1, tilføjes en henvisning til § 4  

 a.
Ifølge lovens § 12, stk. 1, skal ejeren afholde udgifterne til opførelse  

 af sikringsrum.
Med henvisningen til § 4 a skabes der mulighed for, at  

 kommunalbestyrelsen kan anvende beløb, der er indbetalt til en kommunal  

 beskyttelsesrumspulje, til dækning af ejerens merudgifter i forbindelse med  

 opførelse af supplerende sikringsrumspladser.
