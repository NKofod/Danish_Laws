Ankestyrelsens principafgørelse P-5-89 om flygtning - ansøgning - integrationsperiode - pension - tilkendelsestidspunkt Resume:
 En flygtning, der på ansøgningstidspunktet (i integrationsperioden)modtog kontanthjælp efter bistandslovens regler fra Dansk Flygtnin gehjælp, var berettiget til førtidspension fra ansøgningen.
 Kassation:
Der er kommet nye regler på området Love:
Lov om social pension - lovbekendtgørelse nr. 612 af 24. juni 1996 - § 33, stk. 1 Sagsfremstilling:
 En 60-årig libanesisk flygtning, F kom til Danmark i august 1985. F havde opholds- og arbejdstilladelse i henhold til udlændingelovens § 7, stk. 1.
 F havde siden august 1985 modtaget hjælp fra Dansk Flygtningehjælp.
 Der blev den 17. juni 1986 indgivet ansøgning om førtidspension.
 Der var ingen helbredsmæssige klager.
 Revaliderings- og pensionsnævnet tilkendte F almindelig førtidspension i henhold til lov om social pension § 14, stk. 3, nr. 3, med virkning fra 1. marts 1987.
 Nævnet begrundede tilkendelsestidspunktet med, at F var omfattet af Dansk Flygtningehjælps hjælpeforanstaltninger indtil udgangen af februar 1987.
 Sagen blev anket af Dansk Flygtningehjælp med henblik på tilkendelse af førtidspension med virkning fra 1. juli 1986.
Flygtningehjælpen henviste til, at der i integrationsperioden, der har en gennemsnitlig varighed på 18 måneder, ydes kontanthjælp efter bistandslovens regler af Flygtningehjælpen i stedet for af det sociale udvalg.
Flygtninge under Flygtningehjælpens forsorg må derfor sidestilles med bistandsklienter, der modtager kontanthjælp og som indgiver ansøgning om førtidspension.
 Revaliderings- og pensionsnævnet anførte supplerende overfor Dansk Flygtningehjælp, at det var nævnets praksis, at de pensionsformer, der forudsatte et manglende forsørgelsesgrundlag, ikke tilkendes flygtninge i integrationsperioden.
 Nævnet fandt, at det påhvilede Dansk Flygtningehjælp at afholde udgifterne til disse personers integration og forsørgelse.
 Afgørelse:
 Ankestyrelsen fandt ikke, at det forhold at F på ansøgningstidspunktet modtog kontanthjælp efter bistandsloven fra Dansk Flygtningehjælp afskar ham fra at få tilkendt førtidspension fra den 1. i måneden, efter at han havde ansøgt om pension.
 Ankestyrelsen fandt derfor, at revaliderings- og pensionsnævnet burde have tilkendt F pension med virkning fra den 1. juli 1986.
 Ankestyrelsen ændrede derfor revaliderings- og pensionsnævnets afgørelse vedrørende tilkendelsestidspunktet.
