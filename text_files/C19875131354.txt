 Ved skrivelse af 3. juni 1987 ansøgte Butikshandelens Fællesråd, De  

 samvirkende Købmandsforeninger i Danmark, Dansk Organisation af  

 Detailhandelskæder, FDB, Dansk Dagligvareleverandørforening, Danmarks  

 Fiskeindustri- og eksportforening, Danske Mejeriers Fællesorganisation og  

 Foreningen af Smelteostfabrikker i Danmark om dispensation i henhold til § 9  

 i bekendtgørelse om mærkning, skiltning og annoncering med pris for  

 levnedsmidler til at undlade at enhedsprismærke vægtvarer, der sælges til en  

 fast pris men med variabel vægt.
Dispensationsansøgningen var begrundet med, at salg af vægtvarer til en  

 fast pris med variabel vægt er en udbredt og sædvanlig handelsform, der dels  

 anvendes i vid udstrækning ved rabatsalg i forbindelse med planlagte  

 salgskampagner, og dels ved særligt tilbudssalg, hvor varerne ikke har været  

 solgt umiddelbart før i den pågældende forretning.
Det var i ansøgningen også  

 anført, at eksisterende vægte og prismærkningsudstyr, der normalt udregner  

 priser på basis af nettovægt gange kilopris ikke kan regne baglæns, således  

 at der på basis af en fast stykpris divideret med aktuel nettovægt udregnes  

 en kilopris.
Organisationerne foreslog, at vægtvarer, der sælges med variabel  

 vægt, men fast stykpris, i stedet for den individuelle kilopris  

 mærkes/skiltes med den maksimale kilopris, det vil sige kiloprisen udregnet  

 på den mindste pakkes vægt.
 Dispensationsansøgningen blev behandlet på Monopolrådets møde den 2.  

 september 1987, og rådet besluttede at imødekomme den ansøgte dispensation  

 således, at salgsformen »salg af vægtvarer til fast pris, men med  

 variabel vægt« kan anvendes uden angivelse af enhedsprisen (kiloprisen),  

 såfremt den maksimale kilopris for de omfattede vareenheder angives.  

 Dispensationen meddeles under forudsætning af, at nettovægten altid er påført  

 varerne, og det er endvidere et krav, at førprisen/førkiloprisen er  

 mærket/skiltet på de varer, der sælges med rabat (dvs. ved et tidsbestemt  

 salg af en vare til en lavere pris end tidligere).
Der blev ved afgørelsen lagt vægt på, at forbrugerne fortsat har mulighed  

 for at sammenligne priser og se den prismæssige fordel ved rabatkøbet, da der  

 på de pågældende varer er anført førprisen og den deraf følgende enhedspris.  

 Endvidere vil forbrugeren kunne se hvilken højeste kilopris, man kan komme  

 til at betale.
Det kan ikke helt afvises, at der ved at meddele dispensation  

 fra den generelle pligt til at anføre enhedspriser, kan ske en vis  

 forringelse af forbrugernes mulighed for at sammenligne og bedømme priser set  

 i forhold til bekendtgørelsens regelsæt, men rådet fandt imidlertid ikke, at  

 det vil være en urimelig forringelse af forbrugernes mulighed for  

 prissammenligning.
Endvidere tog rådet i betragtning, at det vil være tids-  

 og omkostningskrævende for detailforretningerne, hvis der for de pågældende  

 varer skulle anføres individuelle kilopriser, hvilket kun kan ske manuelt.
 P.D.V.
 E.B.
