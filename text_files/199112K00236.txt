Nr LSF 236 Forslag til Lov om ændring af lov om ligestilling mellem mænd og kvinder  

 og lov om lige løn til mænd og kvinder Fremsat af Lone Møller (S) Jytte Andersen (S) Hans Jørgen Jensen (S) Lissa  

 Mathiasen (S) Lilli Gyldenkilde (SF) Gade (SF) Hanne Thanning Jacobsen (SF)  

 Lone Dybkjær (RV) den 21. februar 1992 Vedtaget ved tredjebehandling den 14. maj 1992 Lov nr. 374 af 20/05/1992 § 1 I lov nr. 238 af 20. april 1988 om ligestilling mellem mænd og kvinder  

 foretages følgende ændringer:
 1. I § 2 indsættes efter stk. 4 som nye stykker:
 »Stk. 5. Ligestillingsrådet kan ved behandling af konkrete  

 sager indhente erklæringer fra særligt sagkyndige.
Stk. 6. Repræsentanter for Ligestillingsrådet og de i stk. 5  

 nævnte særligt sagkyndige kan til brug for behandlingen af konkrete sager  

 besigtige arbejdets udførelse på de implicerede virksomheder, hvis der indgås  

 en aftale med virksomheden herom.« Stk. 5 bliver herefter stk. 7.
§ 2 I lov om lige løn til mænd og kvinder, jf. lovbekendtgørelse nr. 422 af  

 15. juni 1989, foretages følgende ændringer:
 1. § 1, stk. 2, affattes således:
»Stk. 2. Enhver arbejdsgiver skal yde kvinder og mænd lige  

 løn, herunder lige lønvilkår, for samme arbejde eller for arbejde, der  

 tillægges samme værdi.« 2. I § 1 indsættes efter stk. 2 som nyt stykke:
»Stk. 3. Bedømmelsen af arbejdets værdi skal ske ud fra en  

 helhedsvurdering af relevante kvalifikationer og andre relevante  

 faktorer.« Stk. 3 bliver herefter stk. 4.
 3. § 3 affattes således:
 »§ 3. En arbejdsgiver må ikke afskedige en lønmodtager, fordi  

 denne har fremsat krav om lige løn, herunder lige lønvilkår.
 Stk. 2. Det påhviler arbejdsgiveren at bevise, at en afskedigelse  

 ikke er foretaget i strid med reglerne i stk. 1. Dette gælder dog ikke, hvis  

 afskedigelsen finder sted mere end 1 år efter, at lønmodtageren har fremsat  

 krav om ligeløn.
Stk. 3. En afskedigelse, som er foretaget i strid med reglerne i  

 stk. 1, underkendes efter påstand herom, medmindre det i særlige tilfælde  

 efter en afvejning af parternes interesse findes åbenbart urimeligt at kræve  

 ansættelsesforholdet opretholdt eller genoprettet.
En afskediget lønmodtager  

 kan dog i stedet nedlægge påstand om en godtgørelse.
Godtgørelsen kan ikke  

 overstige 78 ugers løn beregnet efter den afskedigede lønmodtagers  

 gennemsnitsfortjeneste gennem det sidste år og fastsættes under hensyntagen  

 til lønmodtagerens ansættelsestid og sagens omstændigheder i øvrigt.« 4. I § 5 a indsættes efter stk. 2 som nyt stykke:
»Stk. 3. Arbejdsgiveren skal udlevere de nødvendige  

 oplysninger, der giver mulighed for at vurdere, om loven er overholdt.  

 Såfremt oplysninger omhandler enkeltpersoners lønforhold, skal de pågældende  

 have meddelelse om, at oplysningerne er givet, og oplysningerne skal  

 behandles fortroligt.« 5. I § 6 indsættes efter stk. 1 som nyt stykke:
»Stk. 2. Hvis der sker lønmæssig forskelsbehandling af mænd  

 og kvinder, påhviler det arbejdsgiveren at godtgøre, at det pågældende  

 arbejde ikke er af samme værdi.« § 3 Loven træder i kraft dagen efter bekendtgørelsen i Lovtidende.
Oprindeligt fremsat forslag § 1 I lov nr. 238 af 20. april 1988 om ligestilling mellem mænd og kvinder  

 foretages følgende ændringer:
 1. I § 2 indsættes efter stk. 4 som nye stykker:
 »Stk. 5. Ligestillingsrådet kan ved behandling af konkrete  

 sager indhente erklæringer fra særligt sagkyndige.
Stk. 6. Repræsentanter for Ligestillingsrådet og de i stk. 5  

 nævnte særligt sagkyndige kan til brug for behandlingen af konkrete sager  

 efter aftale besigtige arbejdets udførelse på de implicerede  

 virksomheder.« Stk. 5 bliver herefter stk. 7.
§ 2 I lov om lige løn til mænd og kvinder, jf. lovbekendtgørelse nr. 422 af  

 15. juni 1989, foretages følgende ændringer:
 1. § 1, stk. 2, affattes således:
»Stk. 2. Enhver arbejdsgiver skal yde kvinder og mænd lige  

 løn, herunder lige lønvilkår, for samme arbejde eller for arbejde, der  

 tillægges samme værdi.« 2. I § 1 indsættes efter stk. 2 som nyt stykke:
»Stk. 3. Bedømmelsen af arbejdets værdi skal ske ud fra en  

 helhedsvurdering, der kun må inddrage kvalifikationer og andre faktorer, som  

 har direkte konkret relation til arbejdets udførelse.« Stk. 3 bliver herefter stk. 4.
 3. § 3 affattes således:
 »§ 3. En arbejdsgiver må ikke afskedige en lønmodtager, fordi  

 denne har fremsat krav om lige løn, herunder lige lønvilkår.
 Stk. 2. Det påhviler arbejdsgiveren at bevise, at en afskedigelse  

 ikke er foretaget i strid med reglerne i stk. 1.
Stk. 3. En afskedigelse, som er foretaget i strid med reglerne i  

 stk. 1, underkendes efter påstand herom.
En afskediget lønmodtager kan dog i  

 stedet nedlægge påstand om en godtgørelse.
Godtgørelsen kan ikke overstige 78  

 ugers løn beregnet efter den afskedigede lønmodtagers gennemsnitsfortjeneste  

 gennem det sidste år og fastsættes under hensyntagen til lønmodtagerens  

 ansættelsestid og sagens omstændigheder i øvrigt.« 4. I § 5 a indsættes efter stk. 2 som nyt stykke:
»Stk. 3. Enhver arbejdstager eller dennes repræsentant har  

 ret til fra arbejdsgiveren at få udleveret oplysninger, som giver mulighed  

 for at vurdere, om loven er overholdt.« 5. I § 6 indsættes efter stk. 1 som nyt stykke:
»Stk. 2. Hvis der sker lønmæssig forskelsbehandling af mænd  

 og kvinder, påhviler det arbejdsgiveren at godtgøre, at det pågældende  

 arbejde ikke er af samme værdi.« § 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Socialdemokratiet, Det Radikale Venstre og Socialistisk Folkeparti  

 fremsætter hermed en række konkrete forslag, som skærper ligelønsloven og  

 styrker Ligestillingsrådet.
Baggrunden for forslagene er en undersøgelse af  

 ligestillingssituationen i Danmark, som LO og fagforbundene netop har  

 gennemført.
Man har bl.a. fundet ud af, at ikke faglærte kvinder i mere end halvdelen  

 af stillingsgrupperne tjener mindre end 95 pct. af de ikke faglærte mænds  

 løn.
Oven i købet er lønforskellen større i 1990, end den var i 1976, da  

 ligelønsloven blev vedtaget.
Bedre ser det ikke ud for funktionærerne, hvor  

 forskellen på gennemsnitslønninger er endnu større.
 Desuden har det vist sig svært at få oplysninger fra arbejdsgiverne om  

 løn- og arbejdsvilkår på virksomheder, hvor der køres ligelønssager, ligesom  

 det er et problem, at Ligestillingsrådet ikke har tilstrækkelige muligheder  

 for at belyse alle aspekter af en ligelønssag.
 To af forslagene skal derfor styrke Ligestillingsrådets muligheder for at  

 kontrollere arbejdspladsernes ligelønspraksis.
For det første ønsker forslagsstillerne at give Ligestillingsrådet ret til  

 at indhente erklæringer fra særligt sagkyndige, når rådet behandler konkrete  

 sager.
Eksperterne kan være folk fra arbejdsmarkedets organisationer eller  

 fra læreanstalter og tekniske institutioner.
En sådan praksis vil give  

 kortere sagsbehandlingstid og gøre resultatet mere velunderbygget.
For det andet vil forslagsstillerne give Ligestillingsrådet og eksperterne  

 ret til - som et led i konkrete sagsbehandlinger - at gå på virksomhedsbesøg  

 for at undersøge arbejdsforholdene.
Igen er formålet, at sagerne bliver så  

 grundigt dokumenteret som muligt, da det ofte er lettere at vurdere den  

 konkrete arbejdssituation efter selvsyn end at læse trykte beskrivelser.
 Fire af forslagene er skærpelser af loven om ligestilling mellem mænd og  

 kvinder - skærpelser, som bl.a. er foranlediget af EF-Domstolens praksis.
Den vigtigste skærpelse er forslaget om, at det skal være arbejdsgiverens  

 pligt at bevise, at en eventuel lønskævhed mellem mænd og kvinder skyldes  

 arbejdets ulige værdi.
Dette er konkret opfølgning af EF-Domstolens dom i  

 Danfoss-sagen.
 Derudover ønsker forslagsstillerne, at kvinder, som overtager en  

 jobfunktion fra en mand, skal have ret til samme løn som forgængeren, og at  

 bedømmelsen af et arbejdes værdi skal ske ud fra en helhedsvurdering og efter  

 mere nøjagtigt formulerede retningslinjer, som ligestiller såvel særlige  

 kvindelige som mandlige kvalifikationer.
 Endelig ønsker forslagsstillerne at give en lønmodtager ret til at  

 indhente skriftlige oplysninger om løn- og arbejdsvilkår fra arbejdsgiveren.  

 Formålet er at give lønmodtagerne og deres organisationer mulighed for at  

 kontrollere, om loven om ligestilling er overholdt.
Det sidste forslag er en tilføjelse til loven om lige løn til mænd og  

 kvinder, som præciserer, at en arbejdsgiver ikke må fyre folk, fordi  

 de/han/hun har stillet krav om lige løn.
Endvidere præciseres, at det er  

 arbejdsgiverens pligt i en sådan sag at bevise, at den pågældende  

 afskedigelse ikke skyldes krav om lige løn.
Kan arbejdsgiveren ikke det, skal  

 den/de pågældende genansættes.
 Endelig sikrer lovforslaget lønmodtageren ret til godtgørelse på op til 78  

 ugers løn, hvis vedkommende ikke ønsker genansættelse, på samme måde som  

 lovgivningen sikrer lønmodtagere, som eksempelvis er blevet afskediget på  

 grund af barselorlov, denne ret.
 Med disse forslag håber forslagsstillerne at lægge endnu nogle sten til  

 det fundament, som den egentlige ligebehandling af mænd og kvinder skal hvile  

 på.
Bemærkninger til lovforslagets enkelte bestemmelser Til § 1 Det foreslåede § 2, stk. 5, følger af Ligestillingsrådets manglende  

 lovfæstede ret til ved behandling af konkrete sager at kunne indhente  

 erklæringer fra særligt sagkyndige.
En sådan ret vil kunne forkorte  

 sagsbehandlingen, men frem for alt kunne gøre resultatet af sagsbehandlingen  

 mere velunderbygget.
De nævnte særligt sagkyndige kan f.eks. være personer  

 fra arbejdsmarkedets organisationer eller udenforstående fra læreanstalter  

 eller tekniske institutioner.
 Det foreslåede § 2, stk. 6, vil i sammenhæng med det foreslåede stk. 5  

 styrke Ligestillingsrådets sagsbehandling og skaffe det bedst mulige  

 vurderingsgrundlag for Ligestillingsrådets stillingtagen.
 En ret for Ligestillingsrådet og de nævnte særligt sagkyndige til i  

 konkrete sager at besigtige arbejdets udførelse på de implicerede  

 virksomheder vil i en række tilfælde være af stor værdi og udgøre et  

 nødvendigt supplement til parternes skriftlige fremstilling af  

 produktionsgang, arbejdsforhold, maskiners indretning og betjening m.m.
 Ligestillingsrådet skal aftale med den pågældende virksomhed, hvornår  

 besigtigelse skal foretages.
Til § 2 Til nr. 1 Den foreslåede ændring tilsigter at bringe lovens formulering i  

 overensstemmelse med EØF-traktaten, artikel 119, der ifølge EF-Domstolens dom  

 i MacArthys-sagen, sag nr. 129/79, indebærer, at en kvinde kan kræve lige løn  

 med en mandlig forgænger i stillingen, således at det ikke er et krav, at  

 arbejdsgiveren har såvel mænd som kvinder ansat på samme tid.
Til nr. 2 Forslaget følger af den udvikling af ligelønsprincippet, som er sket  

 gennem EF-Domstolens praksis.
På dette grundlag tilsigter forslaget at  

 tydeliggøre, hvilke kriterier der kan lægges til grund ved en vurdering af  

 arbejdets værdi.
 Udtrykket »kvalifikationer og andre faktorer« omfatter ud over  

 kriterier, som knytter sig til den enkelte lønmodtager, kriterier, som kan  

 udledes af arbejdets art og de vilkår m.v., som det udføres under.
At bedømmelsen af arbejdets værdi skal ske ud fra en helhedsvurdering, kan  

 udledes af EF-Domstolens afgørelse i Rummler-sagen, sag nr. 237/85. Det  

 fremgår heraf, at hvor der inddrages (jobrelevante) kriterier, som den eller  

 de mandlige arbejdstagere er særligt egnede til at opfylde, skal der også  

 inddrages (jobrelevante) kriterier, som den eller de kvindelige arbejdstagere  

 i særlig grad er egnede til at opfylde.
Som eksempler kan nævnes  

 muskelstyrke, som er en typisk mandlig kvalifikation, og fingerfærdighed, som  

 er en typisk kvindelig kvalifikation.
I Danfoss-sagen, sag nr. 109/88, blev der taget stilling til følgende  

 kriterier: fleksibilitet, faglig uddannelse og anciennitet.
Om de to første  

 kriterier udtalte Domstolen, at disse i tilfælde, hvor de har en kønsskæv  

 effekt, kun kan benyttes, når arbejdsgiveren godtgør, at fleksibiliteten  

 eller den faglige uddannelse har betydning for de konkrete arbejdsopgaver,  

 den pågældende lønmodtager har.
 Rummler- og Danfoss-sagerne indebærer således, at der som hovedregel ved  

 vurderingen af, hvilke kriterier der kan begrunde, at arbejdet ikke anses for  

 at være af samme værdi, skal lægges vægt på kriteriernes konkrete relevans  

 for det udførte arbejde.
Endelig følger det af forslaget, at vurderingen af arbejdets værdi skal  

 ske ud fra en direkte og af den almindelige løndannelse uafhængig vurdering  

 af de pågældende arbejdergruppers indsats i produktionen.
Dette er i  

 overensstemmelse med den af arbejdsmarkedets parter afgivne fælleserklæring  

 af 16. december 1982 i forbindelse med traktatbrudssagen mod Danmark, sag nr.  

 143/83.
Til nr. 3 Genansættelsesretten svarer til, hvad der allerede gælder på hovedparten  

 af det organiserede arbejdsmarked i henhold til hovedaftalerne.
Ved usaglige afskedigelser er genansættelse, foruden dækning af løntabet i  

 den mellemliggende periode, den eneste logiske konsekvens, såfremt den  

 usagligt afskedigede lønmodtager ønsker dette.
Det er i så henseende ikke  

 rimeligt at imødegå en obligatorisk adgang til genansættelse med mulige  

 efterfølgende samarbejdsvanskeligheder.
Efter genansættelse påhviler det  

 begge parter at medvirke til et rimeligt samarbejde, og den genansattes  

 manglende vilje hertil udgør en afskedigelsesgrund.
Den genansatte må derfor  

 naturligt bære risikoen for, at samarbejdet om muligt ikke kan genetableres.
 Godtgørelse til den usagligt afskedigede lønmodtager, der ikke ønsker  

 genansættelse, må i alle tilfælde fastsættes ud fra det niveau, der  

 fastlægges i loven om ligebehandling af mænd og kvinder med hensyn til  

 beskæftigelse og barselorlov m.v., jf. lovbekendtgørelse nr. 686 af 11.  

 oktober 1990, § 16, stk. 3, jf. § 9, idet der ikke ses at være nogen  

 begrundelse for, at tilfældene behandles forskelligt.
Til nr. 4 Forslaget sikrer arbejdstageren og dennes organisation ret til at få  

 udleveret oplysninger fra arbejdsgiveren.
Oplysningerne skal være af en sådan karakter, at den enkelte medarbejder  

 på baggrund af disse oplysninger og på en sammenlignelig måde kan vurdere sin  

 egen aflønning i forhold til andre medarbejdere af begge køn.
Oplysningerne  

 skal derfor omfatte informationer om arbejdet, løn og lønvilkår og om  

 oplæring og anciennitet.
 Oplysningerne om løn m.v. skal derfor også omfatte, hvilke kriterier et  

 personligt tillæg er fastsat efter, og hvordan disse kriterier er anvendt.
 Arbejdsgiveren har ligeledes oplysningspligt om den pågældende gruppes  

 lønstatistik, ligesom oplysningspligten omfatter arbejdstider, herunder  

 f.eks. tiden, der medgår ved forskellige opgaver og arbejdsfunktioner.
Til nr. 5 Forslaget pålægger arbejdsgiveren bevisbyrden i ligelønssager.
 Ved lønmæssig forskelsbehandling påhviler det således arbejdsgiveren at  

 godtgøre, at der er objektive ikke kønsmæssige grunde til  

 forskelsbehandlingen.
 Forslaget tilsigter at leve op til de EF-retlige bevisbyrderegler, som er  

 udtrykt i præmisserne til EF-Domstolens dom i Danfoss-sagen (sag nr. 109/88):
