 Voldgiftsretten udtaler at en almindelig holdt henvisning i  

 ordrebekræftelser til salgs- og leveringsbetingelser ikke anses for en  

 gyldig aftale mellem parterne, da indklagede er forbruger.
 Voldgiftssag afgjort af Voldgiftsnævnet  

 for Bygge- og Anlægsvirksomhed.
 Vedrører AB 92 § 47.
 Ved klageskrift af 28. juni 2001 indbragte klageren sagen  

 for Voldgiftsnævnet med påstand om, at indklagede skulle betale  

 71.593,75 kr. til klageren som resttilgodehavende på en  

 vinduesleverance m.v.
Indklagede har påstået sagen afvist under  

 henvisning til, at der ikke er indgået en gyldig voldgiftsaftale mellem  

 parterne.
Heroverfor har klageren påstået frifindelse.
 I fire ordrebekræftelser på diverse vinduer  

 til indklagedes ejendom, alle dateret den 24. september 2000 (bilag 1-4),  

 anføres det i teksten "Vi takker for ordren og henviser til  

 omstående salgs- og leveringsbetingelser".
Ifølge § 12, stk. 2, i disse betingelser  

 afgøres tvister "endeligt ved Voldgiftsretten for Bygge- og  

 Anlægsvirksomhed, jf.
Almindelige Betingelser for Arbejder og  

 Leverancer i Bygge- og Anlægsvirksomhed af 1992 (AB 92) § 47".
 Ved to ordrebekræftelser af 17. oktober 2000  

 bestilte indklagede yderligere nogle fyldningsdøre m.v., hvilke  

 ordrebekræftelser indeholdt enslydende henvisning til salgs- og  

 leveringsbetingelserne.
 De første fire ordrebekræftelser blev  

 faktureret den 9. november 2000 og betalt af indklagede den 20. november  

 2000.
 Faktureringen af de sidste to ordrebekræftelser blev  

 ikke betalt, idet indklagede ved skrivelse af 6. december 2000 påpegede  

 en række mangler ved det udførte arbejde og krævede bl.a.  

 afhjælpning samt kompensation for fejlagtig montering.
 Efter at sagen var taget til inkasso af klagerens advokat,  

 kommenterede indklagedes advokat ved skrivelse af 2. januar 2001 bl.a.  

 spørgsmålet om klagerens afhjælpningsret og konkluderede,  

 at der "foreligger således uden tvivl et tilfælde, hvor  

 Deres klients afhjælpningsret er bortfaldet, jf. princippet i AB 92 §  

 31, stk. 4 og § 32, stk. 5, jf. tillige § 34".
Klageren har gjort gældende, at de almindelige  

 salgs- og leveringsbetingelser er aftalt mellem parterne, herunder  

 henvisningen til voldgiftsklausulen i AB 92 § 47. Henvisningen til disse  

 betingelser fremgik tydeligt af forsiden af samtlige ordrebekræftelser,  

 og indklagede har ikke protesteret mod anvendelsen af AB 92 før efter  

 denne sags anlæggelse.
Tværtimod henviste indklagedes advokat i  

 sin skrivelse af 2. januar 2001 til princippet i AB 92. Endelig har klageren  

 gjort gældende, at selv om indklagede i andre sammenhænge  

 må betragtes som forbruger, bærer denne dog i  

 nærværende sag præg af at udvise en sådan  

 professionalisme, at AB 92 må anses for vedtaget mellem parterne.
Indklagede har til støtte for sin  

 afvisningspåstand gjort gældende bl.a., at klagers henvisning til  

 sine salgs- og leveringsbetingelser på ordrebekræftelserne ikke  

 er fremhævet tilstrækkeligt til, at der må anses at  

 være indgået en aftale om disse salgs- og leveringsbetingelser,  

 herunder vedtagelse af, at tvister afgøres ved Voldgiftsretten for  

 Bygge- og Anlægsvirksomhed.
Henvisningen til salgs- og  

 leveringsbetingelserne er anført nederst i ordrebekræftelserne  

 og er på ingen måde fremhævet, hvorfor indklagede ikke  

 lagde mærke til disse.
Klageren henledte heller ikke indklagedes  

 opmærksomhed på slags- og leveringsbetingelserne.
 Parterne har erklæret sig indforstået med, at  

 afvisningsspørgsmålet afgøres på skriftligt  

 grundlag.
 Voldgiftsrettens bemærkninger:
 En almindelig holdt henvisning i  

 ordrebekræftelser til sine salgs- og leveringsbetingelser kan ikke  

 anses for en gyldig aftale mellem klageren og indklagede som forbruger om  

 voldgiftsbehandling med den retsvirkning, at indklagede afskæres fra at  

 kræve tvistigheder vedrørende klagerens leverancer indbragt for  

 de almindelige domstole.
 Thi bestemmes:
 Denne sag afvises fra voldgiftsretten.
 I sagsomkostninger betaler klageren til indklagede 6.000 kr., ligesom  

 klageren afholder de omkostninger, der er forbundet med voldgiftsrettens  

 behandling efter opgørelse og påkrav fra voldgiftsretten.
