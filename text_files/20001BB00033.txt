Fremsat den 31. oktober 2000 af  

 udenrigsministeren (Niels Helveg Petersen) Forslag til folketingsbeslutning om dansk deltagelse inden for rammen af Stand-by Forces  

 High Readiness Brigade (SHIRBRIG) i en FN-fredsbevarende operation i  

 Etiopien/Eritrea Folketinget meddeler sit samtykke til, at danske  

 militære styrker i en periode på ca. 6 måneder stilles til  

 rådighed inden for rammen af Stand-by Forces High Readiness Brigade  

 (SHIRBRIG) for en FN-fredsbevarende operation i Etiopien/Eritrea.
De danske  

 militære styrker udsendes til at sikre efterlevelse af FN s  

 sikkerhedsrådsresolution 1320 af 15. september 2000 og i henhold til  

 FN-pagtens kapitel VI.
Bemærkninger til forslaget I.
FN s Sikkerhedsråd vedtog den 15.  

 september 2000 resolution 1320, der på grundlag af FN-pagtens kapitel  

 VI bemyndiger udvidelsen af FN-missionen i Etiopien/Eritrea (United Nations  

 Mission in Ethiopia and Eritrea, UNMEE) med op til i alt 4.200 tropper,  

 herunder med op til 220 militære observatører.
UNMEE blev  

 etableret i henhold til FN s sikkerhedsrådsresolution 1312 af 31. juli  

 2000, der indledningsvist bemyndigede udsendelse af op til 100 militære  

 observatører og dertil hørende civilt  

 støttepersonel.
 UNMEE skal i henhold til sikkerhedsrådsresolution  

 1320 overvåge overholdelse af våbenhvileaftalen af 18. juni 2000  

 mellem Etiopien og Eritrea, overvåge og verificere  

 tilbagetrækningen af etiopiske styrker, medvirke til at sikre parternes  

 overholdelse af deres sikkerhedsforpligtelser under våbenhvileaftalen  

 samt overvåge den midlertidige sikkerhedszone, der strækker sig  

 over et 25 km bredt og ca. 1.000 km langt bælte langs grænsen  

 mellem de to lande.
Endvidere skal der under ledelse af FN nedsættes en  

 militærkommission med deltagelse af parterne med henblik på at  

 koordinere og løse eventuelle problemer forbundet med implementeringen  

 af FN s mandat.
Endelig skal FN bistå med teknisk assistance til  

 humanitær minerydning.
 Det understreges i sikkerhedsrådsresolutionen, at  

 våbenhvileaftalen af 18. juni 2000 mellem Etiopien og Eritrea knytter  

 afslutningen af UNMEE s mandat til en endelig løsning på  

 grænsedragningen mellem de to lande.
II.
Danmark har været blandt initiativtagerne til  

 etableringen af den multinationale brigade på højt beredskab,  

 Stand-by Forces High Readiness Brigade (SHIRBRIG), der med 15-30 dages varsel  

 vil kunne indsættes i fredsbevarende operationer under FN-pagtens  

 kapitel VI.
 Endvidere er SHIRBRIG beregnet på udsendelse i  

 maksimalt seks måneder, hvorefter styrken forudses afløst af  

 andre fredsbevarende styrker.
 SHIRBRIG-landekredsen omfatter for indeværende  

 Argentina, Canada, Danmark, Finland, Holland, Italien, Norge, Polen,  

 Rumænien, Sverige og Østrig, der alle er fulde medlemmer af  

 samarbejdet, mens Irland, Jordan, Portugal, Senegal, Spanien, Slovakiet,  

 Slovenien, Tjekkiet og Ungarn deltager som observatører i  

 samarbejdet.
 De danske styrkebidrag tilmeldt SHIRBRIG består af  

 et stabskompagni på ca. 195 mand, en opklaringsenhed på ca. 175  

 personer samt et militærpolitielement på ca. 35 personer.
III.
FN har anmodet SHIRBRIG-landekredsen om at bidrage  

 til opbygningen af UNMEE.
Foreløbig har alle SHIRBRIG-lande givet  

 tilsagn om at stille med stabsofficerer.
Holland har besluttet at stille et  

 troppebidrag på i alt ca. 1.200 mand, herunder blandt andet en  

 forstærket marineinfanteribataljon på ca. 880 mand, et  

 felthospital samt 4 transporthelikoptere til blandt andet evakuering af syge  

 og sårede.
Canada har truffet beslutning om et bidrag på ca. 400  

 mand.
Begge lande har stillet som forudsætning for deltagelse, at der  

 er tale om en tidsbegrænset indsats på maksimalt 6 måneder  

 inden for rammen af SHIRBRIG.
 FN har parallelt med anmodningen til SHIRBRIG henvendt sig  

 bilateralt til en lang række lande med anmodning om troppebidrag.  

 Foreløbig har Jordan og Kenya givet tilsagn om troppebidrag (i alt to  

 bataljoner).
 Chefen for styrken forventes at blive en hollandsk  

 generalmajor (chefen for SHIRBRIG) med en jordansk  

 næstkommanderende.
IV.
Konflikten mellem Etiopien og Eritrea om  

 grænsedragningen mellem de to lande har stået på siden maj  

 1998. Konflikten har medført betydelige tab af menneskeliv på  

 begge sider af fronten og har haft negativ indvirken på den  

 økonomiske udvikling i landene.
Den Afrikanske Enhedsorganisation,  

 OAU, har siden konfliktens udbrud ledet mæglingsbestræbelser med  

 støtte fra bl.a.
EU og USA.
Våbenhvilen af 18. juni 2000 mellem Etiopien og  

 Eritrea er kun begyndelsen på en længerevarende  

 forhandlingsproces, hvis målsætning er at finde en endelig  

 løsning på grænsedragningen og tilknyttede problemer  

 mellem de to lande.
Det væsentligste usikkerhedsmoment ved  

 fredsprocessen vurderes at være den stærke mistillid, som  

 eksisterer mellem parterne.
Udsendelsen af FN-styrken vil kunne bidrage til  

 at skabe den fornødne stabilitet i området med henblik på  

 at fortsætte de egentlige forhandlinger om en fredsaftale.
Samtidig vil  

 den fredsbevarende styrke generelt bidrage til at mindske spændingen  

 mellem landene.
V.
Et dansk bidrag til FN-operationen i Etiopien/Eritrea  

 vurderes nationalt at være forbundet med visse risici for det danske  

 styrkebidrag, hovedsageligt hidrørende fra minefaren og ueksploderede  

 ammunitionsgenstande.
På grundlag af eksisterende registrering af  

 minefelter kombineret med yderligere rekognoscering vil der kunne etableres  

 et godt overblik over minefaren i det danske indsatsområde.
Sandsynligheden for en bevidst aktiv indgriben over for  

 FN-styrken med våbenmagt vurderes at være ringe.
De to parters  

 hærstyrker vurderes at være veldisciplinerede.
Siden  

 våbenhvileaftalens indgåelse den 18. juni 2000 har der ikke  

 været nævneværdige brud herpå.
På nær  

 nogle enkelte enheder vurderes de eritreiske styrker at være ude af den  

 midlertidige sikkerhedszone.
Der findes fortsat betydelige etiopiske styrker  

 i sikkerhedszonen.
Tilbagetrækningen af disse skal ifølge  

 våbenhvileaftalen være afsluttet senest to uger efter FN-styrkens  

 indsættelse.
Der er indikationer på, at parterne fortsat  

 forsøger at skaffe sig våben og ammunition på trods af den  

 ved FN-sikkerhedsrådsresolution 1298 af 17. maj 2000 indførte  

 våbenembargo.
Våbenimporten er dog aftagende, har hovedsagelig  

 karakter af genforsyning og har i øvrigt ikke givet anledning til  

 ændringer i sikkerhedsbilledet.
 I Eritrea findes enkelte militser, der dog i hovedsagen er  

 koncentreret i områder uden for de danske styrkers primære  

 indsatsområde i det centrale Eritrea.
 I tilfælde af manglende opfyldelse af fredsaftalen  

 vil risikoen for FN-styrken, herunder det danske personel, kunne stige.  

 Ligeledes vil den lave sociale levestandard samt fødevare- og  

 sundhedssituationen kunne resultere i kriminelle aktiviteter mod en  

 velforsynet FN-styrke.
 Der foreligger ingen oplysninger om tilstedeværelse  

 af terrorgrupper i området.
 Samlet vurderes trusselsniveauet som middel, minefaren dog  

 høj.
Med henblik på at imødegå den  

 potentielle risiko for det danske styrkebidrag er det danske bidrag til  

 SHIRBRIG udstyret med en høj grad af selvbeskyttelseskapacitet i form  

 af et nødvendigt antal pansrede køretøjer.
Disse  

 pansrede køretøjer vil være af samme type og med en  

 beskyttelsesgrad, som de køretøjer, der anvendes ved SFOR i  

 Bosnien-Herzegovina og ved KFOR i Kosovo.
Køretøjerne er  

 modificeret specielt med henblik på indsættelse i Etiopien og  

 Eritrea.
Med personellets uddannelse og træning, materiellets  

 beskaffenhed samt iagttagelsen af nødvendige procedurer tages de bedst  

 mulige forholdsregler over for mulige faremomenter, og personellet ydes den  

 bedst mulige beskyttelse.
Den danske styrke er i uddannelses- og  

 udrustningsmæssig henseende robust med henblik på at kunne  

 håndtere sikkerhedsrisici.
Det danske bidrag er kendetegnet ved en  

 hensigtsmæssig komposition af fast og aktiveret  

 rådighedspersonel.
Personellet har udnyttet forberedelsestiden til  

 funktionsuddannelse på de komplicerede materielgenstande, som enhederne  

 råder over, og mandskabets personlige forberedelse vurderes at  

 være meget tilfredsstillende.
Personellets uddannelse, erfaring og  

 motivation er i orden, og styrken råder over moderne udrustning,  

 herunder personlig udrustning.
De klimatiske, topografiske og sundhedsmæssige  

 forhold udgør en latent risiko for personellet, hvorfor der  

 såvel i forberedelsesfasen som under udsendelsen vil blive taget de  

 nødvendige sundhedsmæssige og hygiejniske forholdsregler,  

 herunder gennemførelse af vaccinationsprogrammer samt indtagelse af  

 profylakse.
Det danske bidrag vil endvidere medbringe egen vandrensnings- og  

 affaldshåndteringskapacitet.
Hovedparten af de danske styrker vil som  

 udgangspunkt befinde sig i højlandet, hvor den gennemsnitlige  

 temperatur varierer mellem 19 og 23 grader, og hvor der er begrænset  

 risiko for malaria.
Det danske styrkebidrag omfatter endvidere tre  

 læger med uddannelse i tropesygdomme.
Herudover vil bidraget blive  

 udsendt med materiel, der er modificeret eller anskaffet specielt med henblik  

 på indsættelse i Etiopien og Eritrea.
Evakueringsmulighederne for de danske styrker skal ses i  

 sammenhæng med evakueringsforberedelserne for den samlede FN-operation.  

 Til dette formål udarbejder chefen for FN-operationen en  

 evakueringsplan.
Af hensyn til opretholdelse af nationale kommando- og  

 forbindelseslinier, herunder håndhævelse af national jurisdiktion  

 i relation til det danske personel, etableres et dansk kontingent under  

 ledelse af en dansk chef.
Det er i denne forbindelse én af  

 kontingentchefens opgaver at udarbejde evakueringsplaner for det danske  

 kontingent.
Formålet med en evakueringsplan vil indledningsvis  

 være at flytte personellet til et sikkert område, hvorfra den  

 videre evakuering om nødvendigt kan finde sted.
Det danske bidrag  

 forventes indsat i højlandet omkring Asmara, hvor der dels findes en  

 international lufthavn, dels er forbindelse ad asfalteret vej til havnebyen  

 Massawa.
Evakueringsplaner vil således blive udarbejdet, og der vil  

 blive truffet de nødvendige forholdsregler og aftaler.
VI.
Regeringen finder, at Danmark bør bidrage inden  

 for rammen af SHIRBRIG til en FN-fredsbevarende operation i  

 Etiopien/Eritrea.
 Et dansk militært bidrag til FN s fredsbevarende  

 indsatser, der i stigende grad udfoldes i Afrika, vil være en  

 understregning af den høje danske profil i SHIRBRIG-samarbejdet og af  

 troværdigheden af det danske engagement i FN s fredsbevarende  

 operationer, hvortil Danmark for øjeblikket ikke bidrager med  

 egentlige enheder.
Det er regeringens hensigt inden for rammen af SHIRBRIG at  

 bidrage til en FN-fredsbevarende operation i Etiopien/Eritrea med det til  

 brigaden tilmeldte stabskompagni inklusive et nationalt ledelses- og  

 støtteelement samt i etableringsfasen et ingeniørdetachement, i  

 alt op til ca. 340 personer.
Bidraget vil efter etablering i området  

 blive reduceret med ca. 80 personer.
Stabskompagniets opgave er at virke som  

 føringsenhed til støtte for hovedkvarteret.
VII.
Folketinget anmodes om at meddele sit samtykke til,  

 at danske militære styrker i en periode på ca. 6 måneder  

 stilles til rådighed inden for rammen af Stand-by Forces High Readiness  

 Brigade (SHIRBRIG) for en FN-fredsbevarende operation i Etiopien/Eritrea.
De  

 danske militære styrker udsendes til at sikre efterlevelse af FN s  

 sikkerhedsrådsresolution 1320 af 15. september 2000 og i henhold til  

 FN-pagtens kapitel VI.
Det fremgår af udkast til regler for magtanvendelse  

 for UNMEE, at personellet har ret til at anvende magt i selvforsvar, og at  

 der både er en ret og en pligt for den militære chef til at tage  

 de nødvendige foranstaltninger til selvforsvar af styrken.
Muligheden  

 for at anvende militære magtmidler består med henblik på at  

 tilgodese sikkerheden for personellet ved styrken.
Soldaterne vil endvidere  

 have ret til at forsvare deres stilling og materiel.
Der er således  

 lagt op til tilfredsstillende regler for magtanvendelse for styrken.
De  

 danske militære styrker bemyndiges til at anvende militære  

 magtmidler i nødsituationer, herunder i givet fald til fordel for  

 potentielle eller faktiske ofre for alvorlige forbrydelser og lignende.
For så vidt angår UNMEE-personels retlige  

 status under ophold i missionsområdet, kan det oplyses, at FN i  

 øjeblikket forhandler med konfliktens parter om indgåelse af en  

 statusaftale.
Det er FN s vurdering, at en sådan aftale meget snart vil  

 foreligge.
 Regeringen vil løbende vurdere det danske bidrags  

 sammensætning med henblik på effektiv opgaveløsning.  

 Såfremt det skulle vise sig hensigtsmæssigt at justere bidraget  

 væsentligt, eller såfremt der skulle ske en væsentlig  

 ændring i opgavernes karakter, vil regeringen rådføre sig  

 med Det Udenrigspolitiske Nævn herom eller om nødvendigt  

 på ny forelægge sagen for Folketinget.
Et dansk bidrag i form af udsendelse af op til ca. 260  

 personer i en periode på ca. 6 måneder samt yderligere ca. 80  

 personer i to til tre måneder forventes at indebære en merudgift  

 for forsvaret på i alt ca. 120 mio. kr. ikke fraregnet refusioner fra  

 FN.
Refusionens størrelse vil afhænge dels af den endelige  

 organisation af den danske styrke, dels af igangværende forhandlinger  

 med FN.
Udgifterne vil kunne afholdes inden for den ramme, der er afsat til  

 forsvarets deltagelse i internationale operationer.
