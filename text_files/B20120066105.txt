Bekendtgørelse om betaling af gebyr for konti i EUs CO2-kvoteregister og Det Danske Kyoto-register I medfør af § 24, stk. 4, 1. pkt., og § 34, stk. 6, i lov om CO2-kvoter, jf. lovbekendtgørelse nr. 1222 af 15. oktober 2010, fastsættes:
 § 1. Gebyrsatserne for at have en konto, som administreres af Energistyrelsen, i EUs CO2-kvoteregister er:
 1) 0,26 kr. per tildelt gratiskvote for en driftslederbeholdningskonto.
 2) 0,26 kr. per tildelt gratiskvote for en luftfartøjsoperatørbeholdningskonto.
 3) 600 kr. per år for en personbeholdningskonto.
 4) 600 kr. per år for en handelskonto.
 § 2. Gebyrsatsen for at have en personbeholdningskonto i Det Danske Kyoto-register er 600 kr. per år.
§ 3. Energistyrelsen opkræver gebyr efter § 1, nr. 1 og 2, hos de enkelte driftsledere og luftfartøjsoperatører én gang årligt medio året.
Driftsledere og luftfartøjsoperatører anses for at have en beholdningskonto fra det tidspunkt, de omfattes af lov om CO2-kvoter; uanset om kontoen er oprettet.
 Stk. 2. Gebyr efter § 1, nr. 3 og 4, og § 2 opkræves hos kontohaveren ved oprettelse af kontoen for indeværende kalenderår og derefter årligt primo året.
 Stk. 3. Gebyr efter stk. 1 og 2 forfalder til betaling 30 dage efter datoen for opkrævningens udstedelse.
 § 4. Afgørelser efter denne bekendtgørelse kan ikke indbringes for Energiklagenævnet eller klima-, energi- og bygningsministeren.
 § 5. Bekendtgørelsen træder i kraft den 1. juli 2012.
 Stk. 2. § 2 har først virkning fra 1. januar 2013 for eksisterende personbeholdningskonti i Det Danske Kyoto-register.
