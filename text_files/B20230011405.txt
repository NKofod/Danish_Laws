Bekendtgørelse om uddannelsen til professionsbachelor i visuel kommunikation I medfør af § 22, stk. 1, og § 27 i lov om erhvervsakademiuddannelser og professionsbacheloruddannelser, jf. lovbekendtgørelse nr. 1343 af 10. december 2019, som ændret ved lov nr. 363 af 9. marts 2021 og lov nr. 2622 af 28. december 2021, fastsættes efter bemyndigelse i henhold til § 3, nr. 9 og 18, i bekendtgørelse nr. 979 af 24. juni 2022 om delegation af uddannelses- og forskningsministerens beføjelser til Uddannelses- og Forskningsstyrelsen:
 § 1. Formålet med uddannelsen til professionsbachelor i visuel kommunikation er at kvalificere den uddannede til selvstændigt at kunne varetage professionel problemløsning og konceptudvikling samt gennemføre design- og kommunikationsopgaver på tværs af medier inden for visuel kommunikation med henblik på beskæftigelse inden for mediebranchen eller oprettelse af egen virksomhed.
 Stk. 2. Den uddannede skal have viden, færdigheder og kompetencer som angivet i bilag 1.
 § 2. Uddannelsen, der er en fuldtidsuddannelse, er normeret til 180 ECTS-point. 60 ECTS-point svarer til en fuldtidsstuderendes arbejde i 1 år.
Stk. 2. Uddannelsen giver den uddannede ret til at anvende titlen professionsbachelor i visuel kommunikation.
Den engelske titel er Bachelor of Visual Communication.
 Stk. 3. Uddannelsens engelske betegnelse er Bachelors Degree Programme in Visual Communication.
 § 3. Uddannelsen består af:
 1) Obligatoriske uddannelseselementer med et samlet omfang på 60 ECTS-point, der er fælles for de studerende.
 2) 5 bundne studieretninger, der hver har et omfang på 70 ECTS-point, og hvoraf den studerende vælger én:
 a) Grafisk design.
 b) Interaktivt design.
 c) Kreativ kommunikation.
 d) Fotografisk kommunikation.
 e) Coded Design.
 3) Praktik med et samlet omfang på 30 ECTS-point.
 4) Valgfri uddannelseselementer, der for den enkelte studerende har et samlet omfang på 5 ECTS-point.
 5) Bachelorprojekt på 15 ECTS-point.
 Stk. 2. De obligatoriske uddannelseselementer, jf. stk. 1, nr. 1, tilrettelægges inden for følgende kerneområder:
 1) Form og design.
 2) Teknologi i relation til medieproduktion.
 3) Kreativitet og konceptudvikling.
 4) Kommunikation ved brug af grafik, foto, tekst, illustrationer, levende billeder, lyd, data og interaktivitet.
 5) Mediefag knyttet til specifikke kommunikationsopgaver.
 6) Erhvervsforståelse relateret til mediebranchen og entreprenørskab.
 7) Tværfaglige samarbejdsprocesser inden for medieområdet.
 Stk. 3. Studieretningen inden for grafisk design, jf. stk. 1, nr. 2, litra a, tilrettelægges inden for følgende kerneområder:
 1) Grafisk formgivning og design til trykt og digital publicering.
 2) Software til designprocesser, optisk bearbejdning, premedieprocesser og trykteknologi.
 3) Konceptudvikling til komplekse grafiske designopgaver, animation, brugerorienteret design, idégenerering og grafisk design som problemløsende kommunikationsopgaver.
 4) Grafisk konceptudvikling, visuel research og grafisk retorik.
 5) Avanceret typografi og fontdesign, visuel identitet og branding, editorial design, researchbaseret grafisk design, grafisk design til flere medier og emballagedesign.
 Stk. 4. Studieretningen inden for interaktivt design, jf. stk. 1, nr. 2, litra b, tilrettelægges inden for følgende kerneområder:
 1) Design af brugergrænseflader til interaktive digitale medier, integration af foto, levende billeder og motion graphic design i visuelle kommunikationsløsninger.
 2) Software til designprocesser, kamera og lyssætning og teknologiforståelse.
 3) Konceptudvikling til brugeradfærd på digitale medier, idégenerering, storytelling og motion graphic-design til tv- og filmkoncepter.
 4) Design- og kommunikationsteori, retorik, research og medieudvikling.
 5) Webpublicering, tv og film og mobile enheder.
 Stk. 5. Studieretningen inden for kreativ kommunikation, jf. stk. 1, nr. 2, litra c, tilrettelægges inden for følgende kerneområder:
 1) Kreativitet, design, art direction og tekstforfatning til medieplatforme.
 2) Software til udvikling, design, præsentation og gennemførelse af idéer og kommunikationskoncepter.
 3) Idégenerering, tankemetode og procesforståelse til kreativ problemløsning samt konceptudvikling til komplekse kommunikationsopgaver inden for reklame og markedsføring.
 4) Omtaledrevet og aktiverende integreret kommunikation, storytelling, storydoing, branding og brand creation til medieplatforme.
 Stk. 6. Studieretningen inden for fotografisk kommunikation, jf. stk. 1, nr. 2, litra d, tilrettelægges inden for følgende kerneområder:
 1) Fotografi, produktion af levende billeder, integration af fotografiske virkemidler i kommunikationsprodukter.
 2) Kamera og lyssætning, software til billedbehandling og postproduktion til trykte og digitale medier.
 3) Konceptudvikling og idégenerering af fotografiske virkemidler og genrer i design- og kommunikationsopgaver.
 4) Design, kommunikations- og billedteori, retorik, formidling, research, genre- og medieforståelse.
 5) Visualisering vha. foto eller levende billeder inden for mode, arkitektur, reklame, portræt og stilleben i trykt og digital kommunikation.
 6) Virksomhedsdrift, forretningsideer og markedspotentialer.
 Stk. 7. Studieretningen inden for Coded Design, jf. stk. 1, nr. 2, litra e, tilrettelægges inden for følgende kerneområder:
 1) Design og udvikling af teknologibårne oplevelser og brugergrænseflader til interaktive digitale medier.
 2) Kreativ brug af kode og software til designprocesser, teknologiforståelse, programmering af teknologier i en ekspressiv kontekst.
 3) Konceptudvikling og idégenerering til brugeradfærd på digitale platforme og med digitale teknologier.
 4) Design- og kommunikationsteori, retorik, research og medieudvikling.
 5) Generativt design, visuel identitet og publicering på digitale platforme og enheder, håndtering og visualisering af data samt oplevelsesdesign.
 § 4. For uddannelsen gælder de regler om professionsbacheloruddannelser, der er fastsat i bekendtgørelse om erhvervsakademiuddannelser og professionsbacheloruddannelser, herunder regler om formål, niveau, videngrundlag, praktik, indhold og tilrettelæggelse, varighed og struktur, adgang, lærerkvalifikationer, prøver og eksamen, studieordning og merit.
§ 5. Uddannelses- og Forskningsstyrelsen kan tillade fravigelse af bekendtgørelsen som led i forsøg.
Ved forsøg fastsættes samtidig forsøgets varighed og rapporteringsform.
 § 6. Bekendtgørelsen træder i kraft den 1. august 2023.
 Stk. 2. Bekendtgørelse nr. 584 af 7. juni 2011 om uddannelsen til professionsbachelor i visuel kommunikation ophæves.
 Stk. 3. Studerende, der er begyndt på uddannelsen efter de tidligere regler, jf. stk. 2, fortsætter uddannelsen efter reglerne i denne bekendtgørelse.
Uddannelses- og Forskningsstyrelsen, den 27. januar 2023 Mikkel Leihardt / Emma Holm Bilag 1 Mål for læringsudbytte for uddanelsen til professionsbachelor i visuel kommunikation Mål for læringsudbyttet omfatter den viden, de færdigheder og kompetencer, som en professionsbachelor i visuel kommunikation skal opnå i uddannelsen Viden Den uddannede professionsbachelor i visuel kommunikation har viden om 1) det visuelle formsprogs grundlæggende teori, 2) anvendt teori og metode inden for kommunikation, grafisk retorik, branding, kreativitet og konceptudvikling, 3) anvendt teori og metode inden for research, analyse, koncepter, målgrupper og mediering, 4) professionsrelaterede forhold, produktion og økonomi, erhvervsforståelse og entreprenørskab, 5) undersøgelses- og procesmetoder samt projektbeskrivelse og 6) kan forstå og reflektere over professionens anvendelse af teori og metode i praksis.
Den uddannede inden for studieretningen grafisk design har tillige 1) teoretisk og praktisk viden om komplekse grafiske kommunikationsopgaver, 2) viden om anvendt teori, metode og praksis inden for research og modtagerforhold, 3) viden om anvendt teori, metode og praksis inden for avanceret typografi, branding, visuel identitet, editorial design, emballagedesign, grafiske designkoncepter til flere medier, 4) viden om praksis inden for teknologi og grafisk produktion og tilrettelæggelse.
Den uddannede inden for studieretningen interaktivt design har tillige 1) teoretisk og praktisk viden om komplekse designprocesser til interaktivt design og motion graphic design, 2) viden om anvendt teori, metode og praksis inden for brugeradfærd og interaktive medier, 3) viden om anvendt teori, metode og praksis inden for lyd, foto og levende billeder/animation, 4) viden om praksis inden for teknologi og digitale medieplatforme.
Den uddannede inden for studieretningen kreativ kommunikation har tillige 1) teoretisk og praktisk viden om komplekse integrerede kommunikationsopgaver, 2) viden om anvendt teori, metode og praksis inden for reklame og markedsføring, 3) viden om anvendt teori, metode og praksis inden for kreativitet, idégenerering, konceptudvikling og branding, 4) viden om praksis inden for kreativ kommunikation på medieplatforme.
Den uddannede inden for studieretningen fotografisk kommunikation har tillige 1) teoretisk og praktisk viden om kompleks fotografisk kommunikation til brug i reklame og kommunikationsprodukter, 2) viden om anvendt teori og metode i afsender- og modtagerforhold i relation til konceptudvikling af fotografiske virkemidler, 3) viden om anvendt teori, metode og praksis i relation til innovativ udvikling af fotografisk kommunikation, 4) viden om anvendt teori, metode og praksis inden for lyd og levende billeder, 5) viden om hardware og software inden for fotografiske teknologier, 6) viden om markedsføring af egen virksomhed, fotografiske produkter og ydelser.
Den uddannede inden for studieretningen Coded Design har tillige 1) teoretisk og praktisk viden om kode som designsprog samt brug af programmering i komplekse designprocesser til digitale platforme og teknologier, 2) viden om anvendt teori, metode og praksis inden for visualisering, dynamiske identiteter, interaktion, databehandling, maskinlæring og kunstig intelligens, viden om anvendt teori, metode og praksis inden for brugeradfærd og interaktive medier, 3) viden om praksis inden for nuværende og kommende teknologier og digitale medieplatforme.
Færdigheder Den uddannede professionsbachelor i visuel kommunikation kan 1) anvende metoder og redskaber inden for form, design, kreativitet og teknologi til konceptudvikling på baggrund af research og analyse, 2) anvende metoder og redskaber inden for branding, målgruppeanalyse og brugeranalyse, 3) anvende udviklingsbaserede resultater i praksisnære problemløsende processer, 4) udvikle og begrunde løsning af specifikke kommunikationsproblemer til klienter, samarbejdspartnere og brugere, 5) implementere resultater af idégenerering og konceptudvikling i praksis  alene eller i samarbejde med andre, 6) beskrive, formidle og samarbejde om praksisnære og faglige problemstillinger samt løsninger til samarbejdspartnere og brugere.
Den uddannede inden for studieretningen grafisk design kan tillige 1) konceptudvikle, designe og tilrettelægge grafiske kommunikationsprodukter til tryk og digital publicering, 2) vurdere teoretiske og praktiske problemstillinger og på baggrund heraf anvende visuelt design som redskab til problemløsning inden for grafisk kommunikation, 3) udvikle og begrunde løsning af specifikke kommunikationsproblemer i grafiske design- og kommunikationsprodukter, 4) arbejde med software knyttet til designopgaver.
Den uddannede inden for studieretningen interaktivt design kan tillige 1) konceptudvikle, designe og tilrettelægge interaktive kommunikationsprodukter på digitale medier, samt motion graphic design og animation til tv og film, 2) vurdere teoretiske og praktiske problemstillinger og på baggrund heraf anvende teknologi som redskab til problemløsning inden for det interaktive kommunikationsområde, 3) udvikle og begrunde løsning af specifikke kommunikationsproblemer i interaktive designprodukter og motion graphic design, 4) arbejde med fotografering og levende billeder som en integreret del af et visuelt kommunikationsprodukt.
Den uddannede inden for studieretningen kreativ kommunikation kan tillige 1) konceptudvikle, designe og tilrettelægge kreativ kommunikation til  medieplatforme, 2) vurdere teoretiske og praktiske problemstillinger og på baggrund heraf anvende konceptuel tænkning, art direction og tekstforfatning til problemløsning inden for kommunikation og medier, 3) udvikle og begrunde løsning af specifikke kommunikationsproblemer inden for reklame og markedsføring, 4) arbejde med software knyttet til kommunikationsopgaver.
Den uddannede inden for studieretningen fotografisk kommunikation kan tillige 1) konceptudvikle, designe og tilrettelægge fotografiske kommunikationsprodukter til tryk og digital publicering, 2) vurdere teoretiske og praktiske problemstillinger på baggrund af fotografiske teknologier og produktionsmetoder, 3) udvikle og begrunde løsninger inden for det fotografiske problemfelt samt vurdere brug af fotografiske virkemidler i relation til medieplatforme, 4) arbejde med fotografering og optagelse af levende billeder til kommunikationsopgaver med afsæt i forskellige genrer og modtagerforhold, 5) præsentere og formidle sin faglighed og indgå i alle faser af udvikling af visuel kommunikation i samarbejde med aftagere og andre faggrupper, 6) anvende de økonomiske og juridiske værktøjer, der skal til for at starte egen virksomhed.
Den uddannede inden for studieretningen Coded Design kan tillige 1) konceptudvikle, designe og udvikle interaktive kommunikationsprodukter på digitale medier, 2) vurdere teoretiske og praktiske problemstillinger og på baggrund heraf anvende visuelt design, programmering og teknologi som redskab til problemløsning inden for det interaktive kommunikationsområde, 3) udvikle og begrunde løsning af specifikke kommunikationsproblemer i interaktive designprodukter og relaterede teknologier, 4) arbejde med programmering, kodning og software knyttet til designopgaver og relaterede teknologier.
Kompetencer Den uddannede professionsbachelor i visuel kommunikation kan 1) ved hjælp af research, analyse og kreativitet håndtere komplekse design- og kommunikationsrelaterede problemstillinger, 2) arbejde innovativt med metodevalg til løsning af design- og kommunikationsopgaver, 3) opsøge viden i professionsfeltet og selvstændigt identificere egne læringsbehov og udvikle egen viden, færdigheder og kompetencer inden for visuel kommunikation og medier, 4) med en professionsorienteret tilgang selvstændigt deltage i fagligt og tværfagligt samarbejde og påtage sig ansvar inden for rammerne af en professionel etik.
Den uddannede inden for studieretningen grafisk design kan tillige 1) håndtere konceptudvikling og design af grafiske kommunikationsprodukter under hensyntagen til funktion, æstetik, teknik og økonomi samt trends og stil, 2) håndtere grafiske designparametre i trykte og digitale medier, 3) identificere og lede egen faglig udvikling på områder som visuelle trends, stil og nye medier og teknologier.
Den uddannede inden for studieretningen interaktivt design kan tillige 1) håndtere konceptudvikling og design af interaktive kommunikationsløsninger på grundlag af analytiske og kreative processer, herunder webpublicering, motion-design til tv og film, 2) identificere brugeradfærd og interaktionssituationer og anvende indsigter til innovation, 3) identificere og lede egen faglig udvikling på områder som medieudvikling, motion-design og interaktive brugergrænseflader.
Den uddannede inden for studieretningen kreativ kommunikation kan tillige 1) håndtere idé- og konceptudvikling af kreative kommunikationsprodukter under hensyntagen til funktion, relevans, strategiske overvejelser, originalitet, eksekvering og implementering, 2) håndtere komplekse kommunikationsopgaver og problemstillinger på grundlag af analytiske og kreative processer, 3) identificere og lede egen faglig udvikling på områder som branding og integreret kommunikation, nye medier og teknologier.
Den uddannede inden for studieretningen fotografisk kommunikation kan tillige 1) håndtere konceptudvikling og design af fotografiske kommunikationsløsninger på grundlag af analytiske og kreative processer, 2) tilrettelægge fotografiske virkemidler og levende billeder til forskellige medieplatforme under hensyntagen til funktion, æstetik, teknik og økonomi, 3) identificere og lede egen faglig udvikling på områder som fotografiske genrer, teknologiske trends og mediernes brug af levende billeder og visuelle virkemidler, 4) innovativt udvikle nye fotografiske koncepter til brug for reklame og kommunikationsbranchen.
Den uddannede inden for studieretningen Coded Design kan tillige 1) håndtere konceptudvikling og design af interaktive kommunikationsløsninger på grundlag af analytiske og kreative processer på digitale platforme, herunder webpublicering, samt udvikling af applikationer, 2) identificere brugeradfærd og interaktionssituationer og anvende indsigter til innovation, 3) identificere og lede egen faglig udvikling på områder som programmering, kreativ kodning, nye teknologier og interaktionsformer samt interaktive brugergrænseflader.
