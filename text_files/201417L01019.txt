Ændringsforslag stillet den 26. maj 2015 uden for betænkningen Ændringsforslag til 2. behandling af Forslag til lov om ændring af lov om sygedagpenge, lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om aktiv socialpolitik og lov om ferie (Midlertidig periode med ret til sygedagpenge ved livstruende, alvorlig sygdom m.v.) [af beskæftigelsesministeren (Henrik Dam Kristensen)]:
Til § 1 Af beskæftigelsesministeren:
 6) I det under nr. 2 foreslåede § 10 a, nr. 1, ændres »den enkelte sag« til: »sagen«.
[Sproglig korrektion] Til § 2 7) Nr. 4 affattes således:
 »4. I § 68 d, stk. 1, indsættes efter 2. pkt.:
»En person, som fortsat er uarbejdsdygtig på grund af egen sygdom, men hvis ret til sygedagpenge ophører efter § 24 c, stk. 1, i lov om sygedagpenge, har ret til at få et jobafklaringsforløb ved ophør af sygedagpengene.«« [Præcisering] Til § 7 8) I 1. pkt. ændres »på ikrafttrædelsestidspunktet« til: »den 1. juli 2015«.
[Præcisering] Bemærkninger Til nr. 6 Der er tale om en sproglig korrektion, som skal sikre en mere ensartet ordlyd i den foreslåede § 10 a, idet ordet »sagen« anvendes i § 10 a, nr. 2.
Til nr. 7 Formålet med den foreslåede ændring er en præcisering af lovteksten, så det tydeligere fremgår, at det er alle personer efter den foreslåede § 24 c, stk. 1, som får ret til at få et jobafklaringsforløb med ressourceforløbsydelse, når de ikke længere har ret til sygedagpenge.
Det er en betingelse, at personen på tidspunktet for ophør af sygedagpengene efter § 24 c, stk. 1, fortsat er uarbejdsdygtig på grund af sygdom.
Til nr. 8 For at sikre, at der ikke opstår tvivl om, hvilket ikrafttrædelsestidspunkt der henvises til i overgangsbestemmelsen, foreslås det, at »ikrafttrædelsestidspunktet« ændres til »den 1. juli 2015«.
