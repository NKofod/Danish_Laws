Indholdsfortegnelse Indledning 1. Den 14. maj 1996 vedtog Folketinget lovforslag nr.  

 209 om ændring af lov om social bistand vedrørende støtte- og kontaktpersoner  

 for sindslidende.
Med vedtagelsen af § 68 c er indføjet en ny bestemmelse i  

 bistandsloven, hvorefter personer med sindslidelser kan tilbydes en støtte-  

 og kontaktperson.
Lovændringen træder i kraft fra den 1. august 1996.
Efter bistandslovens § 68 c, stk. 1, kan kommunalbestyrelsen tilbyde  

 personer med sindslidelser en støtte- og kontaktperson.
Kommunalbestyrelsen  

 er ansvarlig for tilrettelæggelsen af ordningen.
Målgruppen for støtte- og kontaktpersonordningen er de mest socialt  

 udsatte og isolerede grupper af sindslidende, som ikke almindeligvis gør brug  

 af eller kan gøre brug af de allerede etablerede tilbud.
Støtte- og  

 kontaktpersonordningen skal derfor ses i sammenhæng med både den hidtidige og  

 den fremtidige indsats for sindslidende.
Støtte- og kontaktpersonordningen  

 skal være et supplement til eksisterende tilbud til sindslidende og ikke en  

 erstatning for disse.
Bistandslovens § 68 c om støtte- og kontaktpersoner til sindslidende har  

 baggrund i en forudgående forsøgsordning med støtte- og kontaktpersoner til  

 mennesker med sindslidelser, som blev igangsat i begyndelsen af 1993 efter  

 initiativ fra socialministeren.
Ordningen blev finansieret af den såkaldte  

 Storbypulje, der blev afsat som led i Folketingets dagsorden af 1. december  

 1992 på baggrund af en debat om social nød og hjemløshed i storbyen.
Ideen  

 til forsøgsordningen stammer oprindeligt fra Landsfore ningen SINDs  

 repræsentanter i Socialministeriets Følgegruppe om socialpsykiatri og socialt  

 udstødte.
 Forsøgsordningen omfattede 18 forskellige projekter spredt ud over landet,  

 og projekterne spændte fra en helt frivillig indsats til en indsats baseret  

 på fuldtidsansatte professionelle.
I forbindelse med forsøgsordningen med støtte- og kontaktpersoner er der  

 udarbejdet ialt 6 evalueringsrapporter, hvori erfaringerne fra de 18  

 projekter, der var med i forsøgsordningen, er nærmere beskrevet, og det er  

 disse evalueringsrapporter, der danner grundlaget for vejledningens  

 beskrivelse af, hvilket indhold og omfang en støtte- og kontaktpersonordning  

 kan have.
En samlet oversigt over forsøgsrapporterne findes i bilag 1 i  

 vejledningen.
 Erfaringerne fra forsøgsordningen har været positive, og ordningen har  

 været i stand til at bryde isolationen og yde personlig støtte på de  

 sindslidendes egne betingelser.
 Støtte- og kontaktpersonordningen skal ifølge ændringsloven tages op til  

 revision senest ved udgangen af folketingsåret 1999/2000, da der er tale om  

 et udviklingsområde med hensyn til ordningens indhold og omfang.
1. Baggrunden for støtte- og kontaktpersonindsatsen 1.1. Fra institution til eget hjem Den hidtidige udvikling i indsatsen 2. Baggrunden for at vedtage en lovbestemmelse om  

 støtte- kontaktpersoner skal ses i lyset af den generelle udvikling af  

 tilbuddene til sindslidende i Danmark.
Der har været en klar udvikling, hvor  

 psykiatriske sengepladser er blevet nedlagt, og hvor det er en målsætning at  

 støtte og behandle de sindslidende i deres lokalområde fremfor lange  

 indlæggelser på psykiatriske afdelinger.
Der kan derfor være behov for en  

 person, der kan hjælpe i den svære overgangsfase fra institution til et  

 hverdagsliv i egen bolig.
I denne overgangsfase kan den sindslidende have  

 brug for støtte på en sådan måde, at behovet ikke kan opfyldes mellem kl. 9  

 og 16 eller ved en samtale med en sagsbehandler med mellemrum i  

 socialforvaltningen.
 Denne udvikling har tydeliggjort (amts)kommunernes opgave med hensyn til  

 at udvikle (amts)kommunale tilbud, der kan støtte de sindslidende borgere.  

 Der er oprettet distriktspsykiatriske ordninger og de senere år tillige en  

 række sociale støttetilbud for gruppen, herunder forskellige former for  

 boinstitutioner, bofællesskaber, støttecentre, akutboliger og væresteder.
Betydningen af kontakt 3. Et væsentligt problem for mange sindslidende er  

 frygten for eller den manglende evne til at etablere kontakt med andre  

 mennesker.
Nogle af de sindslidende borgere, der har behov for såvel  

 behandlings- som støtteforanstaltninger, evner eller ønsker ikke at møde op  

 til tilbuddene.
For at kunne lære at etablere kontakter har den sindslidende  

 derfor i starten brug for en person, som den pågældende føler sig tryg ved,  

 og som kan give den fornødne støtte i de første faser af kontaktetableringen.  

 Kerneprincippet i støtte- og kontaktpersonordningerne er, at hvis der er  

 opbygget kontakt og tillid i forholdet til den sindslidende, kan en mere  

 strukturerende indsats herefter iværksættes.
Det kan være lettere at være to,  

 når man første gang henvender sig til nye mennesker og ikke mindst til  

 offentlige instanser, hvor der ofte kan være ventetid, og hvor det kan være  

 svært at blive forstået og i det hele taget vide, hvad man har ret til og  

 krav på.
1.2. Behovets størrelse Et anslået behov 4. Med udgangspunkt i erfaringerne fra  

 forsøgsordningen skønnes det, at ca. 3000 sindslidende på landsplan løbende  

 vil være i kontakt med en støtte- og kontaktperson.
 Ca. 10 % af de ialt ca. 30.000 sindslidende, der på landsplan skønnes at  

 have behov for særlige sociale tilbud, vil dermed løbende være i kontakt med  

 en støtte- og kontaktperson.
5. Det anslåede behov kan dog være forbundet med en  

 vis usikkerhed, idet erfaringer med opsøgende arbejde bl.a. har vist, at der  

 etableres kontakt til sindslidende, der hidtil har været ukendte i støtte- og  

 behandlingssammenhæng.
Desuden kan der være forskelle på behovet for støtte-  

 og kontaktpersonordninger i de forskellige dele af landet.
I et landområde,  

 hvor der ikke umiddelbart er kendskab til særligt mange sindslidende, kan det  

 fx vise sig, at behovet er større end først antaget, fordi en del af de  

 sindslidende er sky og lever en isoleret tilværelse.
1.3. Formålet med støtte- og kontaktpersonordningen Målsætning 6. Den overordnede målsætning er, at personer med  

 sindslidelser skal have mulighed for at leve en tilværelse så tæt på det  

 normale som muligt.
Denne målsætning kan udvikles med en række handlemål om  

 at søge at sikre de sindslidendes livsvilkår, herunder at den sindslidende  

 får mulighed for:
- at bo i egen bolig - have kontakt med andre - have arbejde/aktivitet i hverdagen - få undervisning og uddannelse - dyrke interesser - komme omkring - få råd og vejledning - træffe beslutninger om eget liv Formålet med støtte- og kontaktpersonordninger 7. Formålet med støtte- og kontaktpersonordningerne er  

 at opbygge og sikre kontakt ud fra den sindslidendes egne ønsker og behov for  

 derved at gøre den pågældende i stand til at klare sig bedst muligt, herunder  

 at benytte de etablerede tilbud.
 8. Støtte- og kontaktpersonordningen er et frivilligt  

 tilbud, hvor støtte- og kontaktpersonen skal fungere på den sindslidendes  

 præmisser.
Støtte- og kontaktpersonernes indsats består i at opnå den isolerede  

 sindslidendes tillid gennem talrige kontaktforsøg for senere på den  

 sindslidendes egne betingelser gennem indbyrdes samtale at samarbejde om at  

 forsøge at skabe ordnede sociale forhold med hensyn til bolig, arbejde og  

 fritid samt etablering af et ikke-professionelt netværk af nye venner og  

 bekendte.
Det er vigtigt, at arbejdet udføres på en sådan måde, at  

 initiativet bevares hos den sindslidende.
Dette kræver erfaringsmæssigt  

 gensidig takt, tid, tålmodighed og tolerance overfor hinandens  

 forskelligheder.
1.4. Særligt om den opsøgende indsats Formålet med den opsøgende indsats 9. Formålet med den opsøgende indsats er at skabe  

 kontakt til den gruppe af isolerede sindslidende, som ikke selv vil eller  

 magter at kontakte de etablerede tilbud.
Den opsøgende indsats foregår, hvor den sindslidende befinder sig, hvad  

 enten det er i egen bolig, hos pårørende eller på gaden, banegården,  

 parkanlægget etc.
Indsatsen er typisk sat i værk alene på støtte- og  

 kontaktpersonernes initiativ.
Der henvises til afsnit 4.2 om opsøgende  

 indsats i samarbejde med henvisende myndigheder.
Opsøgende arbejde i praksis 10. De mest udstødte og isolerede sindslidende kan  

 være vanskelige at nå, da de ofte er uden bolig eller ikke opholder sig i  

 den, hvorfor det eneste sted støtte- og kontaktpersonerne kan møde dem er på  

 gaden, omkring banegårde, parkanlæg mv.
Arbejdet kræver megen tid og  

 tålmodighed for, at der kan skabes kontakt på en måde, der ikke virker  

 påtrængende eller grænseoverskridende.
Kontakten opbygges langsomt fx med en  

 snak over en avis eller en kop kaffe.
På disse måder kan det for det meste  

 lykkes at nå de personer, der ikke i første omgang ønsker kontakt.
 Det meste af støtte- og kontaktpersonarbejdet foregår dog fortrinsvis i  

 den pågældendes hjem og er helt efter den sindslidendes ønske. Ønsker  

 vedkommende ikke at lukke døren op, må dette respekteres.
Flygtninge og indvandrere 11. Overfor flygtninge og indvandrere er den opsøgende  

 indsats fra støtte- og kontaktpersonerne forskellig fra den opsøgende  

 indsats, der er beskrevet ovenfor, idet målgruppen ofte udviser en anderledes  

 adfærd som følge af deres sindslidelse og er meget sprogligt isolerede.
I  

 kontakten med sindslidende af udenlandsk herkomst er det nødvendigt også at  

 have en forståelse af personens kulturelle og sociale baggrund.
1.5. Ydergrænsen for støtte- og kontaktpersonordningen Sindslidende misbrugere 12. Der findes marginaliserede stofmisbrugere, der  

 tillige er sindslidende, og som lever en livsform, hvor misbruget er totalt  

 dominerende.
Disse misbrugere er erfaringsmæssigt vanskelige at hjælpe gennem  

 støtte- og kontaktpersonordningerne.
 Sindslidende stofmisbrugere kan også have gavn af støtte- og  

 kontaktpersonordninger, men opgaven kan i relation til netop denne gruppe på  

 længere sigt være så kompliceret, at tilrettelæggelse af en støtte- og  

 kontaktpersonordning i sammenhæng med de etablerede narkotika- og  

 alkoholbehandlingssystemer vil være hensigtsmæssig for at sikre en  

 helhedsorienteret indsats.
2. Forskellige typer af støtte- og kontaktpersoner 13. I forsøgsordningen med støtte- og kontaktpersoner  

 blev der lagt vægt på at afprøve forskellige typer af støtte- og  

 kontaktpersoner, således at såvel brugernes som (amts)kommunernes behov  

 fremover kunne tilgodeses.
2.1. De professionelle støtte- og kontaktpersoner Baggrund 14. De professionelle støtte- og kontaktpersoner kan  

 have en social-og sundhedsuddannelse såsom socialpædagog, ergoterapeut,  

 sygeplejerske, plejer mv.
Professionelle støtte- og kontaktpersoner er som  

 hovedregel fuldtidsansatte, og arbejdstiden ligger fortrinsvis i dagtimerne.  

 De har ofte en psykiatrisk baggrund, hvorfor de kender systemernes muligheder  

 og derfor bedre kan sørge for det opfølgende støtte- og kontaktarbejde end  

 personer, der ikke rigtig har kendskab til systemerne indefra.
Primære målgruppe 15. Den professionelle indsats tager primært sigte på  

 de dårligst fungerende i gruppen af isolerede og socialt udstødte  

 sindslidende, fordi indsatsen typisk forudsætter den fornødne træning i at  

 samtale med og håndtere tilspidsede situationer med psykotiske mennesker.
Arbejdsopgaver 16. De professionelle støtte- og kontaktpersoner  

 varetager dels det opsøgende arbejde overfor de meget vanskelige og dårligt  

 fungerende sindslidende, dels det motiverende støttearbejde overfor den del  

 af målgruppen, som har accepteret besøg, men som ikke magter eller ønsker at  

 deltage i etablerede tilbud.
En professionel støtte- og kontaktpersonindsats er erfaringsmæssigt en  

 effektfuld måde dels at opnå kontakt til denne gruppe af sindslidende på, der  

 ellers stort set ville være uden for det offentlige hjælpesystems rækkevidde,  

 dels når kontakt er etableret at fremføre muligheder og tilbud på en sådan  

 måde, at der reelt kan tages stilling til dem.
Såvel ved forsøg på etablering  

 af kontakt som ved opbygning af kontakt kræves fornøden faglig viden og  

 indsigt.
Antal kontakter 17. Erfaringer tyder på, at en fuldtidsansat støtte-  

 og kontaktperson gennemsnitligt kan besøge ca. 3 sindslidende om dagen og  

 dermed gennemsnitligt kan have ca. 10 løbende kontakter pr. støtte- og  

 kontaktperson samt sporadisk kontakt til enkelte andre tidligere brugere.
2.2. De honorarlønnede støtte- og kontaktpersoner Baggrund 18. Ved en honorarlønnet støtte- og kontaktperson  

 forstås en medarbejder, der er aflønnet pr. person, som der varetages kontakt  

 til.
 Honorarlønnede støtte- og kontaktpersoner har i nogle tilfælde en relevant  

 uddannelse og har typisk arbejde ved siden af og er således i kontakt med den  

 almindelige hverdag, hvilket kan være til gavn for den sindslidende.  

 Arbejdstiden for de honorarlønnede støtte- og kontaktpersoner er ofte mere  

 fleksibel end de professionelles, ligesom den større variation i faglighed og  

 hverdagslivserfaring kan udgøre et supplement til de professionelle støtte-  

 og kontaktpersoner.
Arbejdsopgaver 19. Den honorarlønnede støtte- og kontaktperson  

 varetager både det bredere støttearbejde og med den fornødne faglige baggrund  

 og indsigt også det motiverende støttearbejde overfor de dårligst fungerende  

 sindslidende.
Betaling for kontakt/antal kontakter 20. En honorarlønnet støtte- og kontaktperson modtager  

 typisk betaling for sin kontakt til den sindslidende, og honoraret kan bestå  

 af dækning af omkostninger ved arbejdet samt en mindre betaling for  

 arbejdsindsatsen.
Honoraret gives pr. person, hvilket gør det muligt for de  

 honorarlønnede støtte- og kontaktpersoner at bestemme, om de kan påtage sig  

 en, to eller flere brugerkontakter.
Kontaktfamilier 21. I forsøgsperioden er der gjort positive erfaringer  

 med kontaktfamilier, som har en bruger på besøg 1-2 gange om måneden, hvilket  

 giver endnu en variationsmulighed, som hører ind under honorarløn.
2.3. De frivillige støtte- og kontaktpersoner Baggrund 22. De frivillige støtte- og kontaktpersoner er først  

 og fremmet drevet af interesse, ofte fordi de selv eller deres familie har  

 været eller er sindslidende.
En frivillig ordning kan fx være startet af Landsforeningen SIND, hvor der  

 ikke er afsat midler til aflønning af de frivillige støtte- og  

 kontaktpersoner.
Frivillige støtte- og kontaktpersoner får dog ofte dækket  

 deres omkostninger i forbindelse med arbejdet.
Arbejdsopgaver 23. De frivillige støtte-og kontaktpersoners opgave  

 består i et bredere støttearbejde, og opgaverne kan fx være at hjælpe til med  

 praktiske opgaver hos den sindslidende, være til rådighed for at snakke,  

 drikke kaffe, følge med til sociale og psykiatriske tilbud osv.
De frivillige  

 støtte- og kontaktpersoner overtager ofte kontakten til en sindslidende,  

 efter at de professionelle støtte- og kontaktpersoner har etableret en stabil  

 kontakt og har formidlet tilbud om social støtte og bistand og evt.  

 psykiatrisk behandling.
 Med hensyn til at benytte frivillige støtte- og kontaktpersoner overfor de  

 dårligst fungerende sindslidende med et meget langvarigt behov for omsorg og  

 et udefrakommende tilbud om netværk, vil det være hensigtsmæssigt først at  

 inddrage den frivillige støtte- og kontaktperson, når sociale  

 støtteforanstaltninger og evt. psykiatriske behandlingstilbud i det  

 væsentlige er på plads og benyttes af den sindslidende person.
Supervision og støtte 24. De frivillige støtte- og kontaktpersoner har  

 erfaringsmæssigt brug for supervision og støtte fra kollegaer, herunder også  

 fra de professionelle støtte- og kontaktpersoner, hvilket tillige er  

 ensbetydende med, at deres indsats er mere end blot det at være en besøgsven.
Grænser for samvær 25. Det bør også understreges, at selvom arbejdet er  

 frivilligt eller honorarlønnet, og selvom arbejdet kan have karakter af at  

 være et egentligt personligt netværk for den sindslidende, er det som regel  

 støtte- og kontaktpersonerne, der selv sætter grænserne for samværet, ligesom  

 det overvejende er den sindslidendes tilværelse, der er i fokus.
3. Arbejdsforløb for støtte- og kontaktpersoner 3.1. Etablering af kontakt Kontaktetablering i praksis 26. Ofte er det en sagsbehandler fra  

 socialforvaltningen eller en sundhedsperson fra hospitalet, der ringer om en  

 sindslidende person, som man mener kan have gavn af en støtte- og  

 kontaktperson.
Støtte- og kontaktpersonen aflægger herefter et besøg, som  

 regel efter først at have adviseret den sindslidende fx pr. brev.
Respekt for brugeren 27. Ved forsøg på etablering af kontakt er det  

 afgørende at forsøge at få den sindslidende til at give udtryk for, hvorvidt  

 den pågældende ønsker en støtte- og kontaktperson, og det er vigtigt, at et  

 udtrykkeligt nej respekteres.
Ofte siger den sindslidende ikke ja med det  

 samme, men heller ikke nej, hvorfor det er støtte- og kontaktpersonens opgave  

 at søge at klarlægge, hvorvidt der hos den sindslidende er et reelt ønske om  

 støtte og kontakt.
 Såfremt den sindslidende udtrykkeligt afviser et tilbud om støtte og  

 kontakt, kan støtte- og kontaktpersonen eventuelt vende tilbage efter et par  

 måneder eller et halvt år for at spørge, om situationen er uforandret.
 Selvom det er en offentlig myndighed, der henviser, er det op til den  

 sindslidende selv, om der skal etableres et støtte- og kontaktpersonforhold  

 eller ej.
Støtte på brugerens egne betingelser 28. Det er vigtigt, at støtte- og kontaktpersonen har  

 et godt samarbejde med de offentlige myndigheder, men støtte- og  

 kontaktpersonordningen er først og fremmest et tilbud til den sindslidende om  

 en person, der kan støtte den sindslidende på dennes egne betingelser - også  

 i situationer hvor den sindslidendes forhold til de offentlige myndigheder er  

 problematisk.
Tidsmæssig udstrækning af kontaktetableringsfasen 29. Den første fase af kontaktforholdet kan vare fra  

 adskillige måneder til et halvt år, men den første fase kan i nogle tilfælde  

 også være vedvarende.
Den første fase bruges til at forsøge at skabe kontakt  

 og på at etablere et tillidsforhold, såfremt den sindslidende accepterer at  

 få besøg.
Den første fase kan derfor bestå af alle mulige gøremål.
3.2. Opbygning og udvikling af kontakt 30. Når det er lykkedes at etablere et kontaktforhold,  

 og når den sindslidende person føler tryghed i relation til støtte- og  

 kontaktpersonen, kan støtte- og kontaktpersonen bevæge sig henimod et mere  

 videregående forløb med henblik på, at den sindslidende får en tilværelse så  

 tæt på det normale som muligt.
Dette forudsætter naturligvis, at den  

 sindslidende magter og ønsker at tage imod etablerede tilbud.
Det kan dreje  

 sig om uddannelsesmæssige foranstaltninger, anskaffelse af ny bolig,  

 revalidering m.m.
Nedsættelse af besøg 31. Er støtte- og kontaktforholdet stabiliseret vil fx  

 en professionel støtte- og kontaktperson kunne nedsætte sine besøg, hvorefter  

 en frivillig støtte- og kontaktperson kan inddrages med henblik på  

 varetagelse af det bredere støttearbejde.
På denne måde kan professionelle  

 ressourcer frigøres til etablering af nye kontakter.
3.3. Afvikling af kontakt Behov for forsat støtte i belastede situationer 32. Så snart der er blevet skabt et velfungerende  

 netværk af andre personer bestående af fx familie, venner, arbejdskammerater  

 eller andre, og den sindslidende selv er blevet i stand til at etablere nye  

 kontakter, vil det ikke længere være nødvendigt med en fortsat støtte  

 undtagen i belastede situationer, fx ved nye sygdomsudbrud, tab af venner  

 eller arbejde.
I sådanne situationer har det betydning for den sindslidende  

 at vide, at kontakten kan retableres og intensiveres, hvis der er behov for  

 dette.
Kontaktafvikling på en naturlig måde 33. Kontakten bør afvikles på en sådan måde, at den  

 sindslidende føler, at kontaktafviklingen sker naturligt og med værdighed.  

 Det kan også være den sindslidende selv, der tager initiativet til at  

 kontakten afvikles, fordi den pågældende føler, at støtte- og  

 kontaktforholdet er blevet overflødigt.
3.4. Omfanget af kontakter 34. Hvor mange kontakter en støtte- og kontaktperson  

 kan have afhænger konkret af kontaktens art.
I kontakt-og udviklingsfasen kan  

 der være behov for flere ugentlige besøg, måske af kortere varighed.
Senere  

 kan kontakten lægges ind i et regelmæssigt mønster med ugentlige eller  

 14-dages besøg.
4. Den organisationsmæssige forankring af støtte- og  

 kontaktpersonordningen 4.1. Den organisationsmæssige indplacering af støtte- og  

 kontaktpersonordningen Ansvaret for ordningens tilrettelæggelse 35. Efter bistandslovens § 68 c kan  

 kommunalbestyrelsen tilbyde personer med sindslidelser en støtte- og  

 kontaktperson.
Bestemmelsen henlægger således ansvaret for etablering og den  

 nærmere tilrettelæggelse af ordningens indhold under kommunalbestyrelsen.
Udgangspunktet er, at støtte- og kontaktpersonordningen skal være et  

 supplement til de socialpsykiatriske tilbud til sindslidende, og at tilbuddet  

 gives i dialog med den sindslidende og på den sindslidendes præmisser.
Den  

 sindslidende kan afstå fra tage imod et tilbud om en støtte- og  

 kontaktperson.
36. Støtte- og kontaktpersonordningen bør derfor  

 tilrettelægges på en sådan måde, at det sikres, at støtte- og  

 kontaktpersonerne i forholdet til de sindslidende brugere fremtræder som og  

 kan fungere uafhængigt af de officielle systemer, både det psykiatriske  

 behandlingssystem og det kommunale system.
Det er ligeledes vigtigt, at der  

 skabes et arbejdsfællesskab eller et fagligt bagland, som er i stand til at  

 støtte op omkring det daglige arbejde.
 37. Organisationsmæssigt kan  

 støtte-kontaktpersonordninger indplaceres som en del af socialforvaltningen  

 fx i tilknytning til væresteder, bostøttecentre, bofællesskaber,  

 boinstitutioner o. lign., eller ordningerne kan som andre sociale tilbud  

 efter aftale etableres i tilknytning til en selvejende institution med hvem,  

 der er indgået en driftsoverenskomst/driftsaftale eller til fx SIND-klubber  

 o. lign.
Tværkommunale ordninger 38.Bistandslovens § 68 c åbner op for, at flere kommuner kan gå sammen om  

 at løse opgaven med støtte- og kontaktpersoner til sindslidende.
 Der vil således være mulighed for, at flere kommuner arbejder sammen om  

 etablering og tilrettelæggelse af tværkommunale støtte- og  

 kontaktpersonordninger i mindre kommuner, hvor der er behov for forholdsvis  

 få sociale støtteforanstaltninger i den enkelte kommune.
Amtskommunen som entreprenør 39. Der er også mulighed for, at kommunerne i et amt  

 går sammen med amtskommunen om etablering af en støtte- og  

 kontaktpersonordning på amtskommunal basis fx i tilknytning til en  

 amtskommunal socialpsykiatrisk døgninstitution eller i tilknytning til  

 distriktspykiatrien.
Kontakt til andre socialpsykiatriske tilbud 40. Uanset ordningens organisatoriske forankring bør  

 der være kontakt til et eller flere andre kommunale eller amtskommunale  

 socialpsykiatriske tilbud som fx døgninstitutioner, væresteder, dagcentre,  

 bostøttecentre m.v., hvilket letter muligheden for at formidle kontakt til  

 andre sociale myndigheder.
4.2. Samarbejdsrelationer og henvisning Samarbejde med bruger, sociale tilbud mv.
41. Det er en forudsætning for en optimalt fungerende  

 støtte- og kontaktpersonordning, at støtte- og kontaktpersonerne formår at  

 etablere et positivt samarbejde mellem brugeren, sig selv samt de forskellige  

 instanser og tilbud indenfor social- og sundhedsvæsenet.
Det er vigtigt, at  

 støtte- og kontaktpersonen bliver synliggjort fx i socialforvaltningen og hos  

 de sundhedsmæssige samarbejdsparter.
Det er ligeledes vigtigt, at støtte- og  

 kontaktpersonen er i stand til at løse eventuelle konflikter på en sådan  

 måde, at det ikke skader samarbejdet.
Et tæt samarbejde med socialforvaltningen er erfaringsmæssigt af stor  

 betydning for støtte- og kontaktpersonernes muligheder for at komme i kontakt  

 med isolerede sindslidende.
Selvom en sagsbehandler måske ikke har direkte  

 kontakt med en sindslidende klient, har mange sagsbehandlere en fornemmelse  

 af den sindslidendes situation.
Klager fra naboer, boligbevægelse m.fl. vil  

 typisk ende på sagsbehandlerens skrivebord, ligesom en del isolerede  

 sindslidende er kendt i hjemmeplejen.
Henvisning i praksis 42. Henvisning til en støtte- og kontaktpersonordning  

 kan ske fra socialforvaltningen, hospitalsafdelingen eller det  

 distriktspsykiatriske center.
Herudover kan henvisning ske fra pårørende til  

 sindslidende, afdelingsbestyrelser i den almennyttige boligsektor, politiet,  

 praktiserende læger, præster, pensionater og herberger, varmestuer etc.
 Erfaringerne viser, at nogle af henvendelserne om at få en støtte- og  

 kontaktperson kommer fra sindslidende, der er blevet henvist af andre  

 sindslidende brugere, ligesom sindslidende nogle gange selv tager initiativ  

 til at bede om at få en støtte- og kontaktperson tilknyttet.
 43. Det kan derfor være hensigtsmæssigt lokalt at  

 udsende oplysende materiale om støtte- og kontaktpersonordningens muligheder,  

 der kan ligge på socialforvaltningen, hospitaler, praktiserende læger,  

 biblioteker mv.
4.3. Medarbejdernes kvalifikationer Krav til personlige kvalifikationer 44. De personlige kvalifikationer er en afgørende  

 forudsætning for, at der kan skabes kontakt med mennesker, som tilsyneladende  

 ikke magter at have kontakt med andre.
Derfor bør støtte- og kontaktpersoner  

 generelt besidde en høj grad af taktfuldhed og indfølingsevne samt være  

 kompetente til skride til handling, såfremt dette skulle blive nødvendigt.
Støtte- og kontaktpersonen skal være i stand til at skabe tillid, have  

 respekt for den sindslidendes særlige personlighed, have evne til selv at  

 være personlig samt evne til at indgå i en fortsat dialog med den  

 sindslidende bruger i centrum.
Hertil kommer evnen til at inspirere den  

 sindslidende og til at planlægge og støtte op omkring, at den sindslidendes  

 ønsker realiseres.
Uddannelsesbehov 45. De af støtte- og kontaktpersonerne, som ikke har  

 den fornødne faglige baggrund for at indgå i arbejdet som støtte- og  

 kontaktperson, vil have behov for en basisuddannelse, således de kan læres op  

 i at få de sindslidende i tale, i at tåle afvisninger samt lære at sætte sig  

 i den sindslidendes sted for at der kan komme en egentlig dialog i stand.  

 Viden om, hvordan sundhedssektoren og socialsektoren fungerer, er også  

 nødvendig ikke mindst med henblik på at støtte den sindslidende i at benytte  

 de sociale tilbud og i at opnå den nødvendige og tilstrækkelige behandling.  

 Ligeledes er det nødvendigt for støtte- og kontaktpersonerne at få forståelse  

 for, hvad det vil sige at være sindslidende og lære at sætte sig ind i den  

 sindslidendes adfærd.
 Der bør tillige tilrettelægges efteruddannelsesforløb for den enkelte  

 støtte- og kontaktperson, idet der løbende vil opstå behov for  

 efteruddannelse hos støtte- og kontaktpersonerne, herunder behov for at  

 udvikle det konkrete metodiske arbejde.
4.4. Det faglige miljø 46. Erfaringerne fra forsøgsordningen tyder på, at det  

 er en fordel, at der etableres et fagligt miljø, hvor der gives mulighed for  

 løbende at diskutere støtte- og kontaktpersonernes arbejde og støtte sig til  

 hinandens erfaringer, herunder drøfte de situationer, der virker belastende  

 for støtte- og kontaktpersonen eller for den sindslidende bruger.
Det faglige  

 miljø kan dog ikke erstatte en egentlig supervision.
Det er væsentligt, at støtte- og kontaktpersonindsatsen gøres målrettet i  

 den forstand, at det løbende søges vurderet, hvor i kontaktforløbet  

 medarbejderen befinder sig.
Der kan formuleres delmål og opstilles  

 handleplaner, der refererer til den sindslidendes aktuelle funktionsniveau.
Handleplaner 47. Især for støtte- og kontaktpersoner, der ikke  

 direkte indgår i et fagligt miljø, kan der opstilles planer for indsatsen og  

 føres optegnelser over arbejdet, således at det organisatoriske bagland kan  

 følge indsatsen og dermed har mulighed for at støtte den pågældende i det  

 videre forløb.
Sikkerhed på arbejdet 48. Generelt med hensyn til støtte- og  

 kontaktpersonernes sikkerhed på arbejdet, vil et velfungerende fagligt  

 bagland være af stor betydning, idet det er her, støtte- og kontaktpersonerne  

 kan vejledes om at udvise en hensigtsmæssig adfærd i kontakten med de  

 sindslidende.
4.5. Supervision 49. Supervision kan tilrettelægges på flere måder,  

 dels kan der være en gensidig faglig supervision i gruppen af støtte- og  

 kontaktpersoner, dels kan man have en ekstern supervision, hvor en supervisor  

 sikrer, at medarbejderne arbejder så hensigtsmæssigt og relevant som muligt  

 for at sikre, at den sindslidendes behov tilgodeses.
Supervisionen vil derfor  

 også komme til at omhandle den sindslidende bruger, idet der fx kan klages  

 over måden at blive opsøgt på eller over manglende interesse hos støtte- og  

 kontaktpersonen, hvilket er vigtigt at få taget op med begge parter.
Supervision og kvalitetsudvikling 50. Supervision kan tillige ses som en form for  

 kvalitetsudvikling, hvor supervisionen bruges til at sikre, at medarbejderne  

 har en hensigtsmæssig adfærd i samspillet med den sindslidende, at der  

 arbejdes med den aftalte målgruppe, og at der arbejdes på at sikre dækning af  

 den sindslidendes behov.
4.6. Brugermedvirken og brugerevaluering 51. Støtte- og kontaktpersonordningen er først og  

 fremmest tilrettelagt på brugerens betingelser, hvorfor deres medvirken er  

 helt afgørende for at arbejdet kan udføres med kvalitet.
 Det er derfor vigtigt, at der foregår en løbende brugerevaluering som dels  

 kan foregå ved interviewundersøgelser, dels kan foregå ved brugernes direkte  

 medvirken i tilrettelæggelsen af nye undervisningstiltag af støtte- og  

 kontaktpersoner og ikke mindst i arbejdet med at kvalitetssikre støtte- og  

 kontaktpersonarbejdet.
5. Etiske overvejelser 52. Når sociale hjælpetilbud rykker ud tæt på  

 borgeren, kan dette medføre en række etiske dilemmaer.
På den ene side er der ingen tvivl om, at hvis ikke indsatsen netop var  

 opsøgende og udgående, ville det ikke være muligt at opnå kontakt til de  

 meget isolerede sindslidende.
På den anden side lægger dette et etisk ansvar  

 på den enkelte støtte- og kontaktpersons skuldre, bl.a. fordi arbejdet ofte  

 udføres af støtte- og kontaktpersonen alene.
 Opgaven kan fra et medarbejdersynspunkt være ensom, og den pågældende står  

 ofte alene med en række vurderinger og beslutninger om, fx hvor langt man kan  

 og bør gå i sin insisteren på kontakt.
 Der rejser sig endvidere en række overvejelser om, hvor langt  

 medarbejderen kan gå i sine bestræbelser på at være til rådighed for den  

 sindslidende og hvad man som støtte- og kontaktperson kan tillade sig at gøre  

 uden at dette vil virke grænseoverskridende i forholdet til den sindslidende  

 bruger.
Der findes ingen umiddelbare løsninger på disse dilemmaer.
Bl.a. derfor  

 kan et velfungerende fagligt bagland være af stor betydning.
53. Et andet dilemma, der kan opstå, omhandler de brud  

 i kontakten, der opstår, når medarbejderen holder ferie, bliver syg eller får  

 et andet arbejde.
I sådanne situationer er det vigtigt altid at søge at  

 informere den sindslidende, såfremt dette er muligt.
Tidspunktet og måden,  

 der informeres på, vil være forskellig fra sindslidende til sindslidende.  

 Utilsigtede brud i kontakten behøver ikke være en katastrofe, hvis støtte- og  

 kontaktpersonen får nyt arbejde eller ønsker at ophøre med kontakten.
Når der  

 en gang er skabt en kontakt, vil det ofte kunne lade sig gøre at introducere  

 en ny støtte- og kontaktperson, men det kan i en periode medføre, at et  

 opnået udviklingstrin mistes.
I nogle tilfælde fører afbrydelser eller skift  

 i støtte- og kontaktperson til nye udviklingsmuligheder for den sindslidende.  

 Men generelt vil det være væsentligt at søge at sikre kontinuitet i  

 indsatsen.
6. Tavshedspligt 54. Reglerne om tavshedspligt mv. skal ses som en  

 sikkerhed for såvel den sindslidende som støtte- og kontaktpersonen.
 Hvordan en støtte- og kontaktperson skal forholde sig til tavshedspligt og  

 pligt til videregivelse af fortrolige oplysninger afhænger af måden, hvorpå  

 støtte- og kontaktpersonordningen er organiseret i den enkelte kommune og  

 hermed under hvilken myndighed, støtte- og kontaktpersonen er ansat, jf.  

 afsnit 4.1. om organisationsmæssig indplacering af støtte- og  

 kontaktpersonordningen.
Kommunalt ansatte støtte- og kontaktpersoner 55. En støtte- og kontaktperson er omfattet af såvel  

 straffelovens som forvaltningslovens tavshedspligtsbestemmelser, hvis  

 vedkommende er kommunalt ansat - uanset om arbejdet udgår direkte fra  

 kommunens forvaltning eller institutioner, eller hvis kommunen har  

 udliciteret støtte- og kontaktpersonarbejdet til en selvejende institution,  

 hvormed kommunen har indgået driftsoverenskomst eller anden særlig  

 driftsaftale.
Tavshedspligt er et dilemma, som en kommunalt ansat støtte- og  

 kontaktperson til stadighed må forholde sig til.
Tavshedspligten betyder, at  

 man som ansat i en kommunal socialforvaltning som udgangspunkt skal opnå den  

 sindslidendes samtykke til at oplyse amtets sundhedssektor, fx  

 distriktspsykiatrien, om den sindslidendes forhold.
Indhentelse af samtykke 56. Mange støtte- og kontaktpersoner føler ofte, at de  

 opererer i grænseområderne af tavshedspligten.
Udgangspunktet kan være det,  

 at den sindslidendes skriftlige - eller efter omstændighederne mundtlige  

 samtykke - skal indhentes, før der kan tages kontakt med andre myndigheder,  

 men der opstår ikke sjældent situationer, hvor støtte- og kontaktpersonen må  

 skønne om den sindslidende befinder sig i en nødsituation, som kræver  

 omgående handling.
Frivillige støtte- og kontaktpersoner 57. For frivillige støtte- og kontaktpersoner gælder  

 alene straffelovens bestemmelser.
Frivillige støtte- og kontaktpersoner kan  

 kontakte offentlige institutioner og gøre opmærksom på den sindslidendes  

 eventuelle behov for bistand uden den sindslidendes samtykke i det omfang,  

 videregivelse af fortrolige oplysninger er berettiget.
Det er alene et etisk  

 spørgsmål om at handle uden den sindslidendes viden.
En frivillig støtte- og  

 kontaktperson kan i modsætning til en kommunalt ansat støtte- og  

 kontaktperson ikke modtage oplysninger om en sindslidende fra offentlige  

 myndigheder uden den sindslidendes udtrykkelige fuldmagt eller  

 tilstedeværelse.
Honorarlønnede støtte- og kontaktpersoner 58. Hvorvidt honorarlønnede støtte- og kontaktpersoner  

 er omfattet af såvel straffelovens som forvaltningslovens  

 tavshedspligtsregler afhænger af en konkret vurdering af de kontraktsretlige  

 forudsætninger, som udgør rammerne for deres arbejde.
De honorarlønnede  

 støtte- og kontaktpersoner vil typisk have indgået en ansættelseskontrakt med  

 enten kommunen eller den institution, som kommunen har indgået  

 driftsoverenskomst med, indeholdende blandt andet bestemmelser om løn,  

 opsigelse m.v.
Såvel straffelovens som forvaltningslovens  

 tavshedspligtsbestemmelser finder derfor anvendelse.
Iagttagelse af tavshedspligt i det daglige arbejde 59. I forhold til støtte- og kontaktpersonens arbejde  

 kan iagttagelse af de gældende regler om tavshedspligt for den enkelte  

 støtte- og kontaktperson i nogle tilfælde virke som en barriere, og  

 tavshedspligtsreglerne kan for den enkelte forekomme noget  

 »firkantede«.
Erfaringerne fra forsøgsordningen med støtte- og  

 kontaktpersoner viser imidlertid, at reglerne om tavshedspligt ikke synes at  

 volde store problemer i det daglige arbejde primært fordi den sindslidende  

 giver sit samtykke til, at der kan videregives og indhentes fortrolige  

 oplysninger.
Handleplaner 60. Eventuelle problemer med hensyn til indhentelse af  

 den sindslidendes samtykke kan i praksis løses ved, at støtte- og  

 kontaktpersonen sammen med den sindslidende udarbejder en konkret og  

 individuel handleplan, der også tager højde for de kritiske situationer, der  

 typisk kan opstå i den sindslidendes liv, med henblik på at sikre fornøden  

 eller relevant bistand.
I sådanne handleplaner kan der som regel indfortolkes  

 et samtykke til videregivelse og indhentelse af oplysninger.
 Bilag 2 i vejledningen indeholder en detaljeret gennemgang af reglerne om  

 tavshedspligt suppleret med eksempler fra støtte- og kontaktpersonernes  

 arbejde.
7. Notatpligt Gælder for offentligt ansatte 61. Offentligt ansatte, herunder kommunalt ansatte  

 støtte- og kontaktpersoner har i henhold til § 6 i lov om offentlighed i  

 forvaltningen pligt til i sager, hvor der vil blive truffet afgørelse af en  

 forvaltningsmyndighed, at gøre notat om indholdet af de oplysninger, som de  

 modtager mundtligt eller på anden måde er bekendt med af faktiske  

 omstændigheder, som er af betydning for sagens afgørelse.
Notatpligten kan  

 kun tilsidesættes, hvis den kommunalt ansatte støtte- og kontaktpersons viden  

 om den sindslidendes forhold ikke indgår i socialforvaltningens beslutninger  

 om fortsat ydelse eller bistand.
Frivillige støtte- og kontaktpersoner er  

 ikke omfattet af notatpligten.
62. Erfaringerne fra forsøgsordningen viser, at  

 støtte- og kontaktpersonerne har forskellige holdninger til, hvad der noteres  

 om den enkelte sindslidende i det omfang notatpligten ikke finder anvendelse.  

 Mange har givet udtryk for, at en del sindslidende lægger stor vægt på, at  

 støtte- og kontaktpersonen ikke fører journaler.
Andre støtte- og  

 kontaktpersoner finder det uholdbart ikke at notere oplysninger, som kan være  

 væsentlige for en eventuel efterfølger i arbejdet eller til støtte for egen  

 indsats.
Endvidere kan registrering begrundes med forskellige  

 dokumentationshensyn fx i situationer, hvor den sindslidende indgiver klage  

 til socialforvaltningen over støtte- og kontaktpersonen.
8. Klageregler 63. Klage over kommunalbestyrelsens afgørelse efter §  

 68 c, stk. 1, kan indbringes for det sociale ankenævn, jf. bistandslovens §  

 15, stk. 1.
9. Finansiering 64. Udgifterne til en støtte- og kontaktpersonordning  

 afholdes af kommunen og amtskommunen med hver 50%, jf. bistandslovens § 135,  

 stk. 6. I tilfælde, hvor tilbud om en støtte- og kontaktperson gives  

 personer, der er fyldt 67 år, afholder kommunen endeligt udgiften, jf. § 135,  

 stk. 5.
Der henvises til Socialministeriets bekendtgørelse nr. 511 af 12. juni  

 1996 om fordeling mellem kommune og amtskommune af udgifter til ydelser  

 omfattet af bistandslovens § 135, stk. 5 og 6. Socialministeriet, den 28.  

 august 1996 KAREN JESPERSEN / Poul Pedersen ----------------------------------------------------------------- Bilag 1 Om forsøgsordningen under Storbypuljen med støtte- og kontaktpersoner til  

 sindslidende er udkommet:
 Støtte- og kontaktpersoner for sindslidende, Følgegruppen om  

 socialpsykiatri, Socialministeriet, 1992.
 Følgegruppens pjece fra 1992 bestilles i Socialministeriet, telf.
3392 9300 Vi er på trapperne, 1993 (1. rapport) Gør cirklen rund, 1995 (2. rapport) Tid og tålmodighed, 1995 (3. rapport - midtvejsrapport) Sindslidende i små kommuner, 1995 (4. rapport) De professionelle, de frivillige og de udstødte, 1996 (5. rapport) Fra projekt til paragraf, 1996 (6. rapport) Rapporterne bestilles hos Socialt Udviklingscenter (SUS), telf. 3393 4450,  

 Fax 3393 5450 ---------------------------------------------------------------- Bilag 2 Gennemgang af reglerne om tavshedspligt i relation til støtte- og  

 kontaktpersonernes arbejde 1. Regler om tavshedspligt og om hvornår en oplysning  

 er fortrolig De almindelige regler om tavshedspligt for personer, der er ansat i den  

 offentlige forvaltning, findes i forvaltningslovens kapitel 8 (§ 27 - § 31)  

 og i straffelovens § 152. For private, der virker i offentlig tjeneste eller  

 hverv, gælder som nævnt ovenfor alene straffelovens bestemmelser.
I almindelighed gælder det, at personer, der er undergivet tavshedspligt,  

 ikke har tavshedspligt med hensyn til enhver oplysning, som den pågældende  

 får kendskab til i forbindelse med sit arbejde.
Normalt omfatter  

 tavshedspligten alene oplysninger af fortrolig karakter - dvs. oplysninger,  

 der kan betegnes som følsomme.
Oplysninger, som ikke er fortrolige, kan  

 normalt frit videregives.
 Efter straffelovens § 152 har enhver, der virker eller har virket i  

 offentlig tjeneste eller hverv, tavshedspligt med hensyn til fortrolige  

 oplysninger.
 Det følger af straffelovens § 152, stk. 3, at en oplysning er fortrolig,  

 når den ved lov eller anden gyldig bestemmelse er betegnet som sådan, eller  

 når det i øvrigt er nødvendigt at hemmeligholde den for at varetage  

 væsentlige hensyn til offentlige eller private interesser.
Uden for de tilfælde, hvor det i lov eller anden gyldig bestemmelse er  

 fastsat, at bestemte oplysninger er fortrolige, beror afgørelsen af  

 spørgsmålet om fortrolighed på en konkret bedømmelse af hensynet til  

 offentlige eller private interesser.
Straffelovens § 152, stk. 3, indeholder  

 ikke nærmere vejledning herom.
I forvaltningslovens § 27 er der som supplement til den generelle  

 formulering af bestemmelsen i straffeloven foretaget en ikke- udtømmende  

 opregning af hensyn, der kan føre til, at en oplysning må betegnes som  

 fortrolig.
Blandt de hensyn til private interesser, der kan nødvendiggøre  

 hemmeligholdelse, nævnes bl.a. hensynet til enkeltpersoners interesse i at  

 beskytte oplysninger om deres personlige, herunder økonomiske, forhold, jf. §  

 27, stk. 1, nr. 6. Indenfor det sociale område er det tavshedspligtens  

 rækkevidde i forhold til oplysninger om enkeltpersoners personlige forhold,  

 der har størst praktisk betydning.
Bestemmelsen i § 27, stk. 1, nr. 6, har til formål at sikre beskyttelsen  

 af privatlivets fred.
Omfattet af bestemmelsen er først og fremmest  

 oplysninger om enkeltpersoners rent private forhold, herunder oplysninger om  

 race, religion og hudfarve, og oplysninger om politiske, foreningsmæssige,  

 seksuelle og strafbare forhold, om helbredsforhold, væsentlige sociale  

 problemer og om misbrug af nydelsesmidler og lignende.
Kredsen af fortrolige oplysninger er imidlertid ikke begrænset til sådanne  

 særligt følsomme oplysninger.
Også andre oplysninger om enkeltpersoners  

 forhold, der ikke er umiddelbart tilgængelige for andre, som kommer i  

 forbindelse den pågældende, vil kunne være omfattet af tavshedspligten.
Det  

 gælder fx oplysninger om familiemæssige forhold og oplysninger om sociale  

 problemer, som ikke kan betegnes som væsentlige.
Om oplysningerne er så følsomme, at de skal hemmeligholdes, vil også være  

 afhængig af, i hvilken sammenhæng de fremkommer.
En almindelig  

 adresseoplysning vil således normalt ikke være fortrolig, men kan være det,  

 hvis den fx røber, at en person er indlagt på psykiatrisk hospital eller er i  

 fængsel.
Det samme kan gælde oplysninger, der indirekte røber et  

 klientforhold.
I praksis kan der opstå situationer, hvor det for den enkelte støtte- og  

 kontaktperson kan være vanskeligt at bedømme, hvorvidt en given oplysning kan  

 betegnes som en fortrolig oplysning.
Støtte- og kontaktpersonen må i hvert  

 enkelt tilfælde foretage en konkret vurdering dels af oplysningens karakter,  

 dels af den sammenhæng, hvori oplysningen er fremkommet.
Er der tvivl om,  

 hvorvidt der er tale om en fortrolig oplysning, kan den kommunalt ansatte  

 støtte- og kontaktpersoner drøfte det konkrete tvivlsspørgsmål med det  

 faglige bagland eller i supervision uden, at der vil være tale om et brud på  

 tavshedspligten, ligesom frivillige støtte- og kontaktpersoner altid vil have  

 mulighed for at kontakte kommunalforvaltningen med henblik på at få generel  

 rådgivning og vejledning om, hvordan de skal forholde sig.
2. I hvilket omfang fortrolige oplysninger kan  

 videregives og indhentes Det er i straffelovens bestemmelser om tavshedspligt i § 152 e  

 udtrykkeligt fremhævet, at tavshedspligten ikke gælder i det tilfælde, hvor  

 den pågældende er forpligtet til at videregive en oplysning eller handler i  

 berettiget varetagelse af åbenbar almeninteresse eller af eget eller andres  

 tarv.
Det kan fx dreje sig om, at en støtte- og kontaktperson er blevet  

 bekendt med, at en sindslidende har været involveret i et strafbart forhold,  

 hvorfor støtte- og kontaktpersonen må vurdere, om der skal ske videregivelse  

 af oplysningen til politiet.
 Straffelovens bestemmelser om tavshedspligt finder ligesom andre  

 bestemmelser i straffeloven ikke anvendelse i det omfang, en handling er  

 berettiget efter reglerne om nødværge, lovlig retshåndhævelse, nødret eller i  

 medfør af principperne om uanmodet forretningsførelse eller samtykke.
 Almindeligvis gælder det, at videregivelse kan ske i det omfang,  

 videregivelsen ikke er uberettiget.
At en oplysning er fortrolig, er ikke ensbetydende med, at videregivelse i  

 intet tilfælde ikke må ske.
Der foreligger ikke en krænkelse af  

 tavshedspligten efter straffelovens § 152 e, hvis den pågældende er  

 forpligtet til at videregive oplysningen eller handler i berettiget  

 varetagelse af åbenbar almen interesse eller af eget eller andres tarv.
 I situationer, hvor en støtte- og kontaktperson ved besøg konstaterer, at  

 en sindslidende fx som følge af omsorgssvigt bor under helt uacceptable  

 forhold, og støtte- og kontaktpersonen vurderer, at den sindslidende ikke  

 længere magter at bo alene, vil der ikke foreligge en krænkelse af  

 tavshedspligten, hvis støtte- og kontaktpersonen kontakter  

 socialforvaltningen imod den sindslidendes ønske med henblik på at  

 foranstalte, at den sindslidende midlertidigt kan opholde sig andetsteds,  

 indtil andet botilbud kan gives.
De forskellige former for videregivelse er nærmere reguleret i  

 forvaltningsloven og i registerloven.
Der kan skelnes mellem 3 former for  

 videregivelse:
- Videregivelse af fortrolige oplysninger fra en forvaltningsmyndighed til  

 en anden forvaltningsmyndighed, fx videregivelse af oplysninger fra kommunalt  

 ansat støtte- og kontaktperson til en sygehusmyndighed - Udveksling af fortrolige oplysninger mellem personer eller enheder inden  

 for samme forvaltningsmyndighed, fx videregivelse fra en kommunal ansat  

 støtte- og kontaktperson til en sagsbe- handler i socialforvaltningen - Videregivelse fra en forvaltningsmyndighed til en udenforstående  

 (ikke-forvaltningsmyndighed), fx videregivelse af oplysninger fra en  

 sagsbehandler i socialforvaltningen til en frivillig støtte- og kontaktperson 3. Videregivelse fra en forvaltningsmyndighed til en  

 anden Forvaltningslovens § 28 opdeler fortrolige oplysninger i 2 kategorier,  

 nemlig i oplysninger om rent private forhold og i almindeligt fortrolige  

 oplysninger.
3.1. Videregivelse af oplysninger om rent private forhold Efter § 28, stk. 1, må oplysninger om enkeltpersoners rent private  

 forhold, herunder oplysninger om race, religion og hudfarve, om politiske,  

 foreningsmæssige, seksuelle og strafbare forhold samt oplysninger om  

 helbredsforhold, væsentlige sociale problemer og misbrug af nydelsesmidler o.  

 lign., som hovedregel ikke videregives til en anden forvaltningsmyndighed.
 Oplysninger om rent private forhold kan dog videregives i en række  

 situationer, der er nærmere opregnet i forvaltningslovens § 28, stk. 2.  

 Bestemmelsen indeholder fire undtagelser fra hovedreglen om, at oplysninger  

 om rent private forhold ikke må videregives til en anden  

 forvaltningsmyndighed:
 Af hensyn til tillidsforholdet og samarbejdet med de berørte personer kan  

 der dog være grund til først at søge samtykke til videregivelse af fortrolige  

 oplysninger indhentet i videre omfang, end hvad der er påkrævet efter loven.  

 Hvis dette ikke lykkes, må der tages stilling til, om betingelserne for at  

 videregive de pågældende oplysninger uden samtykke er opfyldt.
- Ad 1) Samtykke, jf. § 28, stk. 2, nr. 1 Den person, som oplysningerne angår, kan give samtykke til videregivelsen.  

 Et samtykke skal efter § 28, stk. 4, i almindelighed være skriftligt og  

 indeholde oplysning om, hvilken type oplysninger, der må videregives, til  

 hvem oplysningerne må videregives og til hvilket formål.
Kravet om  

 skriftlighed kan dog fraviges, når sagens karakter eller omstændighederne i  

 øvrigt taler derfor.
Et samtykke bortfalder senest 1 år efter, at det er  

 givet.
Ved støtte- og kontaktpersoners indhentelse af samtykke kan en  

 uhensigtmæssig formulering komme til at betyde, at en sindslidende  

 ufrivilligt kommer til at afskære sig fra en støtte, som den pågældende ville  

 have haft stor gavn af.
En støtte- og kontaktperson kan risikere, at den  

 sindslidende ikke samtykker af frygt for, at andre offentlige myndigheder  

 bliver bekendt med den sindslidendes situation og problemer.
Tidspunktet kan også være afgørende.
I nogle situationer er et  

 »nej« ikke altid ensbetydende med, at den sindslidende ikke ønsker  

 at give sit samtykke.
Hvis den sindslidende fx befinder sig i en forbigående  

 psykotisk tilstand, får støtte- og kontaktpersonen ikke nødvendigvis det  

 samme svar, som hvis den pågældende havde været »mere sig selv«.
I  

 sådanne situationer kan støtte- og kontaktpersonen vente med at spørge eller  

 spørge igen.
 I tilfælde, hvor støtte- og kontaktpersonen sammen med den sindslidende  

 har lagt en handleplan med henblik på at sikre fornøden eller relevant  

 bistand, og hvor handleplanen frit kan opsiges af sindslidende, kan der i  

 handleplanen som udgangspunkt indfortolkes et samtykke til fx videregivelse  

 af oplysninger til distriktspsykiatrien.
En modifikation hertil kan fx være, at videregivelse af den fortrolige  

 oplysning ligger uden for rammerne af det, der konkret er aftalt i  

 handleplanen.
Den sindslidende kan fx i forbindelse med udarbejdelsen af  

 handleplanen have taget forbehold for, at støtte- og kontaktpersonen  

 videregiver oplysning til distriktspsykiatrien om fx et strafbart forhold.
 - Ad 2) Det følger af lov eller bestemmelser fastsat i henhold til lov, at  

 oplysningen skal videregives, jf. § 28, stk. 2, nr. 2.
 I en række love findes der regler om, at en myndighed uden samtykke til  

 brug for sagsbehandlingen kan indhente fortrolige oplysninger fra andre,  

 herunder fra andre forvaltningsmyndigheder.
Som et eksempel på en sådan bestemmelse inden for det sociale område kan  

 nævnes bistandslovens § 17. De sociale myndigheder har efter bistandslovens §  

 17 ret til at indhente fortrolige oplysninger fra andre myndigheder, fx  

 journalmateriale fra en sygehusmyndighed, og oplysninger fra private, fx en  

 frivillig støtte- og kontaktperson, en privatpraktiserende læge eller en  

 arbejdsgiver, når indhentelsen af oplysningerne er nødvendig af hensyn til  

 sagens behandling.
Set fra de andre myndigheders side eller fra de privates  

 side vil der ved videregivelsen ikke være tale om brud på tavshedspligten,  

 fordi der efter loven er pligt til det.
Videregivelsen er med andre ord  

 berettiget.
 En så vidtgående bestemmelse som bistandslovens § 17 bør dog normalt kun  

 bruges af den sociale myndighed, når det har vist sig umuligt at opnå  

 samtykke, og det samtidig skønnes, at oplysningerne er absolut nødvendige.
 - Ad 3) Videregivelsen sker til berettiget varetagelse af private eller  

 offentlige interesser, der klart overstiger hensynet til de interesser, der  

 begrunder hemmeligholdelse, herunder hensynet til den, oplysningen angår, jf.  

 § 28, stk. 2, nr. 3.
 Denne undtagelse har fået betegnelsen »værdispringsreglen«,  

 fordi der skal foretages en afvejning af på den ene side den interesse, som  

 den oplysningen vedrører, har i, at oplysningen hemmeligholdes, og på den  

 anden side karakteren og betydningen af de private eller offentlige  

 interesser, der kan begrunde, at oplysningen videregives til en anden  

 forvaltningsmyndighed.
Spørgsmålet om anvendelse af reglen foreligger bl.a. i tilfælde, hvor den,  

 som oplysningen vedrører, vil have en interesse i, at oplysningen ikke  

 videregives, og hvor det derfor ikke er muligt at opnå samtykke hertil.
Det  

 kan fx dreje sig om situationer, hvor støtte- og kontaktpersonen finder, at  

 den sindslidende er i en sådan tilstand, at distriktspsykiatrien bør  

 kontaktes med henblik på medicinsk behandling og med henblik på at drøfte en  

 eventuel indlæggelse, men hvor den sindslidende ikke selv mener at have behov  

 for hverken medicinsk behandling eller for at blive indlagt.
Det kan også  

 dreje sig om situationer, hvor kontakten mellem den sindslidende og de  

 enkelte myndigheder fungerer forskelligt, fx kan distriktspsykiatrien anmode  

 om videregivelse af oplysninger som følge af, at kontakten med den  

 sindslidende er meget dårlig og præget af konflikter, men hvor den  

 sindslidendes kontakt til støtte- og kontaktpersonen og socialforvaltningen  

 er god og forløber uden konflikter.
 Ved afgørelsen af om videregivelse efter denne undtagelsesbestemmelse kan  

 ske, skal støtte- og kontaktpersonen på den ene side tage hensyn til  

 vigtigheden af hemmeligholdelse og på den anden side de modstående hensyn til  

 offentlige eller private interesser, der taler for videregivelse, herunder  

 hensynet til at hjælpe den pågældende selv.
 Der er således i bestemmelsen i § 28, stk. 2, nr. 3, hjemmel til, at fx.  

 en støtte- og kontaktperson får mulighed for at afveje hensynet til  

 offentlige interesser med hensynet til, at støtte- og kontaktpersonen gennem  

 videregivelse af disse rent private oplysninger skader muligheden for at  

 udføre det arbejde, der netop bygger på et tillidsforhold mellem støtte- og  

 kontaktpersonen og den sindslidende.
 Den mulighed, der her hjemles, kan ikke anvendes til, at støtte- og  

 kontaktpersonen skønner, at videregivelse af enhver oplysning om rent private  

 forhold vil skade tillidsforholdet til den pågældende.
Hvis man er i tvivl om, hvorvidt betingelserne for at videregive en  

 oplysning efter værdispringsreglen er opfyldt, bør støtte- og kontaktpersonen  

 drøfte sagen med sit faglige bagland og i supervision.
En sådan drøftelse  

 indebærer ikke en uberettiget videregivelse.
 - Ad 4) Videregivelsen er et nødvendigt led i sagens behandling eller  

 nødvendig for, at en myndighed kan gennemføre tilsyns-eller kontrolopgaver,  

 jf. § 28, stk. 2, nr. 4.
 Denne undtagelsesbestemmelse har bl.a. til formål at sikre, at der kan  

 videregives fortrolige oplysninger i forbindelse med ankebehandlingen af en  

 sag, eller såfremt det er nødvendigt at forelægge sagen for en anden  

 myndighed til udtalelse, inden den afgøres, fx. kan der forekomme tilfælde,  

 hvor en støtte- og kontaktperson bliver anmodet om at videregive oplysninger  

 om den sindslidende som led i indhentelsen af supplerende oplysninger i  

 forbindelse med behandlingen af en ankesag vedrørende afgørelse om  

 tilkendelse af forhøjet førtidspension.
3.2. Videregivelse af andre fortrolige oplysninger Efter forvaltningslovens § 28, stk. 3, må andre fortrolige oplysninger end  

 de, der er nævnt i § 28, stk. 1 - ud over de situationer, der er nævnt i §  

 28, stk. 2, - kun videregives til anden forvaltningsmyndighed, når det må  

 antages, at oplysningen vil være af væsentlig betydning for  

 modtagermyndighedens virksomhed eller for en afgørelse, som myndigheden skal  

 træffe.
Almindeligt fortrolige oplysninger som fx oplysninger om økonomiske  

 forhold og om sociale problemer, der ikke kan betegnes som væsentlige, kan  

 således videregives uden samtykke i noget videre omfang, end hvad der gælder  

 for de særligt følsomme oplysninger om enkeltpersoners rent private forhold.  

 Adgangen til videregivelse er imidlertid ikke fri.
Der må kun ske  

 videregivelse i det omfang, der er et sagligt behov for det.
4. Udveksling af fortrolige oplysninger inden for  

 samme forvaltningsmyndighed Adgangen til at udveksle fortrolige oplysninger inden for samme  

 forvaltningsmyndighed bedømmes på grundlag af forvaltningslovens § 27 og §  

 32. Hvis det er en ansøgningssag, findes der særlige regler i  

 forvaltningslovens § 29.
 Adgangen til at udveksle fortrolige oplysninger inden for samme myndighed  

 er forholdsvis vid, men ikke helt fri.
Efter bestemmelsen i § 32 må den, der virker inden for den offentlige  

 forvaltning, ikke i den forbindelse skaffe sig fortrolige oplysninger, som  

 ikke er af betydning for udførelsen af den pågældendes opgaver.
Bestemmelsen  

 sondrer ikke mellem forskellige kategorier af fortrolige oplysninger.  

 Bestemmelsen er ikke til hinder for, at en kommunalt ansat støtte- og  

 kontaktperson samarbejder med en eller flere sagsbehandlere i den sociale  

 forvaltning om løsningen af fx et boligproblem, ligesom bestemmelsen ikke er  

 til hinder for, at en kommunalt ansat støtte- og kontaktperson kontakter  

 socialforvaltningen for fx at få oplyst navnet på den sindslidendes egen læge  

 i situationer, hvor tvangsindlæggelse skønnes at være påkrævet.
5. Videregivelse fra en forvaltningsmyndighed til en  

 udenforstående Forvaltningslovens videregivelsesregler regulerer spørgsmålet om en  

 udveksling af oplysninger mellem forvaltningsmyndigheder.
De nævnte bestemmelser i forvaltningsloven regulerer ikke direkte  

 spørgsmålet om videregivelse fra en forvaltningsmyndighed til en  

 udenforstående, fx videregivelse af fortrolige oplysninger fra en  

 sagsbehandler i socialforvaltningen til privatpersoner, herunder  

 videregivelse af oplysninger til en frivillig støtte- og kontaktperson eller  

 til en pårørende.
Spørgsmålet om videregivelse til en  

 ikke-forvaltningsmyndighed må, medmindre de pågældende oplysninger er  

 omfattet af særlige tavshedspligtsforskrifter, bedømmes på grundlag af  

 forvaltningslovens § 27, jf. straffelovens § 152. Ved vurderingen af  

 videregivelsens berettigelse i sådanne tilfælde kan forvaltningslovens regler  

 i § 28 ff. tillægges en vis vejledende betydning.
6. Pligtmæssig videregivelse af oplysninger Efter bistandslovens § 19 kan socialministeren fastsætte regler, hvorefter  

 personer, der udøver offentlig tjeneste eller hverv, skal underrette  

 kommunalbestyrelsen, hvis de under udøvelsen af tjenesten eller hvervet får  

 kendskab til forhold, der giver formodning om, at en person har behov for  

 social bistand.
Endvidere kan socialministeren fastsætte regler om  

 underretningspligt for andre grupper af personer, der under udøvelsen af  

 deres hverv får kendskab til forhold, som bevirker, at der kan være anledning  

 til hjælpeforanstaltninger efter bistandsloven.
 Sådanne nærmere regler er fastsat i Socialministeriets bekendtgørelse nr.  

 644 af 28. juni 1996 om underretningspligt over for kommunalbestyrelsen efter  

 bistandsloven.
 Endvidere fastsætter bistandslovens § 20, at den der får kendskab til, at  

 et barn under 18 år fra forældres eller andre opdrageres side udsættes for  

 vanrøgt eller nedværdigende behandling eller lever under forhold, der bringer  

 dets sundhed eller udvikling i fare, har pligt til at underrette  

 kommunalbestyrelsen.
 Bestemmelsen angiver således en generel forpligtelse for alle borgere,  

 herunder også for støtte- og kontaktpersonerne.
 I praksis kan det her være et problem, hvordan en støtte- og kontaktperson  

 kan bevare fx en sindslidende forældres tillid samtidig med, at der påhviler  

 støtte- og kontaktpersonen en pligt til at underrette de sociale myndigheder  

 om den sindslidendes barn i visse situationer, når barnet er under 18 år.  

 Støtte- og kontaktpersonen bør under alle omstændigheder vurdere om  

 situationen er af en sådan karakter, at den sindslidende forældre kan og bør  

 orienteres om underretningen til de sociale myndigheder.
 Der henvises i øvrigt til socialministeriets vejledning af 14. november  

 1995 om hjælp til børn og unge gennem dialog og samarbejde med forældrene.
