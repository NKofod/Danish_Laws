Sparekasses omdannelse til aktieselskab ved fusion.
Tidspunktet for  

 opfyldelse af kapitalkravet i bank- og sparekasselovens § 3.
 Sparekassen K, der skulle fusionere med et aktieselskab i forbindelse med  

 sparekassens omdannelse til aktieselskab i henhold til bank- og  

 sparekasselovens § 52 c klagede over, at Finanstilsynet krævede, at  

 selskabets aktiekapital skulle udvides fra kr. 300.000,- til kr. 25 mio.  

 forud for fusionens gennemførelse.
 K anførte i skrivelse af 10. januar 1990 til Finanstilsynet bl.a.:
 »... I henhold til § 52 c skal det af sparekassen ejede aktieselskab  

 have tilladelse til at drive pengeinstitutvirksomhed, og i den anledning skal  

 vi anmode om en sådan tilladelse, betinget af at pågældende aktieselskab  

 fusioneres med Sparekassen K under opfyldelse af reglerne i kapitel 12 b.
 Det er således vor intention, at aktieselskabet, der p.t. har en  

 aktiekapital på kr. 300.000, først får tilført en sådan egenkapital, der  

 overstiger lovens minimumskapitalkrav på 25 mio. kr., når fusionen  

 gennemføres med Sparekassen K...
Det er vor bestemte opfattelse, at et eventuelt krav om  

 aktiekapitaludvidelse til 25 mio. kr. før selve fusionen med sparekassen har  

 den tilsigtede afgiftsmæssige konsekvens, at der skal svares dobbeltbetaling.  

 Og herfor savner vi enhver reel argumentation, når hele fusionen har  

 tilbagevirkende kraft til d. 01.01.90, og når aktieselskabsomdannelsen først  

 er effektueret ved selve fusionen mellem aktieselskabet og sparekassen,  

 hvorved samtlige aktiver og passiver, herunder den faktiske  

 pengeinstitutvirksomhed, overføres til sparekasseaktieselskabet...« Finanstilsynet anførte i sin redegørelse til ankenævnet af 26. februar  

 1990 bl.a. følgende:
 »...Tilsynet har i sin skrivelse af 25. januar 1990 meddelt  

 sparekassen, at man ikke mener at have hjemmel til at meddele en godkendelse  

 af et pengeinstitut, der ikke opfylder lovens kapitalkrav, ej heller betinget  

 af, at kravet senere vil blive opfyldt gennem fusion i medfør af  

 omdannelsesreglerne.
Efter bestemmelsens ordlyd skal det selskab som viderefører virksomheden,  

 være et selskab, der på tidspunktet for overdragelsen har tilladelse til at  

 drive pengeinstitutvirksomhed.
Dette nødvendiggør, at selskabet på dette  

 tidspunkt opfylder kravet i § 3 om, at der skal være tegnet og indbetalt en  

 aktiekapital på 25 mio. kr.
 I skrivelse af 10. marts 1990 til Danmarks Sparekasseforening, hvoraf kopi  

 vedlægges, anførte tilsynet følgende:
 »Ad 2: Krav til sparekasseaktieselskabet.
 Efter tilsynets opfattelse kan lovens krav om, at selskabets aktiekapital  

 er på mindst 25 mio. kr. ikke fraviges.
 Hvis omdannelsen skal finde sted med virkning fra et årsskifte, må en  

 sparekasse fusionere med et selskab, som er stiftet på dette tidspunkt.
Sparekassen skal efter loven fusionere med et selskab, som har tilladelse  

 til at drive pengeinstitutvirksomhed.
Dette indebærer, at tilsynet inden  

 fusionsplanens fremlæggelse må have givet tilladelse til, at  

 sparekasseaktieselskabet kan drive pengeinstitutvirksomhed.
Tilladelsen kan gives, når selskabets vedtægter og aktiekapital opfylder  

 lovens krav.
Tilladelsen vil blive betinget af den endelige vedtagelse i  

 sparekassens kompetente organer af omdannelsen.« At tilladelsen gives betinget, skyldes hensynet til bank- og  

 sparekasselovens § 24, stk. 2, hvorefter et pengeinstitut ikke må erhverve  

 eller med ret til at udøve stemmeret belåne mere end 30 % af aktierne i en  

 bank.
Fra denne bestemmelse kan tilsynet meddele dispensation i medfør af §  

 26.
 Ordene i § 52 c »der har tilladelse til at drive  

 pengeinstitutvirksomhed« har efter tilsynets opfattelse den selvstændige  

 betydning, at der skal være tale om et helejet datterselskab der opfylder  

 betingelserne for at kunne drive pengeinstitutvirksomhed.
Hvis man imødekom sparekassens ønske om en betinget tilladelse, ville  

 dette være ensbetydende med, at bestemmelsen blev fortolket uden den nævnte  

 passus.
Dette måtte da indebære, at en tilladelse i henhold til § 52 c reelt  

 var uden betydning, idet fusionen kunne ske med et hvilket som helst helejet  

 datterselskab, idet bemærkes, at et pengeinstituts erhvervelse eller  

 oprettelse af et sådant selskab, hvis formål falder inden for rammerne af,  

 hvad et pengeinstitut må beskæftige sig med, ikke kræver tilladelse fra  

 tilsynet.
Den formelle godkendelse af selve omdannelsen, der skal ske i  

 henhold til bank- og sparekasselovens § 48, jf. § 52 d, stk. 5, ville i så  

 fald være tilstrækkelig.
 Tilsynet mener derfor fortsat ikke, at der er hjemmel til at imødekomme  

 sparekassens ansøgning.
Det fremgår tillige af Sparekassens K's ønske, at den udelukkende har sin  

 baggrund i afgiftsmæssige årsager.
Efter tilsynets opfattelse bør skatte- og  

 afgiftsmæssige forhold reguleres af skatte- og afgiftsregelsættet, og ikke af  

 tilsynslovgivningen, som skal varetage andre hensyn.
En imødekommelse af Sparekassen K's anke kan derfor principielt skabe en  

 uheldig precedens for, at tilsynslovgivningen skal tilpasses en skiftende  

 skatte- og afgiftsmæssige regulering...' Ankenævnet udtalte:
 Såfremt Finanstilsynet har påset, at de almindelige vilkår efter bank- og  

 sparekasseloven for at drive pengeinstitutvirksomhed er opfyldt, finder  

 ankenævnet ikke, at bank- og sparekasselovens § 52 c, stk. 1, er til hinder  

 for, at tilladelsen til denne sparekasse til at drive pengeinstitutvirksomhed  

 gøres betinget af, at kapitalkravet efter lovens § 3 opfyldes ved fusionen,  

 således at denne betingelse tillige er et vilkår for godkendelse af fusionen.
