Bekendtgørelse om tilladelse til fiskeri efter muslinger, østers samt kombinationer heraf, herunder om overdragelige fartøjstilladelsesandele1) I medfør af § 10, stk. 1 og 2, § 10 d, § 10 h, § 30, § 32, stk. 1, § 34, stk. 1, § 35, stk. 2, § 36, § 37, stk. 1, § 38, stk. 2, § 112 b og § 130, stk. 2, i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, som ændret ved lov nr. 558 af 7. maj 2019, fastsættes:
Definitioner og generelle bestemmelser § 1. I denne bekendtgørelse forstås ved:
 1) Aktuel tilladelse: Tilladelse fra Fiskeristyrelsen til, at der med et bestemt fartøj for en nærmere angiven periode udøves et muslinge- og/eller østersfiskeri.
 2) FTA: Fartøjstilladelsesandel, der giver mulighed for udstedelse af aktuel tilladelse til fiskeri efter muslinger, østers samt kombinationer heraf.
 3) FTA-fartøj: Et fartøj, der af Fiskeristyrelsen indplaceres som FTA-fartøj eller godkendes som FTA-fartøj på baggrund af overførelse af FTA fra et andet fartøj.
 4) Fartøjsejer: Et fartøjs samlede ejerkreds, som denne fremgår af Søfartsstyrelsens registre og Fiskeristyrelsens Fartøjsregister.
 5) Mindre Aktive Østersfartøjer: Fartøjer, der uanset, at de ikke er indplaceret som FTA-fartøjer i østersfiskeriet i Limfjorden, har mulighed for at få en aktuel tilladelse til dette østersfiskeri.
§ 2. Det er kun tilladt at fiske, medbringe og lande muslinger, østers samt kombinationer heraf, hvis Fiskeristyrelsen har meddelt aktuel tilladelse til det.
Aktuel tilladelse til fiskeri efter muslinger, østers samt kombinationer heraf, udstedes til et bestemt fartøj for en nærmere angivet periode i medfør af de regler, der gælder for det pågældende fiskeri.
Stk. 2. Fiskeristyrelsen kan i regler om vilkårene og i tilladelserne for de enkelte fiskerier fastsætte særlige vilkår for udnyttelsen af tilladelsen.
Det kan bl.a. fastsættes, hvilke mængder, der maksimalt må fiskes, medbringes og landes med fartøjet for nærmere angivne perioder og fangstrejser, og at der kun må fiskes i bestemte områder.
 Stk. 3. Uanset, at et muslinge- eller østersfiskeri er omfattet af reglerne for FTA eller en aktuel tilladelse, kan Fiskeristyrelsen indskrænke eller helt forbyde udøvelsen af dette fiskeri.
Stk. 4. Regler og vilkår om muligheden for at udøve fiskeri efter muslinger, østers samt kombinationer heraf, jf. stk. 2-3, fastsættes på baggrund af fiskeriloven og Det Europæiske Fællesskabs direktiver og beslutninger, herunder om fællesskabets vandpolitiske foranstaltninger.
I denne forbindelse varetages bl.a. bestandssituationen, bevaring og beskyttelse af visse naturtyper og hensyn til beskyttelse og ophjælpning af levende ressourcer samt beskyttelse af det omgivne miljø og andet dyre- og planteliv.
Indplacering af fartøjer i forhold til mulighederne for at opnå tilladelse til fiskeri efter muslinger, østers samt kombinationer heraf § 3. Fartøjsejere, som ved denne bekendtgørelses ikrafttræden ejer fartøjer, som har Fiskeristyrelsens tilladelse til de nedenfor nævnte fiskerier, kan fortsat udøve det enkelte fiskeri med fartøjet på de vilkår og i den periode, som fremgår af den aktuelle tilladelse i den resterende del af tilladelsesperioden:
 1) Blåmuslinger i Limfjorden.
 2) Blåmuslinger i Bælthavet og vestlige Østersø.
 3) Blåmuslinger i Isefjord.
 4) Østers i Limfjorden med østersskraber.
 5) Østers i Limfjorden med håndredskaber (brejling).
 6) Hjertemuslinger uden for Vadehavet.
 7) Trugmuslinger.
§ 4. Efter ansøgning fra fartøjets ejer kan fartøjer, der fortsat er registreret i Fiskeristyrelsens Fartøjsregister, og som med den samme ejerkreds har haft tilladelse til fiskeri efter blåmuslinger i Vadehavet i 2002, hjertemuslinger i Vadehavet i 2007 samt kombinationer heraf, indplaceres som FTA-fartøj i disse fiskerier.
Aktuelle tilladelser til disse fiskerier kan udelukkende udstedes, hvis dette er muligt i overensstemmelse med de regler, der gælder for disse fiskerier, jf. § 2.
 Stk. 2. Det er en betingelse for indplacering efter stk. 1, at fartøjet efter tilladelsesperioderne i 2002 og 2007 ikke er overgået til andet fiskeri.
 § 5. Fiskeristyrelsen kan ved udstedelse af tilladelser til muslinge- og østersfiskerier, der ikke er omfattet af § 3, nr. 1-4, og § 4, i tilladelserne fastsætte vilkår om, at disse fiskerier helt eller delvist er omfattet af de vilkår, der i denne bekendtgørelse gælder for FTA-fartøjer, således at fartøjerne indplaceres som FTA-fartøjer i forhold til det pågældende fiskeri.
Rettighed som fartøj med fartøjstilladelsesandele (FTA-fartøj) § 6. FTA-fartøjer har, hvis sådanne tilladelser kan udstedes, jf. § 2, mulighed for at få udstedt aktuel tilladelse til fiskeri i kommende tilladelsesperioder i det enkelte fiskeri.
§ 7. Kun fartøjer, som er registreret i Fiskeristyrelsens Fartøjsregister, kan opnå og bevare status som FTA-fartøj.
FTA må kun overdrages til personer eller selskaber, der er berettiget til at udøve erhvervsmæssigt fiskeri, jf. § 16, i fiskeriloven.
 § 8. Et FTA-fartøj bevarer efter indplaceringen status som FTA-fartøj, selv om fartøjet helt eller delvist skifter ejer.
Stk. 2. Overdragelse af rettigheder meddeles Fiskeristyrelsen, som efter godkendelse registrerer overdragelsen.
Fiskeristyrelsens registre over fartøjer med FTA-rettigheder og fangster i henhold til disse er offentligt tilgængelige.
Stk. 3. Muligheden for at få udstedt tilladelse, jf. § 2, på baggrund af et fartøjs status som FTA-fartøj, kan opsiges med 8 års varsel af Ministeriet for Fødevarer, Landbrug og Fiskeri.
Opsigelsen vil blive fastsat ved bekendtgørelse samt meddelt ejerne af de fartøjer for hvilke, det er noteret i Fiskeristyrelsens Fartøjsregister, at fartøjet har status som FTA-fartøj.
Fartøjstilladelsesandele og overførelse af disse § 9. Det samlede antal FTA svarer til antallet af de fartøjer, der blev indplaceret efter ansøgning i de enkelte fiskerier den 15. maj 2009.
 Stk. 2. Ved enhver overdragelse af hele eller halve FTA er det en betingelse, at det registrerede fiskefartøj, som tilladelsen overdrages til, opfylder kravene med hensyn til størrelse, dimensioner m.v. for fartøjer, der kan opnå tilladelse til at udøve det pågældende fiskeri.
 Stk. 3. I vilkår for aktuelle tilladelser til at udøve det pågældende fiskeri tildeles rettighederne i forhold til det antal FTA-andele, det enkelte fartøj disponerer over forud for udstedelse af de aktuelle tilladelser, jf. § 14.
Stk. 4. Ved overdragelse af FTA i en aktuel tilladelsesperiode inddrages den aktuelle tilladelse fra overdrager, og der udstedes ny aktuel tilladelse til modtageren.
Hvis overdrager fortsat har FTA efter overdragelsen, udstedes ny aktuel tilladelse til overdrageren.
I aktuelle tilladelser til et bestemt fiskeri kan Fiskeristyrelsen fastsætte i tilladelsesvilkårene, at overdragelse af FTA-andele i løbet af tilladelsesperioden kan medføre ændringer, f. eks. vedrørende maksimal fangstmængde for de fartøjer, der indgår i overførelse af FTA.
§ 10. Hvis der til et fartøj er tilknyttet mere end én FTA, kan FTA hver for sig videreoverdrages til flere fartøjer.
Fartøjsejeren kan overføre, hvad der svarer til halvdelen af en FTA.
FTA kan kun overdrages, forudsat der efter overdragelsen fortsat er minimum én hel FTA placeret på det afgivende fartøjet, og at det modtagende fartøj er i besiddelse af minimum en hel FTA.
 Stk. 2. Fartøjer må højst disponere over to FTA af muslinger, bortset fra de tilfælde, der er nævnt i § 13, stk. 1, nr. 3.
 Stk. 3. Fartøjsejere, der har flere FTA af muslinger, østers samt kombinationer heraf end tilladt efter stk. 2 og § 13, stk. 1, nr. 3 og 5, skal afhænde andele senest den 31. december 2026, jf. dog § 13, stk. 5.
 Stk. 4. FTA, der ikke er afhændet rettidig, jf. stk. 3, bliver inddraget af Fiskeristyrelsen.
 § 11. Registrering af FTA, som følge af overførsel af FTA, kan kun foretages, såfremt overførelsen ikke medfører, at antallet af fartøjer, der kan opnå tilladelse til at deltage i det enkelte fiskeri efter muslinger, østers samt kombinationer heraf, forøges i forhold til det antal fartøjer, der blev indplaceret på grundlag af ansøgninger i medfør af §§ 4-5 den 15. maj 2009.
§ 12. En person eller et selskab må ikke samtidig eje eller være medejer af FTA, hvis den pågældende person eller selskab direkte eller indirekte ejer, herunder efter tilskrivning af kvoteandele efter § 78 i bekendtgørelse om regulering af fiskeriet, 1) 0,4 % eller mere af den samlede danske FKA, jf. § 13, nr. 14, i bekendtgørelse om regulering af fiskeriet, eller 2) 1 % eller mere af den samlede danske IOK, jf. § 13, nr. 26, i bekendtgørelse om regulering af fiskeriet.
 Stk. 2. Hvis der til et fartøj er tilknyttet FTA, gælder de tilsvarende begrænsninger i forhold til FKA eller IOK, som nævnt i stk. 1, for fartøjet.
 Stk. 3. Kvoteandele, der overstiger de maksimale satser, jf. stk. 1 og 2, skal afhændes uden unødigt ophold, jf. dog stk. 4, 5 og 8.
Stk. 4. Personer, der den 11. december 2018 overskred FKA- og IOK-lofterne i stk. 1, skal senest den 31. december 2026 bringe sig i overensstemmelse med disse.
Kvoteandele, der ikke er afhændet rettidigt, vil blive inddraget og tilfalde Fiskefonden.
Stk. 5. Selskaber og fartøjer, der den 1. juli 2021 overskred FKA- og IOK-lofterne i stk. 1 og 2, skal senest den 31. december 2028 være bragt i overensstemmelse med disse.
Kvoteandele, der ikke er afhændet rettidigt, vil blive inddraget og tilfalde Fiskefonden.
Stk. 6. Ændres de disponible danske FKA fra et fangstår til et andet, og en persons, et selskabs eller et fartøjs årsmængde af FKA som følge heraf overstiger 0,4 %, jf. stk. 1 og 2, må personen eller selskabet ikke tilkøbe FTA eller FKA, og personen eller selskabet skal afhænde enten de FKA, der svarer til overskridelsen eller samtlige FTA.
Tilsvarende må der ikke tilkøbes FTA eller FKA til et fartøj, og der skal fra fartøjet afhændes enten de overskydende FKA eller samtlige FTA.
Stk. 7. Ændres de disponible danske IOK fra et fangstår til et andet, og en persons, et selskabs eller et fartøjs årsmængde af IOK som følge heraf overstiger 1 %, jf. stk. 1 og 2, må personen eller selskabet ikke tilkøbe FTA eller IOK, og personen eller selskabet skal afhænde enten de IOK, der svarer til overskridelsen eller samtlige FTA.
Tilsvarende må der ikke tilkøbes FTA eller IOK til et fartøj, og der skal fra fartøjet afhændes enten de overskydende IOK eller samtlige FTA.
 Stk. 8. IOK og FKA, der svarer til overskridelsen, eller samtlige FTA skal ved overskridelser omfattet af stk. 6 og 7, senest være afhændet med udgangen af det efterfølgende kalenderår.
Stk. 9. Personer og selskaber, der skal bringe sig i overensstemmelse med lofterne for ejerskab, jf. stk. 4 og 5, må ikke tilkøbe FTA, FKA og IOK.
Tilsvarende må der ikke tilkøbes FTA, FKA og IOK til et fartøj, jf. stk. 5.
 Stk. 10. Kvoteandele eller FTA, der ikke er afhændet rettidigt, jf. stk. 3 og 8, vil blive inddraget og tilfalde Fiskefonden for så vidt angår FKA og IOK.
Særligt om fiskerier på Limfjorden § 13. Følgende betingelser finder anvendelse for fiskerier på Limfjorden:
 1) Såfremt der i forbindelse med et ejerskifte af et fartøj i Fiskeristyrelsens Fartøjsregister, blandt ejerne eller medejerne er personer eller selskaber, der ved registrering af ejerskiftet direkte eller indirekte bliver ejere eller medejere af mere end to fartøjer med FTA af blåmuslinger eller østers, kan Fiskeristyrelsen træffe afgørelse om, at mængder til det modtagende fartøj fastfryses, indtil personen eller selskabet igen maksimalt er ejere eller medejere af to fartøjer med FTA af blåmuslinger eller østers.
 2) Fartøjer må højst disponere over tre FTA af muslinger og tre FTA af østers.
 3) Personer eller selskaber må højest direkte eller indirekte være ejere eller være medejere af fartøjer, hvor der samlet set er tildelt tre FTA af muslinger og tre FTA af østers.
 4) Personer eller selskaber, der direkte eller indirekte er ejer eller medejer af FTA på Limfjorden, må ikke direkte eller indirekte eje FTA uden for Limfjorden.
5) Personer eller selskaber, der ikke ejer eller medejer fartøjer med FTA af muslinger, må eje eller være medejere af fartøjer, der samlet set disponerer over fire FTA af østers.
De fire FTA af østers kan placeres på ét fartøj.
 Stk. 2. FTA, der overskrider grænserne i stk. 1, skal efter påbud fra Fiskeristyrelsen, der i påbuddet redegør for fastfrysningen, afhændes uden unødigt ophold, jf. dog stk. 5.
 Stk. 3. Såfremt påbud om afhændelse, jf. stk. 2, ikke efterkommes, kan Fiskeristyrelsen træffe afgørelse om, at overskydende FTA inddrages.
 Stk. 4. Mængder, der tildeles på baggrund af FTA, som uden unødigt ophold skal afhændes, jf. stk. 2, fastfryses, indtil kravene i stk. 1 er opfyldt.
 Stk. 5. Personer, der den 11. december 2018 er ejer eller medejer af fartøjer, der overskrider lofterne i stk. 1, kan ikke forøge deres ejerskab af FTA og skal senest 31. december 2026 overholde de i stk. 1 fastsatte lofter.
 Stk. 6. Personer, der den 1. januar 2020 er ejer eller medejer af fartøjer, der er tildelt FTA på Limfjorden og FTA uden for Limfjorden, jf. stk. 1, nr. 4, kan ikke forøge deres ejerskab af FTA og skal fra senest 31. december 2027 overholde begrænsningen i stk. 1, nr. 4.
 Stk. 7. Selskaber, der den 1. juli 2021 er ejer eller medejer af fartøjer, der overskrider lofterne i stk. 1, kan ikke forøge deres ejerskab af FTA og skal senest 31. december 2028 overholde de i stk. 1 fastsatte lofter.
 Stk. 8. Såfremt personer og selskaber ikke overholder fristerne i stk. 5 og 6 kan overskydende FTA inddrages af Fiskeristyrelsen.
Fangstmuligheder i henhold til aktuelle tilladelser i forhold til et fartøjets FTA § 14. Et fartøj, der har status som FTA-fartøj i et bestemt fiskeri, kan, når der åbnes for tilladelse for en bestemt periode, få udstedt aktuel tilladelse på de vilkår, der i denne periode fastsættes for fiskeriet, jf. § 2.
Stk. 2. I fiskerier, hvor der er afgrænsede fiskerimuligheder i tilladelsesperioden, f.eks. en maksimal fangstmængde eller bestemte områder, hvor fiskeriet må udøves, fordeles fiskerimulighederne mellem fartøjerne i forhold til størrelsen af de FTA, det enkelte fartøj disponerer over.
Fordelingen af fiskerimulighederne vil fremgå af de aktuelle tilladelser.
Håndbrejling af østers for Mindre Aktive Østersfartøjer § 15. Til de fartøjer, der er indplaceret som Mindre Aktive Østersfartøjer, kan Fiskeristyrelsen udstede tilladelse til håndbrejling af østers i Limfjorden.
Stk. 2. Tilladelserne udstedes inden for en samlet mængde, der i tilladelsesperioden afsættes til fiskeri med håndbrejling.
Mængden udgør op til 4 % af den samlede mængde østers, som Fiskeristyrelsen i lyset af bestandssituationen m.v. kan tillade, at der fiskes i den pågældende periode.
 Stk. 3. Et fartøjs status som Mindre Aktivt Østersfartøj bortfalder, hvis fartøjet skifter ejer.
 Stk. 4. Et fartøjs status som Mindre Aktive Østersfartøj kan overdrages til et andet fartøj, hvis overdragelsen sker som følge af fartøjsudskiftning eller hvis fartøjet har samme ejer.
Straffebestemmelser § 16. Med bøde straffes den, der 1) overtræder eller forsøger at overtræde § 2, § 10, stk. 2 og 3, § 12, stk. 1-3, stk. 4, 1. led, stk. 5, 1. led, og stk. 6-9 og § 13, stk. 1, nr. 2-5, stk. 2 og stk. 5-7, 2) tilsidesætter eller forsøger at tilsidesætte vilkår knyttet til en tilladelse udstedt efter bekendtgørelsen, 3) forsøger at overtræde eller undlader at efterkomme et påbud eller forbud meddelt i henhold til bekendtgørelsen, eller 4) afgiver eller forsøger at afgive urigtige eller vildledende oplysninger eller fortier eller forsøger at fortie oplysninger, som afkræves efter bekendtgørelsen.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttrædelse § 17. Bekendtgørelsen træder i kraft den 1. januar 2022.
 Stk. 2. Bekendtgørelse nr. 1108 af 30. maj 2021 om tilladelse til fiskeri efter muslinger, østers samt kombinationer heraf, herunder om overdragelige fartøjstilladelsesandele ophæves.
Ministeriet for Fødevarer, Landbrug og Fiskeri, den 3. december 2021 Rasmus Prehn / Nis Christensen 1) Bekendtgørelsen indeholder bestemmelser, der gennemfører dele af Rådets direktiv 92/43/EØF af 21. maj 1992 om bevaring af naturtyper samt vilde dyr og planter (EF-habitatdirektivet), EU-Tidende 1992, nr.
L 206, side 7, som senest ændret ved Rådets direktiv 2013/17/EU af 13. maj 2013, EU-Tidende 2013, nr.
L 158, side 193.
