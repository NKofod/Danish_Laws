Klage over urigtige oplysninger i lægeerklæringer samt over, at erklæringerne var udfærdiget på utilstrækkeligt grundlag Nævnet fandt grundlag for at kritisere lægen og gav indskærpelse om, at han skulle udvise større omhu i sit fremtidige virke.
Nævnet lagde herved vægt på, at lægen ikke skaffede sig et tilstrækkeligt personligt kendskab til drengens tilstand som grundlag for sin bedømmelse om, at der muligvis forelå et incestuøst forhold til faderen med heraf følgende behov for psykologisk vurdering, intervention eller behandling.
Nævnet oplyste, at lægen ifølge lægelovens § 8, stk. 1 ved sin udfærdigelse af en lægeerklæring var forpligtet til at udvise omhu og uhildethed.
Dette indebar blandt andet, at det skulle fremgå af erklæringen, hvilke oplysninger, der beroede på lægens egen undersøgelse eller iagttagelse, og hvilke oplysninger der var givet af patienten eller tredjemand, samt hvilke oplysninger der beroede på journaler og lignende, jf. § 4 i Indenrigsministeriets bekendtgørelse nr. 212 af 20.juni 1935 om almindelige regler, der skulle iagttages ved afgivelse af lægeerklæringer.
 Det fremgik ikke af erklæringerne, at lægen ikke havde foretaget en selvstændig undersøgelse og vurdering drengens psykiske tilstand, og det fremgik ikke, at det primært var moderens informationer, som dannede grundlag for hans vurderinger.
