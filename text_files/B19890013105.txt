 I henhold til §§ 38 og 65, stk. 2, i lov om styrelsen af kommunernes  

 skolevæsen og af virksomhed efter lov om fritidsundervisning m.v., jf.  

 lovbekendtgørelse nr. 492 af 25. juli 1986, og § 13, stk. 1 og 3, i lov om  

 erhvervsfaglige grunduddannelser, jf. lovbekendtgørelse nr. 150 af 18. marts  

 1987, fastsættes:
 § 1.  Amtskommunen yder befordringsgodtgørelse til  

 elever i de uddannelser, der af Styrelsen for Statens Uddannelsesstøtte er  

 godkendt som støtteberettigende ungdomsuddannelser.
Stk. 2.  Bekendtgørelsen omfatter dog ikke elever i  

 folkeskolen og i private grundskoler.
Elever i uddannelser under andre  

 ministerier er endvidere ikke omfattet af bekendtgørelsen, bortset fra elever  

 på amtskommunale kursus for voksne.
For børn på 8.-9. klassetrin gælder  

 reglen i § 7.
 § 2.  Det er en betingelse for at opnå godtgørelse, at  

 uddannelsen er tilrettelagt som heltidsundervisning, at eleven ikke samtidig  

 er indskrevet som studerende ved en videregående uddannelsesinstitution, at  

 eleven ikke samtidig får befordringsgodtgørelse i henhold til andre regler,  

 og at eleven ikke modtager løn fra praktikvirksomheden i skoleperioden.
 § 3.  Godtgørelsen ydes til transport mellem bopæl og  

 skole og udgør forskellen mellem udgiften til billigste offentlige  

 befordringsmiddel og det beløb, som eleven selv betaler efter § 4.
 Stk. 2.  Godtgørelsen kan kun gives i den periode, hvor  

 der efter uddannelsesinstitutionens studieplan tilbydes undervisning og  

 afholdes eksamen.
§ 4.  Eleven skal af befordringsudgifterne selv betale  

 210 kr. pr. måned.
Beløbet reguleres een gang årligt for prisudviklingen for  

 offentlige befordringsmidler med virkning fra et skoleårs begyndelse.
 Stk. 2.  Såfremt eleven ikke vælger nærmeste skole eller  

 kursus, skal eleven foruden de 210 kr. pr. måned, der er nævnt i stk. 1, også  

 betale halvdelen af befordringsudgiften ud over de 210 kr. pr. måned.
 § 5.  Amtsrådet kan i ganske særlige tilfælde  

 godkende, at en elev helt eller delvis benytter eget befordringsmiddel.  

 Amtsrådet fastsætter godtgørelsens størrelse.
 § 6.  For syge og invaliderede elever, der i en  

 periode på grund af deres sygdom eller invaliditet ikke ved egen hjælp kan  

 tilbagelægge skolevejen, indretter amtsrådet særskilt, vederlagsfri  

 befordring.
 § 7.  For børn på 8.-9. klassetrin, jf. § 1, stk. 2,  

 2. pkt., betaler amtskommunen fuld godtgørelse til billigste offentlige  

 befordringsmiddel, hvis elevens samlede skolevej er 14 km eller derover.
 § 8.  Befordringsgodtgørelse ydes af den amtskommune,  

 hvor eleven bor (er tilmeldt folkeregistret).
 § 9.  Amtsrådet indretter ordningens administration.  

 Amtsrådet kan fastsætte en frist for indgivelsen af ansøgningsskema.
Stk. 2.  Godtgørelsen kan udbetales bagud, dog mindst  

 kvartalsvis.
Er der tale om et årligt beløb på under 200 kr., kan beløbet dog  

 udbetales bagud een gang årligt.
 Stk. 3.  Eleven skal have mulighed for at deltage i  

 befordringsordningen i dele af skoleåret.
 § 10.  Amtsrådets afgørelser i medfør af denne  

 bekendtgørelse kan ikke indbringes for anden administrativ myndighed.
§ 11.  Københavns og Frederiksberg kommuner yder  

 befordringsgodtgørelse i henhold til de i de foregående paragraffer  

 indeholdte regler.
De funktioner, som i henhold til ovenstående regler er  

 henlagt til amtsrådet og amtskommunen, udøves for disse kommuners vedkommende  

 af kommunen selv.
 § 12.  Bekendtgørelsen træder i kraft den 1. juli  

 1989. Reguleringen i henhold til § 4 foretages første gang med virkning fra  

 skoleåret 1990-91.
 Stk. 2.  Bekendtgørelse nr. 302 af 24. juni 1985 om  

 befordringsgodtgørelse til visse grupper af uddannelsessøgende ophæves.
