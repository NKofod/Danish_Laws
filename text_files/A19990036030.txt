Lov om ændring af lov om registreret  

 partnerskab (Ændring af betingelserne for indgåelse af  

 registreret partnerskab og stedbarnsadoption for registrerede partnere) VI MARGRETHE DEN ANDEN, af Guds Nåde Danmarks Dronning, gør  

 vitterligt:  

 Folketinget har vedtaget og Vi ved Vort samtykke stadfæstet  

 følgende lov:
§ 1 I lov nr. 372 af 7. juni 1989 om registreret partnerskab, som ændret  

 ved lov nr. 821 af 19. december 1989 og § 36 i lov nr. 387 af 14. juni  

 1995, foretages følgende ændringer:
 1. § 2, stk. 2, ophæves, og i stedet  

 indsættes:
»Stk. 2. Registrering af partnerskab kan kun ske,  

 hvis 1)	en af parterne har bopæl her i landet og dansk statsborgerskab  

 eller 2)	begge parter har haft bopæl her i landet i de sidste to  

 år før registreringen.
Stk. 3. Statsborgerskab i Norge, Sverige eller Island  

 sidestilles med dansk statsborgerskab efter stk. 2, nr. 1.  

 Justitsministeren kan bestemme, at statsborgerskab i et andet land med en  

 lovgivning om registreret partnerskab, der svarer til den danske, ligeledes  

 sidestilles med dansk statsborgerskab.« Stk. 3 bliver herefter stk. 4.
 2. I § 4, stk. 1, indsættes efter 1. pkt.  

 som nyt punktum:
»Dog kan en registreret partner adoptere den anden  

 partners barn, medmindre der er tale om et adoptivbarn fra et andet  

 land.« § 2 Loven træder i kraft den 1. juli 1999.
§ 3 Stk. 1. Loven gælder ikke for Færøerne og  

 Grønland, jf. dog stk. 2.
 Stk. 2. Loven kan ved kongelig anordning sættes i kraft  

 for Færøerne og Grønland med de afvigelser, som de  

 særlige færøske eller grønlandske forhold  

 tilsiger.
Givet på Christiansborg slot, den 2. juni  

 1999 Under Vor Kongelige Hånd og Segl Margrethe R.
