Skriftlig fremsættelse (2. oktober 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om elforsyning, lov om Energinet og lov om fremme af vedvarende energi (Supplerende regler til forordning om det indre marked for elektricitet, ændrede regler for kabellægning m.v. af eltransmissionsnet samt udløb af støtteordning for elektricitet produceret på decentrale kraft-varme-anlæg med naturgas eller biogas m.v.) (Lovforslag nr. 16) Med lovforslaget foreslås det, at der i elforsyningsloven indsættes en bemyndigelse til at fastsætte regler om mulighed for undtagelse fra kravet om balanceansvar, dvs. aktørernes ansvar for, at det faktiske forbrug/produktion stemmer overens med de forud indmeldte planer, således at det sikres, at elsystemet er i balance.
Muligheden for undtagelse er en fortsættelse af eksisterende praksis og er i overensstemmelse med elmarkedsforordningen, der er vedtaget som del af EUs Vinterpakke Clean Energy for All Europeans.
Muligheden for undtagelse, som er hjemlet i forordningen, skal sikre, at visse mindre VE-anlæg ikke automatisk vil blive omfattet af krav om balanceansvar, når den nye forordning træder i kraft 1. januar 2020. Det vil samtidig betyde, at Energinet eller en anden markedsaktør som hidtil vil blive pålagt at varetage det finansielle ansvar for ubalancer.
Herudover vil der ske tilpasninger af elforsyningsloven og en enkelt konsekvensændring i VE-loven som følge af nye regler i forordningen.
Herved sikres det, at den nationale lovgivning ikke indeholder regler, der er i strid med de bestemmelser, der fremgår af forordningen.
Med lovforslagets foreslås der desuden en ændring af reglerne for kabellægning m.v. af el-transmissionsnet af hensyn til forskønnelse.
Der forslås indsat en hjemmel i lov om Energinet og lov om elforsyning, der giver mulighed for i særlige tilfælde at foretage ændringer i eltransmissionsnettet alene af hensyn til forskønnelse.
Disse særlige tilfælde vil være afgrænset ved de til enhver tid foreliggende politiske aftaler herom, herunder den finansiering, som der til enhver tid er truffet politisk beslutning om.
Med lovforslaget vil det også blive muligt at følge op på den del af Aftalen om afskaffelse af PSO-afgiften af 17. november 2016 (PSO-aftalen) mellem den daværende regering (Venstre), Socialdemokratiet, Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti, der omhandler ændringer i eltransmissionsnettet alene af hensyn til forskønnelse.
 Endelig skal lovforslaget sikre, at elforsyningslovens bestemmelse om pristillæg i form af grundbeløb for elektricitet produceret på decentrale kraft-varme-anlæg med naturgas, biogas eller begge disse energikilder som brændsel ophæves, da statsstøttegodkendelsen udløber ved udgangen af 2019. Grundbeløbet har ikke i medfør af elforsyningsloven en indbygget udløbsdato, og formålet med lovforslaget er at ophæve grundbeløbsstøtten samtidigt med udløbet af statsstøttegodkendelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
