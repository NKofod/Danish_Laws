Prisloft for selvvalgt uddannelse contra uddannelsestilbud uden prisloft.
Muligheder for opkvalificering ved ansættelse Til samtlige jobcentre Prisloft for selvvalgt uddannelse contra uddannelsestilbud uden prisloft.
 Som Arbejdsmarkedsstyrelsen tidligere har udmeldt, er der fra 1. januar 2011 indført et prisloft på 3.500 kr. pr. fuldtidsuge for køb af 6 ugers selvvalgt uddannelse.
Jeg har efterfølgende fået mange spørgsmål, som tyder på en vis usikkerhed om reglerne.
For en god ordens skyld skal jeg derfor gøre opmærksom på, at prisloftet alene angår reglerne om selvvalgt uddannelse for ledige dagpengemodtagere og fleksjobvisiterede ledige, jf. kapitel 8 a og § 73 b i lov om en aktiv beskæftigelsesindsats.
Prisloftet angår således ikke tilbud om uddannelse efter kapitel 10 i lov om en aktiv beskæftigelsesindsats.
Jobcentrene har mulighed for at give ledige sådanne uddannelsestilbud som en del af den almindelige beskæftigelsesindsats.
For uddannelsestilbud efter kapitel 10 er der ikke loft over, hvad uddannelsen må koste.
Som bekendt er virksomhedsrettede tilbud i mange tilfælde den korteste vej for ledige til job.
Men i nogle tilfælde vil uddannelse være det bedst egnede tilbud.
Jeg har stor tiltro til, at jobcentrene vil give ledige, som har behov for det, de nødvendige jobrettede kurser som tilbud.
 Mulighederne for opkvalificering ved ansættelse.
 Jeg vil tillige gerne erindre om mulighederne for at få tilskud til opkvalificering i forbindelse med ordinære ansættelser.
I forbindelse med en egentlig ordinær ansættelse af en person med en vis forudgående ledighed er der mulighed for, at jobcenteret kan yde et tilskud til arbejdsgiverens udgifter til opkvalificering af personen.
Det er en betingelse for at give tilskud, at opkvalificeringen ligger ud over, hvad arbejdsgiveren forudsættes at give.
Disse regler fremgår af § 99 i lov om en aktiv beskæftigelsesindsats.
Vi har desuden indført en forsøgsbestemmelse, der lemper betingelserne for at kunne give tilskud til opkvalificering ved ansættelse.
Jobcentrene kan frem til 1. august 2012 gennemføre forsøg med tilskud til opkvalificering i op til 6 uger ved ordinær ansættelse af ledige uden uddannelse og ledige med en erhvervsuddannelse eller med en uddannelse, der ikke har været anvendt i 5 år.
For personer, der er fyldt 30 år, er det en betingelse, at man har haft mindst 3 måneders forudgående ledighed.
For personer mellem 18 og 30 år er der alene et krav om 1 måneds forudgående ledighed.
Forsøget giver derudover mulighed for, at opkvalificeringen ikke behøver at blive afholdt i forbindelse med ansættelsens påbegyndelse.
Indholdet af uddannelsen kan således fastlægges senere, idet det ved ansættelsen er tilstrækkeligt, at virksomheden og jobcenteret aftaler en ramme for uddannelsen.
 Forsøgsreglerne fremgår af § 5 i bekendtgørelse nr. 260 af 29. marts 2011 om forsøgsordninger efter lov om ansvaret for og styringen af den aktive beskæftigelsesindsats, lov om aktiv beskæftigelsesindsats og lov om sygedagpenge.
