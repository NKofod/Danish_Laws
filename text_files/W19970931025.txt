Ankestyrelsens principafgørelse O-134-97 om kontanthjælp - studerende - arbejdsindtægt - sygdom Resume:
Ansøger, der var studerende (og havde et barn), havde før sygemelding haft fast arbejde 10 timer pr. uge.
Umiddelbart inden sygemeldingen havde hun fået endnu et arbejde.
 Ankestyrelsen fandt, at ansøger efter oplysningerne om hendes sygdom var omfattet af bekendtgørelsen om uddannelsessøgendes ret til kontanthjælp i særlige tilfælde.
 Under forudsætning af, at hun havde lidt et indtægtstab under sygeperioden, ville hun være berettiget til supplerende kontanthjælp.
 Hjælpen kunne højst udgøre et beløb, der sammen med stipendier, lån og sygedagpenge svarede til taksten for forsørgere.
 Love:
Lov om social bistand - lovbekendtgørelse nr. 110 af 26. februar 1996 - § 37 og § 40, stk. 3 Lov om aktiv socialpolitik - lovbekendtgørelse nr. 1460 af 12. december 2007 - § 12, stk. 1, 2. pkt. og § 11 Sagsfremstilling:
Ansøger, der var studerende, var samlevende og havde et barn.
Hun blev i maj 1996 sygemeldt på grund af diskusprolaps.
I slutningen af juli 1996 ansøgte hun kommunen om supplerende kontanthjælp.
Det var oplyst, at ansøger før sygemeldingen havde fast arbejde 10 timer ugentligt til 100 kr. i timen.
Umiddelbart inden sygemeldingen havde hun fået yderligere et arbejde 15 timer pr. måned til 90 kr. i timen.
Efter sygemeldingen modtog hun sygedagpenge for 10 timer ugentligt, herudover modtog hun fortsat stipendier og studielån fra Statens Uddannelsesstøtte.
 Kommunen gav afslag på ansøgningen i.h.t. bistandslovens § 37, under henvisning til, at ansøger var studerende og derfor ikke berettiget til supplerende kontanthjælp.
Ankenævnet fandt ikke grundlag for at ændre kommunens afgørelse.
Nævnet lagde ved afgørelsen vægt på, at ansøger med det oplyste om størrelsen af hendes månedlige nettoindtægter sammenholdt med hendes faste månedlige bruttoudgifter, ikke skønnedes at være afskåret fra at kunne skaffe det fornødne til sig og sit barn.
 Nævnet bemærkede, at Socialministeriets bekendtgørelse nr. 58 af den 6. februar 1996 vedrørende uddannelsessøgendes ret til kontanthjælp efter bistandslovens i særlige tilfælde forudsætter, at lovens betingelser efter § 37 er opfyldt, hvilket er ensbetydende med, at ansøger på grund af ændringer i sine forhold skal være afskåret fra at kunne skaffe det fornødne til sit eget eller familiens underhold.
 I klagen til Ankestyrelsen var det bl.a. anført, at ansøger led et væsentligt indtægtstab på grund af sygdom, hvilket bevirkede, at huni sygeperioden havde væsentligt lavere indkomst end en kontant hjælpsmodtager.
 Sagen blev behandlet i principielt møde med henblik på afklaring af, i hvilket omfang studerende under sygdom er berettiget til kontanthjælp.
 Afgørelse:
 Ankestyrelsen fandt på baggrund af oplysningerne om ansøgers sygdom, at hun var omfattet af bekendtgørelse nr. 58 af 6. februar 1996 om uddannelsessøgendes ret til kontanthjælp i særlige tilfælde.
 Under forudsætning af, at ansøger i sygdomsperioden havde haft et indtægtstab, fandt Ankestyrelsen at hun var berettiget til supplerende kontanthjælp, dog højst med et beløb der sammen med indtægter fra stipendier, lån og sygedagpenge svarede til taksten for forsørgere.
 Ankestyrelsen hjemviste sagen til kommunen med henblik på indhentelse af oplysninger om ansøgers økonomiske situation før sygdommen, herunder indhentelse af oplysninger om det oplyste ansættelsesforhold på 15 timer.
 Ankestyrelsen ændrede således ankenævnets afgørelse.
