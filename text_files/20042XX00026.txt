Skriftlig fremsættelse (23. februar 2005) Indenrigs- og  

 sundhedsministeren  

  

 (Lars Løkke Rasmussen):
 Herved tillader jeg mig for Folketinget at fremsætte:
Forslag til lov om  

 ændring af lov om sundhedsvæsenet i Grønland (Foranstaltninger ved  

 overtrædelse  

 af lovgivningen på sundhedsområdet) (Lovforslag nr.
L 63) Lovforslaget er en uændret genfremsættelse af lovforslag L  

 101, som bortfaldt ved udskrivning den 18. januar 2005 af valg til  

 Folketinget.  

 Lovforslaget efterkommer et ønske fra Grønlands Hjemmestyre om at få  

 bemyndigelse til at fastsætte regler, så der kan idømmes foranstaltninger  

 efter  

 kriminallov for Grønland for overtrædelse af landstingsforordninger på  

 sundhedsområdet.
Med lov om sundhedsvæsenet i Grønland, har Grønlands  

 hjemmestyre overtaget den regelfastsættende myndighed for, samt  

 administrationen af sundhedsvæsenet.
Loven giver imidlertid kun Landstinget  

 adgang til at fastsætte bestemmelser, der kan medføre idømmelse af bøde og  

 konfiskation for overtrædelse af landstingsforordninger mv.
 Med lovforslaget får Grønlands Hjemmestyre bemyndigelse til  

 også at fastsætte foranstaltninger efter kriminallov for Grønland.  

 Det drejer sig om foranstaltninger i form af  

 betinget dom, dom til forsorg, anbringelse i anstalt i Grønland eller i  

 Danmark, særlige foranstaltninger over for unge lovovertrædere, særlige  

 foranstaltninger over for psykisk abnorme lovovertrædere og fortabelse af  

 rettigheder.
Bemyndigelsen tænkes anvendt til at fastsætte, at der kan  

 idømmes sådanne foranstaltninger ved overtrædelse af landstingsforordning om  

 forbud mod visse dopingmidler.
Overtrædelse heraf kan i dag kun medføre bøde  

 eller konfiskation, mens overtrædelse af den tilsvarende danske  

 dopinglovgivning kan medføre fængsel indtil 2 år.
Bemyndigelsen tænkes endvidere anvendt på epidemiområdet,  

 hvor overtrædelse af den gældende landstingsforordning om civile  

 foranstaltninger mod smitsomme sygdomme, kun kan medføre bøde, medmindre en  

 strengere foranstaltning er forskyldt efter anden lovgivning.
I den danske  

 lov  

 om foranstaltninger mod smitsomme sygdomme kan overtrædelse af loven mv.  

 straffes med bøde eller fængsel indtil 6 måneder, medmindre højere straf er  

 forskyldt efter anden lovgivning.
 Hjemmestyret overvejer herudover en reform af  

 lægemiddellovgivningen i Grønland, hvor det  

 overvejes at fastsætte sanktioner, der er strengere foranstaltninger end  

 bøde og konfiskation.
 Idet jeg henviser til bemærkningerne til lovforslaget, skal  

 jeg anbefale det til Folketingets velvillige behandling.
