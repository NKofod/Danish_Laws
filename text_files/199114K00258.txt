Nr BTL 258 Betænkning over Forslag til lov om ændring af lov om elforsyning  

 (Tilslutningsvilkår for decentrale kraftvarmeværker)   

 Nr L 258 1991-92, 1. samling Afgivet af Det Energipolitiske Udvalg Afgivet: 19920429 Udvalget har behandlet lovforslaget i nogle møder.
 Udvalget har modtaget en skriftlig henvendelse fra Danske Elværkers  

 Forening.
 Der er af energiministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling og vil stemme imod de  

 stillede ændringsforslag.
 Fremskridtspartiet mener, det er direkte forkert at gennemføre dette  

 lovforslag.
Først tvinger man elværkerne gennem anden lovgivning til selv at medtage  

 decentrale kraftvarmeværker i deres udbygningsplaner, uanset om det er  

 rentabelt eller ej.
Dernæst tvinger man elværkerne til af aftage strøm fra  

 andre decentrale kraftvarmeværker uden at kunne opnå fuld betaling for de  

 faktiske tilslutningsomkostninger ved elnettet.
Konsekvensen er, at  

 elpriserne kommer til at stige til skade for hele befolkningen.
Hvis nogen  

 ønsker at producere el på decentrale kraftvarmeværker, skal de selvfølgelig  

 have frihed til at gøre det.
Hvis der opstår en elproduktion, som overstiger  

 behovet hos ejerne af det decentrale kraftvarmeværk, må det selvfølgelig og  

 ud fra enhver rimelighedsbetragtning være således, at denne strøm må sælges  

 til markedspris.
Markedsprisen er, hvad elværkerne ellers kunne have  

 produceret samme strøm for på eget anlæg.
Hverken mere eller mindre.  

 Tilsvarende gælder for tilslutningsomkostningerne.
Hvis det decentrale  

 kraftvarmeværk skal tilsluttes det eksisterende elnet, må det selvfølgelig  

 være ejerne af det decentrale kraftvarmeværk, som betaler den fulde pris for  

 denne tilslutning.
Konsekvensen af dette lovforslag er, at alle andre elforbrugere kommer til  

 at betale for, at nogle få får en fordel ved en billigere tilslutningspris og  

 en højere afregningspris.
Forslaget er således udtryk for rendyrket egoisme,  

 en egoisme, som betyder, at den person eller de personer, som synes det for  

 dem er rart at få et decentralt kraftvarmeværk, nasser på de mange, som ikke  

 har mulighed for at få et decentralt kraftvarmeværk.
Lovforslaget er asocialt  

 og udtryk for rendyrket socialistisk ideologi, hvor nogle få snylter på de  

 mange.
Oven i købet er det således, at den almindelige elforbruger end ikke  

 har valgfrihed med hensyn til elleverandør.
Forbrugerne er tvangsindlagte til  

 at aftage strøm fra eet sted og dermed også tvangsindlagte til gennem en  

 højere elregning at betale for de politisk bestemte decentrale  

 kraftvarmeværker.
 ÆndringsforslagAf energiministeren , tiltrådt af et flertal  

 (udvalget med undtagelse af FP):
 Til § 1 1) I den under nr. 1 foreslåede § 9 a  

 affattes stk. 1, 2. pkt. , således:
»Øvrige omkostninger herunder til netforstærkning og netudbygning  

 afholdes af elforsyningsselskabet.« 2) I den under nr. 1 foreslåede § 9 a affattes  

stk. 2, 2. pkt. , således:
»Øvrige omkostninger herunder til netforstærkning og netudbygning  

 afholdes af elforsyningsselskabet.« Til § 2 3) Paragraffen affattes således:
»§ 2 Energiministeren fastsætter tidspunktet for lovens  

 ikrafttræden.« Bemærkninger Til nr. 1-3 Ændringsforslagene under nr. 1 og 2 skal præcisere, at  

 elforsyningsselskabet skal afholde omkostningerne til såvel forstærkning som  

 eventuel udbygning af nettet.
Med ændringsforslaget under nr. 3 ændres ikrafttrædelsesbestemmelsen,  

 således at energiministeren fastsætter tidspunktet for lovens ikrafttræden.  

 Aftalen af 9. marts 1992 mellem regeringen og Socialdemokratiet, som danner  

 baggrund for lovforslaget, omhandler såvel vindmøllers som decentrale  

 kraftvarmeværkers tilslutning til elforsyningsnettet.
Regler om vindmøllers  

 tilslutning til elforsyningsnettet er reguleret i forslag til lov om ændring  

 af lov om udnyttelse af vedvarende energikilder m.v. og lov om elforsyning  

 (nr.
L 235). Ifølge dette lovforslag fastsætter energiministeren tidspunktet  

 for lovens ikrafttræden, idet dette lovforslag skal anmeldes til  

 EF-Kommissionen i henhold til statsstøttereglerne.
Det findes hensigtsmæssigt, at regler for vindmøller og for decentrale  

 kraftvarmeværkers tilslutning til elforsyningsnettet træder i kraft  

 samtidigt.
Det forudsættes herefter, at energiministeren sætter lov om  

 ændring af lov om elforsyning i kraft samtidig med lov om ændring af lov om  

 udnyttelse af vedvarende energikilder m.v. og lov om elforsyning.
