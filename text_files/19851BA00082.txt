Nr BSF 82 Forslag til folketingsbeslutning om stop for udbredelse af elvarme i zone  

 4 Fremsat af Mette Groes (S) Erik Holst (S) Hand Hækkerup (S) Risgaard  

 Knudsen (S) Helge Mortensen (S) Poul Nielson (S) Løvig Simonsen (S) Folketinget opfordrer regeringen til at gennemføre et stop for udbredelse af elvarme i zone 4, hvor der lokalt eksisterer et fjernvarmenet, eller hvor der er rimelige forudsætninger for etablering heraf med udnyttelse af halm, træflis, varmepumper og biogasdrevne kraftvarmeværker.
BEMÆRKNINGER TIL FORSLAGET Beslutningsforslaget er fremsat på baggrund af energiplan 81 og det af folketinget den 13. marts 1984 vedtagne forslag om motiveret dagsorden om udbygning af den vedvarende energi, se Folketingstidende 1983-84 (2. samling), forhandlingerne sp. 1809.
Forslagsstillerne skal understrege, at der naturligvis altid bør tages stilling ud fra de lokale forhold og muligheder.
Halm- og flisressourcer bør i videst mulig udstrækning anvendes i zone 4 fremfor at blive transporteret ind i de områder, der i forvejen forsynes med kraftvarme eller anden overskudsvarme eller naturgas.
Udnyttelsen af biogas skal have høj prioritet og ses i sammenhæng med lovgivningen om nitratbekæmpelse, idet landbrugets investering i nye gylletanke bør koordineres med etablering af biogasanlæg.
Vindmølleproduceret el samt el produceret på basis af biogas bør indpasses bedst muligt i de kombinerede forsyningssystemer, der således ikke nødvendigvis alene tager sigte på opvarmningssiden, men inddrager det samlede energispektrum.
I lokaliteter, hvor det ikke er hensigtsmæssigt at etablere en kollektiv varmeforsyning baseret på et fjernvarmenet, og hvor de lokale forudsætninger for etablering og drift af vindmølleparker er gode, vil elvarme kunne komme på tale.
Der bør tilvejebringes vilkår, som muliggør etablering af lokale energiselskaber, der forsyner med både el og varme, typisk i form af etablering af landsbyenergianlæg.
De her anførte retningslinjer er naturligvis ikke udtømmende.
Det afgørende er imidlertid, at den bagvedliggende tankegang lægges til grund i energiministerens udøvelse af sine beføjelser i forbindelse med varmeplanlægningen.
En ikke-styret udvikling i elvarmens udbredelse i zone 4 indebærer en nærliggende risiko for, at økonomien i lokale varmeforsyningsprojekter baseret på vedvarende energi distribueret i et fjernvarmenet bliver undermineret på forhånd.
Hvor der er rimelige forudsætninger for udbygning af fjernvarmenettet baseret på vedvarende energikilder, bør udbygningen af el derfor stoppes.
Dette indebærer ikke nødvendigvis et definitivt nej til el i disse områder, men prioriteringen til fordel for vedvarende energi bør være så klar, at den får en reel chance.
 Enkeltliggende huse bør naturligvis fortsat have adgang til el.
