Bekendtgørelse om erhvervsuddannelsen til gartner I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og § 4, stk. 1 og 2, og § 7, stk. 3, i lov om erhvervsfaglig studentereksamen i forbindelse med erhvervsuddannelse (eux) m.v., jf. lovbekendtgørelse nr. 1900 af 4. oktober 2021, og efter bestemmelse fra, samråd med og inddragelse af Jordbrugets Uddannelser, fastsættes efter bemyndigelse i henhold til § 1, nr. 12 og 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til gartner har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Produktion af prydplanter, planteskolekulturer, frugt og grøntsager m.v. i væksthus og på friland.
 2) Handel med prydplanter, planteskolekulturer og varer i havecentre.
 3) Betjening og vedligeholdelse af maskiner og tekniske installationer i gartnerier og planteskoler.
 4) Almene, sociale og personlige kompetencer.
 Stk. 2. Eleven eller lærlingen skal nå de uddannelsesmål, som er fastsat for det speciale, jf. stk. 3, som eleven eller lærlingen har valgt.
 Stk. 3. Uddannelsen afsluttes med et af følgende specialer, niveau 4 i den danske kvalifikationsramme for livslang læring:
 1) Væksthusgartner.
 2) Planteskolegartner.
 3) Havecentergartner.
 Stk. 4. Uddannelsen kan gennemføres som eux-forløb.
Varighed § 2. Uddannelsen varer fra 3 år og 11 måneder til 4 år og 5 måneder, jf. dog stk. 3. Uddannelsens varighed er inklusive grundforløbets 1. og 2. del, på hver 20 uger, og hovedforløbet.
For elever og lærlinge, der har gennemført en gymnasial uddannelse og opfylder betingelserne i § 3, stk. 3, nr. 1, og § 3, stk. 4, nr. 1, varer grundforløbets 2. del 10 skoleuger.
 Stk. 2. For elever og lærlinge, der skal gennemføre uddannelsen som erhvervsuddannelse for unge, varer uddannelsens specialer mindst 2 år og 11 måneder og højst 3 år og 5 måneder, hvoraf skoleundervisningen udgør 31 uger, fordelt på mindst 2 skoleperioder.
 Stk. 3. For elever og lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens specialer mindst 2 år og 10 måneder og højst 3 år og 4 måneder, hvoraf skoleundervisningen i hovedforløbet udgør 27 uger, fordelt på mindst 2 skoleperioder.
Stk. 4. Uanset bestemmelserne i stk. 2 og 3 varer uddannelsens hovedforløb for elever og lærlinge i eux-forløb mindst 3 år og højst 3 år og 3 måneder, hvoraf skoleundervisningen udgør 63 uger fordelt på mindst tre skoleperioder.
Alle skole- og oplæringsperioder, der ikke er afsluttende, skal have et omfang af ca. et halvt års varighed.
To af oplæringsperioderne og to af skoleperioderne kan placeres i forlængelse af hinanden.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-4.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan passe almindelige gartneri-, væksthus- og planteskolekulturer på baggrund af viden om forskellige plantegrupper, mulige skadevoldere og de enkelte planters anvendelse.
 2) Eleven eller lærlingen kan udføre enkle arbejdsopgaver inden for pasning og produktion af almindelige gartneri-, væksthus- og planteskolekulturer på baggrund af viden om almindelige kulturers vækstforløb, vækstbetingelser og pasningskrav samt viden om metoder til bekæmpelse af skadevoldere og anvendelse af planteværnsmidler.
 3) Eleven eller lærlingen kan udføre enkle arbejdsopgaver inden for etablering af almindelige gartneri-, væksthus- og planteskolekulturer på baggrund af viden om jord, vand og næring, næringsstoffers indvirkning på planter samt jordbunds- og dyrkningsmedieres egenskaber.
 4) Eleven eller lærlingen kan udføre enkle arbejdsopgaver inden for varehåndtering, indkøb og salg af planter i plantehandler og har viden om kundeservice og kundeadfærd.
 5) Eleven eller lærlingen kan medvirke ved tilsyn med planter i væksthuse, planteskoler og plantehandler og reagere på åbenlyse forhold eller afvigelser omkring vækstforhold og skadevoldere.
 6) Eleven eller lærlingen kan anvende, betjene og vedligeholde udvalgte maskiner, redskaber og tekniske installationer og reagere på åbenlyse fejl og sikkerhedsmæssige afvigelser.
 7) Eleven eller lærlingen kan anvende matematiske metoder til understøttelse af praktiske arbejdsopgaver i gartnerier, planteskoler og havecentre.
 8) Eleven eller lærlingen kan forholde sig til forskellige virksomhedskulturer inden for gartnerier, planteskoler og plantehandler.
 9) Eleven eller lærlingen kan udføre de praktiske arbejdsopgaver på en arbejdsmiljømæssig forsvarlig måde og forstå grundlæggende arbejdsmetoder i forhold til parametre som miljø, sikkerhed og kvalitet.
 10) Eleven eller lærlingen kan anvende og forstå almindeligt forekommende faglige udtryk og begreber samt søge og anvende relevante informationer, procedurebeskrivelser eller vejledninger.
 11) Eleven eller lærlingen kan udføre en enkel overskuelig arbejdsproces samt vælge, begrunde og praktisk anvende de grundlæggende faglige arbejdsmetoder, der er mest hensigtsmæssige i en given situation.
 12) Eleven eller lærlingen kan samarbejde med andre om løsning af enkle arbejdsopgaver og kan deltage aktivt i egne oplæringsprocesser.
 13) Eleven eller lærlingen kan formidle om egne arbejdsprocesser, vælge kommunikationsformer der er afpasset modtageren og forstå betydningen af personlig fremtræden.
 14) Eleven eller lærlingen kan fungere hensigtsmæssigt i skiftende arbejdssituationer med demonstration af interesse, fleksibilitet, forståelse og ansvarlighed i forhold til det praktiske arbejde.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Biologi på F-niveau, bestået.
 2) Naturfag på F-niveau, bestået.
 Stk. 4. Eleven eller lærlingen skal have opnået følgende certifikater eller lignende:
 1) Kørekort, mindst til traktor.
 2) Kompetencer svarende til "Førstehjælp på erhvervsuddannelserne, inkl. færdselsrelateret førstehjælp" efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 Stk. 5. For at kunne blive optaget til skoleundervisningen i eux-hovedforløbet skal eleven eller lærlingen ud over kravene i stk. 2-4 have gennemført følgende grundfag:
 1) Dansk på C-niveau.
 2) Engelsk på C-niveau.
 3) Samfundsfag på C-niveau.
 4) Matematik på C-niveau.
 5) Kemi på C-niveau.
 6) Biologi på C-niveau.
 Stk. 6. For elever og lærlinge i eux-forløb træder fagene i stk. 5, nr. 4 og 5, i stedet for det i stk. 3, nr. 2, nævnte fag.
 Stk. 7. For elever og lærlinge, der opnår de i stk. 5 nævnte kompetencer i et grundforløb, skal fagene i stk. 5, nr. 1-3, være gennemført i grundforløbets 1. del med en varighed på henholdsvis 2,5 uger, 3 uger og 2,5 uger, og fagene i stk. 5, nr. 4-6, være gennemført i grundforløbets 2. del med en varighed på henholdsvis 4 uger, 2 uger og 2 uger.
 Stk. 8. Er der i stk. 3 fastsat karakterkrav for et eller flere fag, dog ikke naturfag, gælder disse krav tilsvarende for eux-elever på det niveau af grundfaget, som eleven eller lærlingen skal have for at kunne påbegynde skoleundervisningen i hovedforløbet, jf. stk. 5, uanset en eventuel forskel mellem de pågældende niveauer.
 Stk. 9. Eleven eller lærlingen, der har gennemført grundforløbet til skov- og naturteknikeruddannelsen eller anlægsgartneruddannelsen eller greenkeeperuddannelsen, har adgang til hovedforløbet på gartneruddannelsen.
Kompetencer m.v. i hovedforløbet § 4. Hovedforløbet har følgende kompetencemål:
 1) Lærlingen kan indsamle kulturdata, identificere almindelige planter og udføre praktiske opgaver med plantedyrkning på baggrund af kendskab til forskellige plantekulturers særlige kendetegn, deres anvendelsesområder samt krav til vækstforhold og pleje.
 2) Lærlingen kan inddrage viden om jordbehandlingsteknikker og almindeligt anvendte vækstmediers, substrat og jordforbedringsmidlers dyrknings- og ernæringsmæssige egenskaber i det praktiske arbejde med etablering og dyrkning af plantekulturer.
 3) Lærlingen kan udføre praktiske opgaver inden for formering og etablering af plantekulturer med udgangspunkt i kendskab til kulturforhold med betydning for planternes vækst og udvikling.
 4) Lærlingen kan udføre praktiske arbejdsopgaver med vanding og tilførsel af næringsstoffer på baggrund af viden om planters vand- og næringsbehov.
 5) Lærlingen kan medvirke ved tilsyn med planter, herunder observere og reagere på forhold omkring vækstforhold og skadevoldere.
 6) Lærlingen kan udføre praktiske arbejdsopgaver med plantekulturer med udgangspunkt i viden om dyrkningsmetoder og økologiske dyrkningsprincipper.
 7) Lærlingen kan planlægge og udføre forebyggelse og bekæmpelse af skadevoldere og uønsket plantevækst.
 8) Lærlingen kan anvende og betjene udvalgte maskiner og tekniske installationer samt deltage i den daglige vedligeholdelse og udbedring af almindeligt forekommende fejl og mangler.
 9) Lærlingen kan medvirke ved betjening af klimatekniske installationer på baggrund af viden om klimaets indflydelse på planternes vækst og opbevaring.
 10) Lærlingen kan inddrage viden om branchens arbejdspladskultur, forretningsgange, værdikæder samt produktions- og afsætningsforhold i det praktiske arbejde med produktion og salg af planter.
 11) Lærlingen kan fremme mobilitet på et internationalt arbejdsmarked gennem anvendelse af et fremmedsprog i erhvervsfaglig sammenhæng samt forstå relationer mellem det lokale, nationale og internationale marked.
 12) Lærlingen kan arbejde sikkerheds- og sundhedsmæssigt fuldt forsvarligt og kender til gældende arbejdsmiljøregler inden for gartnerierhvervet.
 13) Lærlingen kan arbejde med principper for økologisk plantedyrkning, bæredygtighed, miljøstyring og certificering.
 14) Lærlingen kan anvende digitale teknologier og værktøjer samt løse opgaver med et digitalt perspektiv.
 15) Lærlingen kan inddrage kreative og innovative løsninger i relation til produktion, produktudvikling og virksomhedsudvikling.
 16) Lærlingen kan analysere og løse faglige problemer selvstændigt eller som del af et team samt vurdere og forstå idéer og synspunkter i relation til det praktiske arbejde.
 17) Lærlingen kan angive og opstille dyrkningsvejledninger for almindelige planteskole- eller grønsagskulturer samt anvende internationale regler for klassificering og navngivning.
 18) Lærlingen kan identificere og navngive planteskole- eller grønsagskulturer.
 19) Lærlingen kan udføre praktiske elementer ved produktionsplanlægning og produktionsstyring på baggrund af viden om udarbejdelse af plan og markplan for enkelte kulturer samt registrering af kulturer og kulturtekniske forhold.
 20) Lærlingen kan inddrage viden om forskellige krav til jordbund, sædskifte, klima og etableringsforhold i forhold til forskellige plantekulturer og plantetyper i det praktiske arbejde med klargøring af arealer til plantedyrkning.
 21) Lærlingen kan inddrage viden om jordbehandlingsmetoder og jordforbedringsmidler samt deres anvendelse i forbindelse med almindelig dyrkning af planteskole- eller grønsagskulturer i det praktiske arbejde med jordtilberedning og jordbehandling.
 22) Lærlingen kan planlægge og udføre arbejdsopgaver i forbindelse med dyrkning af planteskolekulturer, herunder kontrollere kulturens almindelige sundhedstilstand samt vurdere forebyggelse og eventuel bekæmpelse af ukrudt og skadevoldere.
 23) Lærlingen kan planlægge og udføre arbejdsopgaver i forbindelse med høst, optagning, sortering og lagring af planter samt vurdere de færdige kulturer i forbindelse med klargøring til salg.
 24) Lærlingen kan anvende, betjene og vedligeholde almindelige maskiner, som anvendes ved etablering, dyrkning, høst og transport af almindelige planteskolekulturer.
 25) Lærlingen kan rådgive og vejlede kunder i forhold til hensigtsmæssige plantevalg i relation til forskellige plantergruppers anvendelsesområder, krav til vækstforhold, pleje samt hyppigt forekommende angreb af sygdomme og skadedyr.
 26) Lærlingen kan arbejde med salg af planter og udføre korrekt kundeservice på baggrund af viden om grundlæggende salgsteknikker, kundebehov og kundeadfærd.
 27) Lærlingen kan identificere og navngive planter i detailhandel.
 28) Lærlingen kan vejlede i valg og anvendelse af varegrupper inden for håndværktøj, maskiner og andet udstyr til haven.
 29) Lærlingen kan foretage den daglige pasning af inden- og udendørs planter i detailhandel under hensyntagen til minimering af spild.
 30) Lærlingen kan forestå indkøb af planter og andre varer til detailhandel og inddrage viden om markedsføring, afsætning og vareflow samt anvende nationale og internationale betegnelser og fagudtryk.
 31) Lærlingen kan forestå markedsføring på baggrund af viden om målgrupper, trends, markedsføringskanaler m.m. ved salg af planter, varer i detailhandel, digitalt salg eller engrossalg.
 32) Lærlingen kan inddrage kreative og innovative løsninger ved eksponering af planter og andre varer i detailhandel eller ved engrossalg på baggrund af viden om kundeadfærd, forhold omkring mersalgsprodukter m.m.
 33) Lærlingen kan varetage opgaver inden for økonomi og regnskab på baggrund af indsigt i erhvervsøkonomiens anvendelse og metoder samt erhvervsøkonomiske problemstillinger inden for handel med planter.
 34) Lærlingen kan identificere og navngive væksthuskulturer samt kende de vigtigste dyrkningsmæssige forhold om kulturen.
 35) Lærlingen kan udføre alle praktiske elementer ved betjening, vedligeholdelse og planlægning af væksthusets tekniske installationer med udgangspunkt i deres indvirkning på planternes vækst og blomstring.
 36) Lærlingen kan udføre praktiske arbejdsopgaver i væksthusgartnerier og inddrage viden om forskellige typer af væksthuse samt normalt forekommende tekniske installationers formål og funktion i forhold til forskellige lys-, varme- og energikilder.
 37) Lærlingen kan analysere, planlægge og udarbejde dyrkningsprogram for en given kultur på baggrund af viden om forskellige grupper af væksthuskulturers særlige kendetegn og produktionsforhold.
 38) Lærlingen kan foretage en gødningsberegning ud fra analyseresultat og den enkelte kulturs behov samt inddrage viden om forskellige analysetypers formål.
 39) Lærlingen kan udføre praktiske arbejdsopgaver med planteernæring og den enkelte kulturs behov samt inddrage viden om virkningen af og symptomer på over- og underskud af næringsstoffer.
 40) Lærlingen kan kombinere arbejde med formering og etablering af væksthuskulturer med viden om de forskellige kulturforholds indvirkning på planternes vækst, udvikling og form.
 41) Lærlingen kan redegøre for produktudvikling og produktudviklingens betydning for udviklingen af en virksomhed.
 Stk. 2. Kompetencemålene for hovedforløbet gælder som følger:
 1) For specialet planteskolegartner gælder målene i stk. 1, nr. 1-24.
 2) For specialet havecentergartner gælder målene i stk. 1, nr. 1-16, og nr. 25-33.
 3) For specialet væksthusgartner (trin 2) gælder målene i stk. 1, nr. 1-16, og nr. 34-41.
 Stk. 3. I eux-forløb skal følgende fag m.v. gennemføres ud over de i stk. 2 fastsatte mål:
 1) Dansk på A-niveau fra uddannelsen til teknisk studentereksamen, dog med undervisningstiden 175 timer svarende til 7 uger.
 2) Engelsk på B-niveau fra uddannelsen til teknisk studentereksamen, dog med undervisningstiden 130 timer svarende til 5,2 uger.
 3) Matematik på B-niveau fra uddannelsen til teknisk studentereksamen, dog med undervisningstiden 135 timer svarende til 5,4 uger.
 4) Biologi på B-niveau, jf. læreplanen udviklet til brug for tekniske eux-forløb, dog med undervisningstiden 80 timer svarende til 3,2 uger.
 5) Kemi på B-niveau fra uddannelsen til teknisk studentereksamen, dog med undervisningstiden 80 timer svarende til 3,2 uger.
 6) Fysik på C-niveau fra uddannelsen til almen studentereksamen eller jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 7) Erhvervsøkonomi på C-niveau fra valgfagene i de gymnasiale uddannelser eller virksomhedsøkonomi på C-niveau jf. bekendtgørelse om grundfag, erhvervsfag, erhvervsrettet andetsprogsdansk og kombinationsfag i erhvervsuddannelserne og om adgangskurser til erhvervsuddannelserne, dog med undervisningstiden 50 timer svarende til 2 uger.
 8) Erhvervsområdeprojekt, jf. læreplanen om erhvervsområdet udviklet til brug for tekniske eux-forløb, med undervisningstiden 20 timer og fordybelsestiden 30 timer svarende til 2 uger.
 9) Valgfag i form af et fag på C-niveau med undervisningstiden 75 timer svarende til 3 uger, og et løft af niveau i et fag med undervisningstiden 125 timer svarende til 5 uger.
 Stk. 4. Skolen skal mindst give lærlingen mulighed for at kunne vælge følgende:
 1) Matematik på A-niveau.
 2) Fysik på B-niveau.
Stk. 5. Fordybelsestiden fordeles af skolen med passende inddragelse af de principper for fordeling af fordybelsestid, som fremgår af reglerne om de gymnasiale uddannelser.
Dele af fordybelsestiden kan afvikles i forbindelse med fag i grundforløbet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen.
Prøven er en teoretisk prøve med udgangspunkt i en projektopgave.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
Stk. 2. Skolen fastsætter de nærmere rammer for projektopgaven, som påbegyndes i den sidste uge i næstsidste skoleperiode.
Inden for disse rammer vælger lærlingen det faglige fokus, der skal danne grundlag for projektarbejdet.
Projektarbejdet fortsætter i den sidste skoleperiode, og lærlingen udarbejder tilhørende projektopgave inden for specialet.
Projektopgavens faglige indhold skal have en passende bredde i forhold til specialets kompetencemål.
Den afsluttende prøve består af en mundtlig eksamination, der i alt varer 30 minutter inklusiv votering.
Lærlingens præstation bedømmes med en karakter, hvor projektopgaven vægter en tredjedel, og den mundtlige præstation vægter to tredjedele.
 Stk. 3. Grundelementer for prøven er følgende:
 1) Mål og krav, hvorefter lærlingen skal demonstrere opnåede teoretiske kompetencer inden for sit speciale på et fagligt niveau svarende til uddannelsens kompetencemål.
 2) Eksaminationsgrundlag, som består af projektopgaven og mundtlige spørgsmål inden for uddannelsens øvrige kompetencemål relateret til projektopgaven.
 3) Bedømmelsesgrundlaget, som udgør lærlingens individuelle og samlede præstation i udførelse af projektopgaven og den mundtlige eksamination.
4) Bedømmelseskriterier, som danner baggrund for en helhedsvurdering af målopfyldelsen.
Skolen fastlægger nærmere bedømmelseskriterier.
De lokalt fastsatte bedømmelseskriterier skal fremgå af skolens undervisningsplan.
Lærlingens præstation bedømmes inden for følgende generelle kriterier:
 a) Lærlingens evne til at inddrage relevante praksiserfaringer.
 b) Lærlingens evne til at inddrage relevante teoretiske forklaringer og viden.
 c) Lærlingens evne til at argumentere fagligt.
 d) Lærlingens evne til at reflektere over faglig praksis.
Stk. 4. For at der kan udstedes skolebevis, skal lærlingen have opnået et gennemsnit på mindst 02 af alle fag i hovedforløbet.
Eventuelle fag, der ikke gives karakter, skal være gennemført efter regler om faget.
Den afsluttende prøve skal være bestået.
Stk. 5. Ved uddannelsens afslutning udsteder skolen et uddannelsesbevis til lærlingen som dokumentation for, at lærlingen har opnået kompetence inden for uddannelsen.
På uddannelsesbeviset anføres karakter for prøven.
 § 7. Afsluttende standpunktskarakterer og prøver i fag på gymnasialt niveau indgår i eux-bevis efter reglerne herom i lov om erhvervsfaglig studentereksamen i forbindelse med erhvervsuddannelse (eux) m.v. og bekendtgørelse om erhvervsuddannelser.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 470 af 21. april 2020 om erhvervsuddannelsen til gartner ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 470 af 21. april 2020 om erhvervsuddannelsen til gartner anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
