Nr BSF 29 Forslag til folketingsbeslutning om bortfald af opkrævning af  

 renteafgiften for indkomstårene 1987 og 1988 Fremsat af Jens Thoft (SF) Aage Frandsen (SF) Birthe Hansen (SF) Ingerlise  

 Koefoed (SF) Rahbæk Møller (SF) Bjørn Poulsen (SF) den 15. november 1989 Folketinget pålægger regeringen at opgive opkrævningen af renteafgift for indkomstårene 1987 og 1988 og pålægger skatteministeren at tilrettelægge en effektiv administration af afgiften for 1989 og de kommende år samt tilsikre, at retssikkerhed tilvejebringes på dette område.
Bemærkninger til forslaget Det er i de seneste dage med stor klarhed dokumenteret, at retssikkerheden  

 omkring renteafgiften for indkomstårene 1987 og 1988 er totalt fraværende.  

 Forslagsstillerne mener ikke, at folkestyret kan være tjent hermed.
Derfor  

 foreslås, at renteafgiften for 1987 og 1988 bliver opgivet.
Hertil kommer, at opkrævningen af renteafgift for 1987 og 1988 kan  

 opgives, uden at den ide, der ligger bag afgiften, forskertses.
For disse år  

 har afgiften jo haft sin indvirkning på borgernes lånedispositioner.
 Forslagsstillernes kritikpunkter ud fra et retssikkerhedssynspunkt kan  

 meget kort opsummeres således:
 Kritikken af renteafgiften for indkomståret 1987:
1) 110.000 skatteydere har endnu ikke indbetalt renteafgift for 1987. I  

 alt drejer det sig om manglende indbetaling af 407 mio. kr.
Selv om det snart  

 er et år siden, at afgiften skulle have været indbetalt, er der til dato kun  

 udsendt een eneste spagfærdig rykker - i 19.000 tilfælde er denne først  

 udsendt i oktober 1989.
 2) Renteafgiften for 1987 var på mange måder et misfoster, og bedre blev  

 det ikke, fordi Folketinget besluttede at ændre på afgiften for gamle lån  

 vedrørende 1988. Afgiften for 1987 er således beregnet på et grundlag, som  

 Folketingets flertal for længst har erkendt var uholdbart.
3) Renteafgiften for 1987 kunne indbetales på pensionskonti som en  

 engangsforeteelse.
Også denne del var i administrativt henseende et  

 misfoster.
4) Da renteafgiften for 1987 i størrelse langt overstiger afgiften for  

 senere år, må der forventes en meget langvarig og omfattende  

 inkassovirksomhed for at få inddrevet afgiften for de resterende 110.000  

 skatteydere, der i gennemsnit skylder 3.700 kr.
Landets pantefogeder har slet  

 ikke kapacitet til at gennemføre en effektiv inddrivelse.
 Kritikken af renteafgiften for indkomståret 1988:
Renteafgiften for 1988 mødes med rette i disse dage med en sønderlemmende  

 kritik.
Alting sejler, og kaos hersker.
Nedenfor er anført de væsentligste  

 kritikpunkter:
1) 220.000 lønmodtagere har for 1988 fået tilsendt automatisk beregnet  

 renteafgift, der må antages at være ukorrekt og for højt ansat.
Af disse har  

 til dato kun 150.000 reageret og anmodet om, at ansættelsesgrundlaget bliver  

 korrigeret.
Fristen herfor udløb den 31. oktober 1989. Der resterer således  

 mindst 70.000 mennesker, som må antages at betale for meget i afgift.
 2) Der er i september 1989 udsendt i alt 450.000  

 renteafgiftsselvangivelser til erhvervsdrivende og deres ægtefæller til brug  

 for beregning af renteafgiften for 1988. På trods af, at fristen for  

 returnering af disse oplysningsskemaer var 30. september 1989, er der kun  

 returneret 190.000. Der resterer således 260.000 erhvervsdrivende, for hvilke  

 renteafgiftsgrundlaget ikke kan fastsættes.
 3) Det store antal manglende indsendelser af den ekstra  

 renteafgiftsselvangivelse må antages at skyldes alt for dårlig information  

 til de berørte, som ikke har været opmærksom på, at antallet af  

 selvangivelser, der skal indsendes til ligningsmyndigheden, var indtil to i  

 foråret 1989 og een i efteråret 1989 - altså i alt tre mod tidligere kun een.
 4) Der foreligger på nuværende tidspunkt ingen planer for, hvorledes de  

 manglende 260.000 skemaer kan inddrives, og under alle omstændigheder vil  

 opgørelserne vedrørende renteafgift blive stærkt forsinket og i øvrigt virke  

 forstyrrende på skattemyndighedernes administration af den almindelige  

 ligning for 1989.
5) 50.000 ejere af skibsanparter fik i forbindelse med udsendelse af  

 renteafgiftsselvangivelsen i september 1989 til brug for beregning af  

 renteafgiften for 1988 fejlagtig vejledning i renteafgiften, hvorefter  

 ministeren måtte udsende 50.000 breve til disse anparthavere med korrigerende  

 information.
Der foreligger ikke tal for, i hvilket omfang de berørte har  

 korrigeret deres renteafgiftsopgørelse efter udsendelse af den nye  

 information.
Men sikkert er det, at langtfra alle har fået indsendt fornyet  

 angivelse.
6) Spørgsmål stillet af SF i Folketingets Skatteudvalg - men som endnu  

 ikke er besvaret - antyder, at man kan komme til at betale renteafgift af  

 f.eks. kreditforeningslån, såfremt disse hviler på en erhvervsejendom under  

 virksomhedsordningen.
Det er ligeledes antydet, at den automatiske  

 indberetning af renteafgiftspligt ikke fungerer for visse erhvervsdrivende  

 under virksomhedsordningen.
7) Visse erhvervsdrivende, som faktisk skal betale renteafgift, har  

 overhovedet ikke modtaget renteafgiftsselvangivelsen.
Men hvor mange af disse  

 har været opmærksomme på, at de selv skulle på skattekontoret for at afhente  

 skema til udfyldelse inden 30. september 1989.
 8) Det ligger klart, at renteafgiftsgrundlaget for 1987 og 1988 i  

 almindelighed ikke er blevet eller vil blive kontrolleret.  

 Ligningsmyndigheden har i de allerfleste/alle kommuner været tvunget til at  

 nedprioritere (dvs. opgive) at kontrollere afgiftsgrundlaget på grund af  

 påtrængende ligningsopgaver.
Renteafgiften har haft stor psykologisk betydning og har uden tvivl  

 mindsket forbrug finansieret ved lånte midler.
Denne virkning vil kunne  

 fastholdes, når det blot er afgiften for tidligere indkomstår, der  

 suspenderes.
Det er ikke muligt med tilbagevirkende kraft at optage nye  

 forbrugslån - en suspension af opkrævningen af afgiften vil således kun have  

 ubetydelig indflydelse på forbruget.
Forslagsstillerne går ind for den aftrapning af rentefradragsværdien for  

 renter af forbrugslån, som er filosofien bag renteafgiften.
Men enhver bør  

 erkende, at med den retsusikkerhed, som hersker på dette område, bør  

 opkrævningen af afgiften for 1987 og 1988 opgives og efterfølges af  

 skatteministerens fulde indsats for at få opkrævningen til at fungere for de  

 kommende år.
 En følge af forslaget er, at den allerede indbetalte afgift bliver at  

 tilbagebetale, hvad enten der er tale om indbetalinger til statskassen eller  

 indbetalinger på pensionsordninger.
