 Der meddeltes afslag på ansøgning om tilladelse til skelforandring og  

 samtidig ophævelse af landbrugspligten på det areal, der ansøgtes overført.  

 Lagt vægt på i videst muligt omfang at bevare jorderne i det åbne land til  

 fortsat jordbrugsmæssigt formål.
 I skrivelse af 17. oktober 1989 har De på vegne af Irene Larsen påklaget  

 den af Jordbrugsdirektoratet i skrivelse af 26. september 1989 trufne  

 afgørelse, hvorved der meddeltes Dem afslag på en ansøgning om tilladelse til  

 skelforandring, hvor et areal på 0,2755 ha af landbrugsejendommen matr. nr.  

  1ax  Restrup hovedgård, Sønderholm m.fl. overføres til ejendommen matr. nr.  

   1po smst. uden landbrugspligt af areal 0,5516 ha.
 Jordbrugsdirektoratet anfører i sin afgørelse, at direktoratet ikke finder  

 grundlag for at ophæve landbrugspligten på det omhandlende areal i medfør af  

 § 4, stk. 1, i landbrugsloven.
De anfører i Deres klage, at skelforandringen ønskes gennemført med  

 henblik på at forbedre indkørselsforholdene til ejendommen matr. nr.  1po  

  Restrup Hovedgård, Sønderholm samt etablere en afskærmning mod Jægersprisvej  

 ud for ejendommens bebyggelse.
De begrunder ønsket med, at Jægersprisvejen er  

 temmelig trafikeret, og at vejens bredde ikke umiddelbart tillader samtidig  

 passage af en last- og personvogn, hvilket medfører, at den nuværende  

 indkørsel til ejendommen tjener som vigeplads for trafikken.
De anfører endvidere, at skelforandringen er begrundet i en planlagt  

 tilbygning mod nord, som den eksisterende skelafstand ikke tillader.
De  

 anfører yderligere, at det areal som ønskes fritaget for landbrugspligt,  

 udgør den fjerneste og smalleste del af landbrugsarealet matr. nr.  1ax , og  

 at den dyrkningsmæssige værdi af arealet er meget ringe.
Endelig oplyser De,  

 at arealet allerede inden skelforandringens godkendelse er taget i brug af  

 ejeren af ejendommen matr. nr.  1po  Restrup Hovedgård, Sønderholm ved  

 etablering af skelbeplantning.
 Landbrugsministeriet har i anledning af Deres klage modtaget en udtalelse  

 om sagen fra Jordbrugsdirektoratet, der indstiller, at den trufne afgørelse  

 fastholdes.
Landbrugsministeriet finder ud fra de foreliggende oplysninger ikke  

 grundlag for at kritisere Jordbrugsdirektoratets afgørelse, der er i  

 overensstemmelse med landbrugsloven og de for administrationen heraf  

 fastlagte retningslinier.
Der henvises til lov om landbrugsejendomme  

 (Landbrugsministeriets lovbekendtgørelse nr. 504 af 17. juli 1989) § 4, samt  

 Landbrugsministeriets cirkulære nr. 54 af 19. marts 1987, pkt. 6.4.1.
 Ministeriet skal tilføje, at den restriktive praksis med hensyn til  

 ophævelse af landbrugspligten på arealer i landzone har baggrund i  

 landbrugslovens formålsbestemmelser, hvorefter der ved udstykning af  

 parceller i det åbne land i videst muligt omfang lægges vægt på at bevare  

 jorderne til fortsat jordbrugsmæssige formål.
 Landbrugsministeriet stadfæster hermed Jordbrugsdirektoratets afgørelse,  

 hvorefter den ansøgte skelforandring mellem landbrugsejendommen matr. nr.   

 1ax  Restrup Hovedgård, Sønderholm m.fl. og ejendommen matr. nr. 1 po smst.  

 ikke kan tillades.
 P.M.V.
 e.b.
