Skriftlig fremsættelse (7. februar  

 2002) Undervisningsministeren Herved tillader jeg mig for Folketinget at  

 fremsætte:
 Forslag til lov om ændring af forskellige love  

 på Undervisningsministeriets område (Forenkling vedrørende  

 uddannelsesråd og -udvalg).
(Lovforslag nr.
L 87).
Gennem de senere år er der oprettet en række  

 råd og udvalg, således at der inden for stort set alle  

 uddannelsessektorer er kollegiale organer med den opgave at rådgive  

 undervisningsministeren om de enkelte uddannelser.
Nogle af disse  

 rådgivende organer har overlappende rådgivningskompetencer, og de  

 fleste har ikke tilstrækkelige berøringsflader med det  

 øvrige uddannelsessystem.
Dette ønsker regeringen at ændre på.  

 For at fremme regeringens målsætning om bedre uddannelser gennem  

 styrkelse af kvaliteten og fagligheden og om åbenhed og gennemsigtighed  

 i uddannelsessystemet skal de overflødige organer nedlægges og  

 erstattes af færre råd med rådgivningskompetence inden for  

 bredere uddannelsesområder.
Samtidig skal det sikres, at rådene i  

 kraft af deres sammensætning og virkemåde får tættere  

 berøringsflader med tilgrænsende uddannelser og  

 uddannelsesområder.
Derved sikres der en bredere funderet  

 rådgivning, der ikke som i dag nødvendigvis har den enkelte  

 uddannelse og skole- eller institutionsform i centrum.
Lovforslaget indebærer, at Ungdomsskolerådet  

 og Folkeskolerådet nedlægges.
Rådenes  

 rådgivningskompetence overgår til Grundskolerådet, der  

 oprettes til at varetage rådgivningen inden for både  

 ungdomsskolen og folkeskolen.
Rådets opgaver vil kunne udvides til at  

 omfatte de øvrige grundskoleområder, hvis der bliver behov for  

 det.
Rådet sammensættes fortrinsvis med repræsentanter for  

 interesseorganisationer på folkeskoleområdet og  

 ungdomsskoleområdet.
Derudover foreslås rådet suppleret med  

 repræsentation for Erhvervsuddannelsesrådet, Rådet for de  

 Grundlæggende Social- og Sundhedsuddannelser og for det  

 foreslåede Rådet for de Gymnasiale Uddannelser.
Endvidere nedlægges Gymnasierådet,  

 Hf-rådet og de erhvervsgymnasiale udvalg (Hhx-udvalget og  

 Htx-udvalget), og der oprettes et råd for de gymnasiale uddannelser.  

 Dette råd skal varetage rådgivningen inden for det samlede  

 gymnasiale område, der omfatter det almene gymnasium, de  

 erhvervsrettede gymnasiale uddannelser, højere forberedelseseksamen  

 (hf) og studieforberedende enkeltfagsundervisning for voksne.
Rådet  

 sammensættes med repræsentanter for interesseorganisationer  

 på uddannelsesområdet og med repræsentation for  

 Grundskolerådet, Erhvervsuddannelsesrådet og de centrale  

 råd inden for de videregående uddannelser.
Endelig nedlægges Seminarierådet for  

 pædagoguddannelsen og Seminarierådet for uddannelsen til  

 lærere i folkeskolen.
Rådenes rådgivningskompetence  

 overføres til Rådet for de mellemlange videregående  

 uddannelser, der i forvejen varetager den samlede rådgivning inden for  

 de mellemlange videregående uddannelser.
Dette lovforslag er første del af en samlet reform  

 af rådgivningsstrukturen på Undervisningsministeriets  

 område.
Anden del af reformen vil omfatte de erhvervsrettede  

 ungdomsuddannelser, voksenuddannelserne og de øvrige  

 videregående uddannelser, og jeg forventer at fremsætte  

 lovforslag herom i folketingsåret 2002-03. Lovforslaget er udsendt til  

 høring blandt de berørte organisationer, foreninger m.v.
 Idet jeg henviser lovforslaget med tilhørende  

 bemærkninger, tillader jeg mig at anbefale lovforslaget til hurtig og  

 velvillig behandling i det høje Ting.
