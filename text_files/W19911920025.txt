 Arbejdsgiveren var forpligtet til at refundere kommunen det ydede  

 forskud på dagpenge fra 6. november til 19. november 1990.
 Lønmodtageren havde været i løbende ansættelse hos arbejdsgiveren i  

 mere end 13 uger før fraværet, uanset at han i denne periode havde deltaget i  

 et 4-ugers kursus på landbrugsskole.
 SAGSFREMSTILLING:
 Kommunen traf afgørelse om, at arbejdsgiveren havde pligt til at refundere  

 kommunens forskud på dagpenge for sygeperioden 6. november til 19. november  

 1990 med ialt 5.312,-kr., idet beskæftigelseskravet på 13 uger inden  

 sygemeldingen var opfyldt.
 Det er oplyst, at lønmodtageren ifølge skriftlig aftale blev ansat som  

 landbrugsmedhjælper med løntilskud i 9 måneder fra 4. juli 1990. Lønnen blev  

 også udbetalt under lønmodtagerens ophold på landbrugsskole i 4 uger fra 6.  

 august til 31. august 1990.
 Arbejdsgiveren har i sit klagebrev gjort gældende, at han var af den  

 opfattelse, at han ikke var forpligtet til at udbetale sygedagpenge, idet  

 ansættelsen var sket i forbindelse med en jobtilskudsordning.
 Endelig fremgår det, at lønmodtageren blev raskmeldt den 27. november  

 1990, og at han fik ansættelse hos anden arbejdsgiver.
 AFGØRELSE:
 Dagpengeudvalget har på sit møde den 12. april 1991 truffet den afgørelse,  

 at arbejdsgiveren har pligt til at godtgøre kommunen det ydede forskud på  

 dagpenge for perioden 6. november - 19. november 1990.
 Udvalget har herved lagt vægt på, at lønmodtageren efter den indgåede  

 aftale har været i løbende ansættelse hos arbejdsgiveren fra 4. juli 1990  

 også under de 4 ugers kursus på landbrugsskole, således at  

 beskæftigelseskravet på 13 uger inden sygemeldingen har været opfyldt, jf.  

 dagpengelovens § 3, stk. 1.
 Dagpengeudvalget tiltræder således kommunens afgørelse.
