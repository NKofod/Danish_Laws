Bekendtgørelse om digital kommunikation I medfør af § 6 i lov om finansiel virksomhed, jf. lovbekendtgørelse nr. 793 af 20. august 2009, § 45 i lov om forsikringsformidling, jf. lovbekendtgørelse nr. 930 af 18. september 2008, § 129 i lov om investeringsforeninger og specialforeninger samt andre kollektive investeringsordninger m.v., jf. lovbekendtgørelse nr. 807 af 21. august 2009, § 36 a i lov om realkreditlån og realkreditobligationer m.v., jf. lovbekendtgørelse nr. 898 af 4. september 2008, § 5, stk. 3, i lov om et skibsfinansieringsinstitut, jf. lovbekendtgørelse nr. 1376 af 10. december 2007, § 9 b i lov om tilsyn med firmapensionskasser, jf. lovbekendtgørelse nr. 1561 af 19. december 2007, § 3 a i lov om værdipapirhandel m.v., jf. lovbekendtgørelse nr. 795 af 20. august 2009, og § 101 i lov nr. 385 af 25. maj 2009 om betalingstjenester, fastsættes:
Anvendelsesområde § 1. Bekendtgørelsen omfatter anvendelse af digital kommunikation mellem borgere og virksomheder på den ene side og Finanstilsynet på den anden side.
 § 2. Bekendtgørelsen finder anvendelse på udveksling af dokumenter omfattet af lov om finansiel virksomhed, lov om forsikringsformidling, lov om investeringsforeninger og specialforeninger samt andre kollektive investeringsordninger m.v., lov om realkreditlån og realkreditobligationer m.v., lov om et skibsfinansieringsinstitut, lov om tilsyn med firmapensionskasser, lov om værdipapirhandel m.v., lov om betalingstjenester og administrative forskrifter udstedt i medfør af disse love.
Definitioner § 3. Ved digital kommunikation forstås afsendelse og modtagelse af digitale dokumenter.
 Stk. 2. Ved digitale dokumenter forstås digitale meddelelser, som kan gøres læselige ved frembringelse af skrifttegn.
Digital kommunikation § 4. Dokumenter kan indsendes i såvel digital som papirbaseret form til Finanstilsynet, jf. dog § 5.
 Stk. 2. Dokumenter, der indsendes digitalt til Finanstilsynet, skal være forsynet med en digital signatur, som opfylder de af Finanstilsynet fastsatte tekniske specifikationer.
 Stk. 3. Finanstilsynet kan beslutte at behandle et dokument, der er indsendt digitalt, selvom dokumentet ikke er forsynet med en digital signatur i overensstemmelse med stk. 2.
 § 5. Dokumenter, der skal indsendes digitalt til Finanstilsynet i medfør af bestemmelser i lov om finansiel virksomhed, lov om forsikringsformidling, lov om investeringsforeninger og specialforeninger samt andre kollektive investeringsordninger m.v., lov om realkreditlån og realkreditobligationer m.v., lov om et skibsfinansieringsinstitut, lov om tilsyn med firmapensionskasser, lov om værdipapirhandel m.v., lov om betalingstjenester eller administrative forskrifter udstedt i medfør af disse love, skal uagtet § 4, stk. 1, indsendes digitalt.
Opbevaring § 6. Dokumenter, som Finanstilsynet modtager digitalt eller afsender digitalt, skal af Finanstilsynet opbevares således, at informationerne er læsbare i papirbaseret form eller på et andet varigt medium.
Ikrafttræden § 7. Bekendtgørelsen træder i kraft den 1. november 2009.
 Stk. 2. Samtidig ophæves bekendtgørelse nr. 1165 af 8. oktober 2007 om digital kommunikation.
