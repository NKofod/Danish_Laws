Cirkulæreskrivelse om ekstraordinær tjenestefrihed BESTEMMELSE OM EKSTRAORDINÆR TJENESTEFRIHED 1. FORMÅL Bestemmelsen beskriver mulighederne for ekstraordinær tjenestefrihed, og skal tilsikre at medarbejderens behov for tjenestefrihed i særlige tilfælde tilgodeses.
 Hvorvidt tjenestefriheden ydes uden afskrivning af ferie/friheder, fremgår i de enkelte tilfælde.
Der er, ud over de i denne bestemmelse nævnte tilfælde, en række muligheder for at opnå tjenestefrihed i konkrete situationer.
Da disse muligheder ikke er særegne for forsvarets ansatte, henvises for disses vedkommende til Finansministeriets Personeladministrative Vejledning, kap. 26.
 2. GENERELT¬Med lov nr. 291 af 18. juni 1969 med senere ændringer om tjenestemænd i staten, folkeskolen og folkekirken, § 58, stk. 2, er der mulighed for, at vedkommende minister eller den, der bemyndiges hertil, efter retningslinjer fastsat af finansministeren, kan give en tjenestemand anden tjenestefrihed uden for den egentlige ferie.
 Under henvisning hertil samt med tilslutning fra Finansministeriet, Moderniseringsstyrelsen, vil der inden for Forsvarsministeriets område kunne ydes ansatte ekstraordinær tjenestefrihed efter nedenstående retningslinjer.
 2.1. Bestemmelsens omfang.
 Denne bestemmelse er gældende for civilt og militært personale ansat som tjenestemand, på tjenestemandslignende vilkår samt kontrakt- og overenskomstansat månedslønnet personale.
 Bestemmelsen ændrer ikke de bestemmelser, der måtte være fastsat i aftaler, overenskomster eller lignende for de enkelte personalegrupper.
3. Tjenestefrihed med løn, uden afskrivning af ferie/frihed 3.1. Tjenestefrihed ved forflyttelser.
I anledning af forflyttelser, der medfører flytning af husstand og bohave kan der gives ansatte omfattet af denne bestemmelse tjenestefrihed med løn i 2 dage.
Såfremt forflyttelsen bevirker, at flytning af husstand og bohave sker mellem landsdele og tilsvarende, vil der yderligere kunne gives tjenestefrihed med løn i indtil 2 dage.
Den samlede frihed kan således maksimalt udgøre 4 dage.
Der skal i dette tilfælde ikke afskrives ferie/frihed.
 3.2. Tjenestefrihed i anledning af jubilæum.
I anledning af 25, 40 eller 50 års jubilæum gives der jubilaren 1 dags tjenestefrihed med løn, såfremt jubilæumsdagen ikke falder i en syge- eller ferieperiode.
Hvis jubilæumsdagen i forvejen er ordinær fridag, gives tjenestefrihed den nærmest forudgående eller følgende arbejdsdag.
Der skal i disse tilfælde ikke afskrives ferie/frihed.
4. Tjenestefrihed i anledning af særlige begivenheder i nærmeste familie 4.1. Frihed til eget bryllup.
Personalet kan gives frihed til eget bryllup.
Som udgangspunkt skal der anvendes ferie eller anden frihed.
Har medarbejderen ingen frihed til gode, er det muligt at yde tjenestefrihed med løn i indtil 3 sammenhængende dage, når forholdene i øvrigt tillader det.
 4.2. Frihed i anledning af andre begivenheder.
Friheden gives som ferie eller anden frihed.
Har medarbejderen ikke ferie eller anden frihed tilgode, kan der ydes tjenestefrihed med løn i 1 til 2 dage i anledning af bl.a. følgende begivenheder:
 dødsfald eller alvorlig sygdom i nærmeste familie (hvorved forstås forældre, søskende, bedsteforældre, svigerforældre, ægtefælle/samlever eller barn),  eget, forældres eller svigerforældres sølv- eller guldbryllup,  børns eller søskendes bryllup.
I tilfælde som de ovennævnte, der medfører rejse mellem landsdele og tilsvarende, kan der tillige gives nødvendig tjenestefrihed til rejsen.
Dog kan den samlede frihed højst udgøre 4 dage.
5. Tjenestefrihed til udsendt personel Pkt. 3 tjenestefrihed med løn, uden afskrivning af ferie/frihed, og pkt. 4 tjenestefrihed i anledning af særlige begivenheder i nærmeste familie, finder ligeledes anvendelse for personale udsendt i konfliktforebyggende, fredsbevarende, fredsskabende, humanitære og andre lignende operationer i udlandet, eventuelt på mandat fra en international organisation, fx FN, EU, NATO og OSCE, såfremt de operative forhold tillader dette.
6. Tjenestefrihed i forbindelse med juleaftensdag, nytårsaftensdag, 1. maj og 5. juni 6.1. Militært personale.
Der vil ikke kunne ydes tjenestefrihed med løn juleaftensdag (indtil kl. 12), nytårsaftensdag samt 1. maj, med mindre friheden afvikles som ferie eller anden form for optjent frihed.
 Tjenestefrihed med løn kan dog gives, såfremt forflyttelser, eller begivenheder nævnt under pkt. 4 falder på juleaftensdag, nytårsaftens dag eller 1. maj.
 Militært personale ydes tjenestefrihed med løn hele den 5. juni (Grundlovsdag). Tjenesten bør som udgangspunkt altid tillade, at der holdes fri.
 Der skal i dette tilfælde ikke afskrives ferie /frihed.
 Alene vagttjeneste, uforudsete opgaver og opgaver af hastende karakter bør medføre, at tjenesten ikke tillader, at der holdes fri 5. juni (Grundlovsdag).
 Der kan ikke ydes kompensationsfrihed, såfremt frihederne ikke ydes.
 6.2. Civilt personale.
 Der vil kunne ydes tjenestefrihed med løn juleaftensdag, men ikke nytårsaftendag.
Civilt personale ydes tjenestefrihed med løn hele den 5. juni (Grundlovsdag). Tjenesten bør som udgangspunkt altid tillade, at der holdes fri.
Der skal i disse tilfælde ikke afskrives ferie/frihed.
 Alene vagttjeneste, uforudsete opgaver og opgaver af hastende karakter bør medføre, at tjenesten ikke tillader, at der holdes fri 5. juni (Grundlovsdag).
 Der vil kunne ydes tjenestefrihed med løn 1. maj, såfremt tjenesten tillader det.
 Der kan ikke ydes kompensationsfrihed, såfremt frihederne ikke ydes.
 For ansatte under 3F overenskomst gælder dog særlige forhold vedr. kompensationsfrihed 1. maj.
7. SAGSBEHANDLENDE AFDELING Forsvarsministeriets Personalestyrelse, Overenskomster og Forretningsstøtte er ansvarlig for vedligeholdelse af denne bestemmelse.
