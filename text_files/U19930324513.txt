Efter ansættelse som kontorelev i Udenrigsministeriet U fra 1/10-85  

 til tilfælde, hvor en eller flere tidsbegrænsede ansættelser på grund af  

 deres antal og navnlig varighed må sidestilles med fast ansættelse.
I den  

 konkrete sag fandtes forlængelsen af den midlertidige ansættelse dog ikke at  

 kunne anses som en ny ansættelse og en ny opsigelse, der krævede meddelelse  

 til fagforbundet.
Der fandtes ikke grundlag for at statuere, at U havde  

 forsøgt at omgå den pågældende overenskomstbestemmelse.
U blev herefter  

 frifundet.
 Sagens problem er, om Udenrigsministeriet har overtrådt Hovedaftalens § 8,  

 stk. 2, ved ikke at give meddelelse til Handels- og Kontorfunktionærernes  

 Forbund i Danmark om en tre måneders forlængelse af en tidsbegrænset  

 ansættelse af en kontorfunktionær (vikar) fra 1. juni til 31. august 1990.
 PÅSTANDE:
 Klagerne, Landsorganisationen i Danmark for Statsansattes Kartel for  

 Handels- og Kontorfunktionærernes Forbund i Danmark, har nedlagt påstand om,  

 at indklagede, Finansministeriet for Udenrigsministeriet, tilpligtes at  

 overholde gældende hovedaftale mellem Finansministeriet og Statsansattes  

 Kartel og til Handels- og Kontorfunktionærernes Forbund i Danmark at betale  

 en efter rettens skøn fastsat bod for brud på Hovedaftalens § 8, stk. 2.
 Indklagede har påstået frifindelse.
 SAGSFREMSTILLING:
Fra 1. oktober 1985 til 30. september 1987 var Annette Hayn Hoffmann ansat  

 som kontorelev i Udenrigsministeriet.
Fra 1. oktober 1987 til 31. december  

 1987 var hun ansat som kontorfunktionær i vikariat.
I ministeriets  

 ansættelsesskrivelse af 24. august 1987 hed det, at beskæftigelse ud over den  

 31. december 1987 ikke kunne påregnes.
Ved Udenrigsministeriets skrivelse af  

 12. november 1987 blev Annette Hayn Hoffmanns ansættelse forlænget.
I  

 skrivelsen hed det:
»I overensstemmelse med aftale ansættes De som  

 ikke-forflyttelsespligtig kontorfunktionær i departementet for internationalt  

 udviklingssamarbejde (økonomikontoret) for perioden 1. januar 1988 - 31. maj  

 1990. Prøvetiden er 3 måneder.« Den 21. maj 1990 blev Annette Hayn Hoffmanns ansættelse endnu engang  

 midlertidigt forlænget.
I Udenrigsministeriets skrivelse hed det:
 »Udenrigsministeriet bekræfter herved aftalen om forlængelse af Deres  

 midlertidige ansættelse i DS.IV. med 3 måneder til udgangen af august måned  

 1990.
Løn- og ansættelsesvilkår vil være som hidtil.« Indklagede har i sit svarskrift oplyst, at Annette Hayn Hoffmann blev  

 tilbudt vikariatet for de tre måneder i 1987, fordi tidspunktet for hendes  

 udlæring faldt sammen med udsendelse af en kontorfunktionær.
Under en  

 ansættelsessamtale den 29. oktober 1987 tilkendegav hun, at hun agtede at  

 læse til korrespondent, og at hun var interesseret i en midlertidig  

 ansættelse, mens hun læste.
På denne baggrund blev hun tilbudt den  

 tidsbegrænsede ansættelse som ikke-forflyttelsespligtig kontorfunktionær  

 indtil 31. maj 1990, hvor hun forventedes at have afsluttet studiet, og hvor  

 hun da kunne søge ansættelse som forflyttelsespligtig korrespondent.  

 Imidlertid opgav Annette Hayn Hoffmann korrespondentuddannelsen. Årsagen til  

 forlængelsen fra 1. juni til 31. august 1990 var, at hun var interesseret i  

 en forlængelse, da hun ikke havde søgt andet arbejde, og da stillingen først  

 den 1. september 1990 kunne blive besat med en mere veluddannet og mere moden  

 medarbejder.
 § 8 i Hovedaftalen mellem Finansministeriet og Statsansattes Kartel,  

 Overenskomstsektionen, bærer overskriften »Afskedigelse«, og stk. 1  

 og 2, lyder således:
 »§ 8. Ved afskedigelser af arbejdstagere må vilkårligheder ikke finde  

 sted, og klager over påståede urimelige afskedigelser kan derfor behandles  

 efter nedenstående regler:
 Sager om påståede urimelige afskedigelser behandles hurtigst muligt.  

 Sager, i hvilke der nedlægges påstand om underkendelse af en afsigelse, skal  

 så vidt muligt være afsluttet inden udløbet af den pågældende arbejdstagers  

 opsigelsesvarsel.
Stk. 2. Det påhviler ansættelsesmyndigheden at meddele enhver opsigelse  

 til den ansatte skriftligt med begrundelse for opsigelsen.
Såfremt den  

 pågældende har været uafbrudt beskæftiget hos ansættelsesmyndigheden i mere  

 end 12 måneder, gives der samtidig meddelelse til organisationen ved kopi af  

 opsigelsesskrivelsen.« I bemærkningerne til bestemmelsen hedder det:
»Ansættelsesmyndigheden skal ved orientering til organisationen  

 anføre sådanne oplysninger om de forhold, der ligger til grund for  

 opsigelsen, at det bliver muligt for organisationen at bedømme dennes  

 rimelighed.« Sagen blev behandlet på et fællesmøde den 7. oktober 1991, uden at der  

 kunne opnås enighed.
 PARTERNES ARGUMENTER.
Klagerne har gjort gældende, at der efter udløbet af den midlertidige  

 ansættelse den 31. maj 1990 reelt skete en ny ansættelse og en ny opsigelse  

 af Annette Hayn Hoffmann.
Opsigelsen skulle derfor have været meddelt  

 klagerne i medfør af Hovedaftalens § 8, stk. 2, hvis formål er at beskytte  

 den ansatte mod urimelig afskedigelse.
Inden forlængelsen af  

 ansættelsesforholdet til den 31. august 1990 havde Annette Hayn Hoffmann  

 allerede været tidsbegrænset ansat 2 gange, og den samlede tidsbegrænsede  

 ansættelsesperiode var usædvanlig lang.
Behovet for at give HK mulighed for  

 at bedømme afskedigelsens rimelighed var derfor lige så stort som, hvis der  

 havde været tale om et ansættelsesforhold på normale vilkår, men ved at  

 betegne ansættelsesforholdet fra den 1. maj til den 31. august 1990 som en  

 forlængelse af den midlertidige ansættelse omgik Udenrigsministeriet  

 overenskomstens § 8, stk. 2.
Indklagede har gjort gældende, at § 8 vedrører afskedigelser, d.v.s.  

 arbejdsgiverens ensidige opsigelse af ansættelsesforholdet.
Den finder derfor  

 ikke anvendelse på det foreliggende tilfælde, hvor den tidsbegrænsede  

 ansættelse efter ønske fra og udtrykkelig aftale med Annette Hayn Hoffmann  

 blev forlænget for en på forhånd fastsat kortvarig periode. § 8, stk. 2,  

 medfører ikke, at ansættelsesmyndigheden er forpligtet til at give meddelelse  

 til organisationerne i videre omfang end til den ansatte selv, og det er  

 utvivlsomt, at Udenrigsministeriet ikke havde pligt til at sende en særskilt  

 opsigelsesskrivelse til Annette Hayn Hoffmann ved den midlertidige  

 forlængelse i 1990. Da der således var tale om en reel midlertidig  

 ansættelse, er der ikke sket brud på overenskomstens § 8.
 ARBEJDSRETTENS BEMÆRKNINGER.
Det fremgår af overenskomstens § 8, der har overskriften afskedigelse, at  

 bestemmelsen skal beskytte arbejdstageren mod vilkårligheder og urimelige  

 afskedigelser.
Bestemmelsens direkte anvendelsesområde er således faste  

 ansættelsesforhold, der ensidigt opsiges af arbejdsgiveren.
Bestemmelsen må  

 dog også kunne påberåbes i tilfælde, hvor en eller flere tidsbegrænsede  

 ansættelser på grund af deres antal og navnlig varighed må sidestilles med en  

 fast ansættelse.
Ansættelsen af Annette Hayn Hoffmann i perioden fra den 1. januar 1988 til  

 den 31. maj 1990 efterfulgte et kortvarigt vikariat i en anden afdeling og  

 varede 2 år og 5 måneder.
Det fremgik imidlertid klart af ansættelsesbrevet  

 af 12. november 1987, at ansættelsen var tidsbegrænset, og det må i øvrigt  

 lægges til grund, at dette var efter hendes eget ønske.
Af skrivelsen 21. maj  

 1990 fremgik ligeledes utvetydigt, at den fortsatte beskæftigelse var en  

 forlængelse af den midlertidige ansættelse og ophørte med udgangen af august  

 1990. Annette Hayn Hoffmann havde således ikke selv krav på yderligere  

 meddelelse om ansættelsesforholdet.
Henset til ansættelsesforholdets karakter  

 og formålet med bestemmelsen i overenskomstens § 8, må der herefter gives  

 indklagede medhold i, at forlængelsen af den midlertidige ansættelse ikke  

 kunne anses som en ny ansættelse og en ny opsigelse, der krævede meddelelse  

 til Handels- og Kontorfunktionærernes Forbund i Danmark.
Det bemærkes hermed,  

 at der ikke er grundlag for at statuere, at Udenrigsministeriet ved at  

 ansætte Anette Hayn Hoffmann på denne måde har forsøgt at omgå bestemmelsen i  

 overenskomstens § 8. Indklagedes frifindelsespåstand tages derfor til følge.
 T h i k e n d e s f o r r e t :
 Indklagede, Finansministeriet for Udenrigsministeriet, frifindes.
 Klagerne, Landsorganisationen i Danmark for Statsansattes Kartel for  

 Handels- og Kontorfunktionærernes Forbund i Danmark, skal betale 2.000 kr. i  

 sagsomkostninger til Arbejdsretten.
 (* 1) Henvisninger: UfR 1986, s.730 (Ø).
