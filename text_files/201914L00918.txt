Betænkning afgivet af Sundheds- og Ældreudvalget den 9. juni 2020 Betænkning over Forslag til lov om ændring af sundhedsloven (Frivillige indkvarteringsfaciliteter) [af sundheds- og ældreministeren (Magnus Heunicke)]:
1. Ændringsforslag Der er stillet 5 ændringsforslag til lovforslaget.
Venstres, Dansk Folkepartis og Det Konservative Folkepartis medlemmer af udvalget har stillet ændringsforslag nr. 1, 2 og 4. Socialistisk Folkepartis medlemmer af udvalget har stillet ændringsforslag nr. 3. Venstres, Dansk Folkepartis, Radikale Venstres og Det Konservative Folkepartis medlemmer af udvalget har stillet ændringsforslag nr. 5.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsorden § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra betemmelsen i Folketingets forretningsorden § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 12, stk. 1, således at 2. behandling kan finde sted tidligere end 2 dage efter 1. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et mindretal i udvalget (V, DF, KF, NB og LA) indstiller lovforslaget til vedtagelse med de stillede ændringsforslag.
 Et andet mindretal i udvalget (S og RV) indstiller lovforslaget til vedtagelse med ændringsforslag nr. 1 og 3-5. Mindretallet vil stemme imod ændringsforslag nr. 2.
 Et tredje mindretal i udvalget (SF, EL og Susanne Zimmer (UFG)) indstiller lovforslaget til vedtagelse med ændringsforslag nr. 3 og 5. Mindretallet vil stemme imod ændringsforslag nr. 1, 2 og 4.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Udvalget Udvalget noterer sig, at sundheds- og ældreministeren har tilkendegivet, at der vil blive foretaget en opfølgning på anvendelsen af loven 1 år efter vedtagelsen, som vil blive oversendt til udvalget.
 Udvalget noterer sig, at sundheds- og ældreministeren har tilkendegivet, at Folketingets Sundheds- og Ældreudvalg vil blive inddraget i forhold til aktivering af ansvaret for kommunalbestyrelser eller regionsråd til at stille indkvarteringsfaciliteter til rådighed for borgere i henhold til den foreslåede bestemmelse i sundhedslovens § 210 a, herunder i forhold til udmøntning af bemyndigelsen til at fastsætte nærmere regler om kriterier for visitation til indkvarteringsfaciliteter, herunder om målgruppe, om retningslinjer for faciliteter og om egenbetaling.
 I forbindelse med akutte hastesager med behov for hurtig handling vil udvalget blive inddraget hurtigst muligt.
Venstre, Dansk Folkeparti og Det Konservative Folkeparti Selv om lovforslaget hastebehandles kom der desværre forslag om ændringsforslag fra ministeren, som vi ikke kunne tilslutte os, og vi vil i Venstre, Dansk Folkeparti, og Det Konservative Folkeparti kritisere den måde, det blev håndteret.
Det er ikke optimale forhold for behandling af et lovforslag, hvor Folketinget har sagt ja til en hurtigere proces.
V, DF og KF er tilfredse med, at der kommer mulighed for indkvarteringsmuligheder for covid-19-smittede familier.
Dog ville det være hensigtsmæssigt med en større fleksibilitet, i forhold til hvem der skal indkvarteres, altså om det erden smittede eller en rask fra familien.
Der kan være flere årsager til, at dette kunne være en mulighed, da der kunne være en sårbar i familien, der i stedet valgte en anden bolig, og der er det vigtigt, at det er familien, som bliver inddraget i valget.
V, DF og KF er endvidere tilfredse med, at loven kun kommer til at gælde for d en nuværende situation med covid-19, og at det tydeliggøres, at ansvaret for at finde indkvarteringsfaciliteter ligger hos kommunerne.
Endelig er V, DF og KF glade for, at der er indsat en solnedgangsklausul, så loven ophæves den 1. marts 2021 som meget af den øvrige hastelovgivning.
5. Ændringsforslag med bemærkninger Ændringsforslag Til § 1 Af et mindretal (V, DF og KF), tiltrådt af et mindretal (S, RV, NB og LA):
 1) I den under nr. 2 foreslåede § 210 a affattes stk. 1 således:
»Kommunalbestyrelsen har efter regler fastsat i medfør af stk. 2 ansvaret for at stille faciliteter til rådighed til isolation af borgere, der er konstateret smittede med covid-19, og som på baggrund af kommunens visitation af hensyn til andres sundhed frivilligt vil lade sig isolere på en sådan facilitet.« [Ændret anvendelsesområde] Af et mindretal (V, DF og KF), tiltrådt af et mindretal (NB og LA):
 2) I den under nr. 2 foreslåede § 210 a indsættes i stk. 1 som 2. pkt.:
»Tilbuddet omfatter det medlem eller de medlemmer af en husstand, som det efter husstandens vurdering giver bedst mening at indkvartere på faciliteten.« [Lovens anvendelsesområde] Af et mindretal (SF), tiltrådt af et flertal (det øvrige udvalg):
 3) I den under nr. 2 foreslåede § 210 a indsættes efter stk. 1 som nyt stykke:
»Stk. 2. Egenbetaling for forplejning kan maksimalt udgøre 150 kr. pr. døgn.« Stk. 2 bliver herefter stk. 3.
[Niveauet for egenbetaling] Af et mindretal (V, DF og KF), tiltrådt af et mindretal (S, RV, NB og LA):
 4) I den under nr. 2 foreslåede § 210 a affattes stk. 2 således:
»Stk. 2. Sundheds- og ældreministeren fastsætter nærmere regler om kommunalbestyrelsens ansvar efter stk. 1, herunder om, at tilvejebringelse af isolationsfaciliteter kan ske ved kommunalbestyrelsen selv, i samarbejde med andre kommuner eller ved indgåelse af aftale med private leverandører.
Sundheds- og ældreministeren fastsætter endvidere nærmere regler om kriterier for visitation til isolationsfaciliteter efter stk. 1, herunder om målgruppe, om retningslinjer for isolationsfaciliteter og om egenbetaling.« [Ændret anvendelsesområde] Til § 2 Af et mindretal (V, DF, RV og KF), tiltrådt af et flertal (det øvrige udvalg):
 5) Som stk. 2 indsættes:
»Stk. 2. Loven ophæves den 1. marts 2021.« [Udløbsbestemmelse] Bemærkninger Til nr. 1 og 4 Efter lovforslagets § 1, nr. 2, indsættes i sundhedsloven en § 210 a.
Efter sundhedslovens § 210 a, stk. 1, har regionsrådet og kommunalbestyrelsen efter regler fastsat i medfør af stk. 2 ansvaret for at stille faciliteter til rådighed til indkvartering af borgere, der af hensyn til egen eller andres sundhed frivilligt vil lade sig indkvartere, og som af regionsrådet eller kommunalbestyrelsen visiteres til en sådan facilitet.
Efter sundhedslovens § 210 a, stk. 2, træffer sundheds- og ældreministeren beslutning om aktivering af ansvaret, jf. stk. 1, og fastsætter i den forbindelse nærmere regler om regionsrådets og kommunalbestyrelsens ansvar efter stk. 1, herunder om, i hvilke situationer pligten finder anvendelse, og om, at tilvejebringelse af indkvarteringsfaciliteter kan ske af kommunalbestyrelsen eller regionsrådet selv, i samarbejde med andre kommuner og regioner eller ved indgåelse af aftale med private leverandører.
Sundheds- og ældreministeren fastsætter endvidere nærmere regler om kriterier for visitation til indkvarteringsfaciliteter efter stk. 1, herunder om målgruppe, retningslinjer for faciliteter og egenbetaling.
 Det foreslås, at sundhedslovens § 210 a, stk. 1, nyaffattes.
 Det foreslås med sundhedslovens § 210 a, stk. 1, at kommunalbestyrelser efter regler fastsat i medfør af stk. 2 har ansvaret for at stille faciliteter til rådighed til isolation af borgere, der er konstateret smittede med covid-19, og som på baggrund af kommunens visitation af hensyn til andres sundhed frivilligt vil lade sig indkvartere på en sådan facilitet.
 Med den foreslåede bestemmelse fastsættes et ansvar for kommunalbestyrelser til at stille faciliteter til rådighed til indkvartering af borgere, der er konstateret smittede med covid-19.
 Efter den foreslåede bestemmelse vil kommunalbestyrelser få ansvar for til at tilbyde borgere, som på grund af smitte med covid-19 kan udsætte deres omgivelser, herunder nære pårørende, for sundhedsmæssige risici ved fortsat at bo hjemme, en facilitet, hvor de pågældende frivilligt kan lade sig indkvartere.
 Det nærmere omfang af denne pligt foreslås fastsat af sundheds- og ældreministeren ved bekendtgørelse, jf. det foreslåede stk. 2.
 Det foreslås med § 210 a, stk. 2, 1. pkt., at sundheds- og ældreministeren fastsætter nærmere regler kommunalbestyrelsens ansvar efter stk. 1, herunder om, at tilvejebringelse af isolationsfaciliteter kan ske af kommunalbestyrelsen selv, i samarbejde med andre kommuner og regioner eller ved indgåelse af aftale med private leverandører.
 Sundheds- og ældreministeren fastsætter endvidere nærmere regler om kriterier for visitation til isolationsfaciliteter efter stk. 1, herunder om målgruppe, retningslinjer for isolationsfaciliteter og egenbetaling.
Der vil i den forbindelse kunne fastsættes nærmere regler om, hvordan kommunalbestyrelser skal tilvejebringe relevante isolationsfaciliteter.
Der vil således kunne fastsættes regler om, at kommunalbestyrelsen selv eller i samarbejde med andre kommuner inden for den øvrige lovgivnings rammer kan etablere og drive sådanne faciliteter, ligesom der kan fastsættes regler om, at kommunalbestyrelsen indgår aftaler herom med private leverandører af hoteller, feriecentre og andre kommercielle overnatningsfaciliteter om at stille sådanne faciliteter til rådighed.
I den forbindelse vil der kunne fastsættes nærmere regler om, hvilke krav kommunalbestyrelser skal stille til f.eks. indretning, rengøring, hygiejne, adgangsforhold, kontakt til andre gæster og personale.
Der vil endvidere bl.a. kunne fastsættes nærmere regler om, at en isolationsfacilitet, uanset om den er etableret og drevet af en privat leverandør eller af kommunen, skal leve op til retningslinjer fra sundhedsmyndighederne, der er relevante i den aktuelle situation med håndtering af covid-19.
 Det foreslås med § 210 a, stk. 2, 2. pkt., at sundheds- og ældreministeren endvidere fastsætter nærmere regler om kriterier for visitation til isolationsfaciliteter efter stk. 1, herunder om målgruppe, retningslinjer for isolationsfaciliteter og egenbetaling.
 Med denne bestemmelse vil sundheds- og ældreministeren kunne fastsætte nærmere regler om, hvilke kriterier der skal være opfyldt, for at en borger kan visiteres til at opholde sig på isolationsfaciliteterne, dvs. målgruppen for faciliteterne, og hvordan visitationen nærmere skal finde sted.
I den forbindelse bemærkes, at kommuners visitation af en borger til en isolationsfacilitet, hvor borgeren opholder sig frivilligt, vil være en afgørelse i forvaltningslovens forstand.
Visitationen vil kunne meddelelse mundtligt til borgeren i forbindelse med kommunens kontakt til borgeren.
Borgeren vil i en sådan situation kunne anmode om en skriftlig afgørelse, som kommunen herefter vil skulle udfærdige.
Det bemærkes, at en kommunalbestyrelses afgørelse efter sundhedsloven ikke kan påklages til anden administrativ myndighed, medmindre dette fremgår udtrykkeligt af lovgivningen.
 Det bemærkes, at forslaget ikke indeholder et forslag om mulighed for at kunne påklage en afgørelse om visitation til en isolationsfacilitet, hvorfor der ikke vil være adgang til at påklage en kommunalbestyrelses afgørelse om visitation til en sådan.
 Kommunalbestyrelsers dispositioner efter den foreslåede bestemmelse vil være undergivet de almindelige kommunale tilsynsmyndigheders kompetence, jf. kapitel VI og VII i lov om kommunernes styrelse.
 Det bemærkes endvidere, at en isolationsfacilitet ikke vil skulle betragtes som et behandlingssted, og at en isolationsfacilitet således ikke vil skulle lade sig registrere i Styrelsen for Patientsikkerheds Behandlingsstedsregister i henhold til sundhedslovens regler herom.
 Der vil ligeledes efter den foreslåede bestemmelse kunne fastsættes nærmere regler om egenbetaling forbundet med ophold på indkvarteringsfaciliteten for såvel selve opholdet som for forplejning.
 For så vidt angår udmøntningen af bemyndigelsen i den aktuelle situation med håndtering af covid-19, henvises til bemærkningerne til § 1, nr. 2, i lovforslaget som fremsat.
Til nr. 2 Efter lovforslagets § 1, nr. 2, indsættes i sundhedsloven en § 210 a, hvorefter regionsrådet og kommunalbestyrelsen efter regler fastsat i medfør af stk. 2 har ansvaret for at stille faciliteter til rådighed til indkvartering af borgere, der af hensyn til egen eller andres sundhed frivilligt vil lade sig indkvartere, og som af regionsrådet eller kommunalbestyrelsen visiteres til en sådan facilitet, jf. bestemmelsens stk. 1.
 Det foreslås, at der i sundhedslovens § 210 a, stk. 1, indsættes et 2. pkt., hvorefter tilbuddet omfatter det medlem eller de medlemmer af en husstand, som det efter husstandens vurdering giver bedst mening at indkvartere på faciliteten.
 Med den foreslåede bestemmelse vil det være op til medlemmerne af den enkelte husstand at beslutte, hvilke af husstandens medlemmer det giver bedst mening at indkvartere på faciliteten.
 Det forudsættes i den sammenhæng, at mindst ét medlem af hustanden er omfattet af målgruppen for tilbuddet, jf. sundhedslovens § 210 a, stk. 1.
 I den aktuelle situation med håndtering af covid-19 indebærer forslaget, at såvel den eller de medlemmer af en husstand, der er konstateret smittede med covid-19, som den eller de øvrige medlemmer af husstanden, som ikke er konstaterede smittede med covid-19, vil kunne lade sig indkvartere frivilligt på en isolationsfacilitet, som kommunalbestyrelsen stiller til rådighed med henblik på nedbringelse af smitterisikoen i samfundet, i overensstemmelse med hvad der vil fungere bedst for den enkelte familie.
 Det bemærkes hertil, at en sådan ordning nødvendigvis må forudsætte et betydeligt behov for en øget opdeling eller adskillelse af de isolationsfaciliteter, der stilles til rådighed for borgere, der er konstateret smittet med covid-19, og de faciliteter, der stilles til rådighed for raske borgere.
Til nr. 3 Efter lovforslagets § 1, nr. 2, indsættes i sundhedsloven en § 210 a, hvorefter regionsrådet og kommunalbestyrelsen efter regler fastsat i medfør af stk. 2 har ansvaret for at stille faciliteter til rådighed til indkvartering af borgere, der af hensyn til egen eller andres sundhed frivilligt vil lade sig indkvartere, og som af regionsrådet eller kommunalbestyrelsen visiteres til en sådan facilitet, jf. bestemmelsens stk. 1. Efter bestemmelsens stk. 2 fastsætter sundheds- og ældreministeren bl.a. nærmere regler om egenbetaling.
 Det foreslås, at der i sundhedslovens § 210 a indsættes et nyt stk. 2, hvorefter egenbetaling for forplejning maksimalt kan udgøre 150 kr. pr. døgn.
 Med den foreslåede bestemmelse fastsættes et loft på 150 kr. pr. døgn for egenbetaling for forplejning.
 Egenbetalingen for forplejning dækker tre hovedmåltider i døgnet, som tilbydes som en del af indkvarteringen.
 Det foreslåede loft over egenbetaling for forplejning indebærer, at egenbetalingen herfor maksimalt kan udgøre 150 kr. pr. døgn, og at den enkelte borger ikke kan opkræves et højere beløb for den forplejning, der tilbydes som en del af indkvarteringen.
 Vælger borgeren anden forplejning under opholdet, vil dette være til fuld udgift for den pågældende.
 Det bemærkes, at ordningen vil forudsætte en øget statslig finansiering svarende til differencen mellem borgerens egenbetalingen på 150 kr. pr. døgn op til et loft på maksimalt 350 kr. pr. døgn. pr. borger.
Til nr. 5 Efter lovforslagets § 2 træder loven i kraft ved bekendtgørelse i Lovtidende.
 Det foreslås, at der i § 2 indsættes et stk. 2, hvorefter loven ophæves den 1. marts 2021.
 Det betyder, at lovforslaget om ændring af sundhedsloven (Frivillige indkvarteringsfaciliteter) automatisk ophæves den 1. marts 2021.
 Herved vil loven blive ophævet automatisk, samtidig med at lov om foranstaltninger mod smitsomme og andre overførbare sygdomme (epidemiloven) ophæves automatisk den 1. marts 2021.
 Forslaget er således en konsekvens af ændringsforslag nr. 1 og 4, hvor det foreslås, at der alene skal stilles isolationsfaciliteter til rådighed for personer, der er smittet med covid-19, idet det findes hensigtsmæssigt, at epidemiloven og den foreslåede ændring af sundhedsloven (Frivillige indkvarteringsfaciliteter) ophæves samtidig.
6. Udvalgsarbejdet Lovforslaget blev fremsat den 20. maj 2020 og var til 1. behandling den 28. maj 2020. Lovforslaget blev efter 1. behandling henvist til behandling i Sundhed- og Ældreudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og sundheds- og ældreministeren sendte den 18. maj 2020 dette udkast til udvalget, jf.
SUU alm. del  bilag 383. Den 28. maj 2020 sendte sundheds- og ældreministeren høringssvarene og et høringsnotat til udvalget.
Bilag Under udvalgsarbejdet er der omdelt 11 bilag på lovforslaget.
Teknisk gennemgang Sundheds- og ældreministeren har den 4. juni 2020 over for udvalget foretaget en teknisk gennemgang af ministerens ændringsforslag til lovforslaget.
Spørgsmål Udvalget har under udvalgsarbejdet stillet 38 spørgsmål til sundheds- og ældreministeren og 1 til Folketingets Lovsekretariat til skriftlig besvarelse, som disse har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Flemming Møller Mortensen (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Nils Sjøberg (RV) Kirsten Normann Andersen (SF) Trine Torp (SF) Peder Hvelplund (EL) Victoria Velasquez (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Mette Hjermind Dencker (DF) Karina Adsbøl (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
