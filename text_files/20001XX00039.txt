Skriftlig fremsættelse (4. oktober  

 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af  

 produktansvarsloven. (Ophævelse af undtagelsen for uforarbejdede  

 produkter hidrørende fra jordbrug, husdyrbrug, fiskeri og jagt).
(Lovforslag nr.
L 18).
 Lovforslaget går ud på at udvide  

 produktansvarslovens anvendelsesområde, således at loven  

 også omfatter produktansvar for skader, der forvoldes af uforarbejdede  

 produkter hidrørende fra jordbrug, husdyrbrug, fiskeri og jagt.  

 Lovforslaget gennemfører et EU-direktiv om ændring af  

 produktansvarsdirektivet fra 1985. Ændringsdirektivet skal være  

 gennemført i medlemsstaterne senest den 4. december 2000.
Produktansvarsdirektivet indeholder bl.a. regler om  

 objektivt erstatningsansvar for skader, der forårsages af defekte  

 produkter.
Direktivet lader det være op til medlemsstaterne, om  

 produktskader, der forårsages af uforarbejdede landbrugsråvarer  

 (herunder fiskeriprodukter) og af produkter hidrørende fra jagt, skal  

 være omfattet af den nationale gennemførelseslovgivning.
Produktansvarsdirektivet er gennemført i dansk ret  

 ved produktansvarsloven fra 1989. Danmark har ikke benyttet muligheden for at  

 lade skader forårsaget af uforarbejdede landbrugsråvarer m.v.  

 være omfattet af loven.
For sådanne produktskader gælder  

 alene dansk rets almindelige regler om produktansvar, som er udviklet i  

 retspraksis på grundlag af erstatningsretlige grundsætninger.
Forskellen på de to regelsæt om produktansvar  

 er navnlig, at ansvarsgrundlaget er strengere efter produktansvarsloven.
Det  

 i retspraksis udviklede produktansvar er et culpaansvar, og dermed som  

 udgangspunkt mere lempeligt for producenten.
Culpabedømmelsen er  

 imidlertid ofte så streng, at forskellen mellem de to regelsæt i  

 praksis ikke er stor.
Ændringen af produktansvarsdirektivet betyder, at  

 medlemsstaterne ikke længere kan undtage skader, der forvoldes af  

 uforarbejdede landbrugsråvarer m.v., fra den nationale  

 gennemførelseslovgivning.
Baggrunden for ændringen er den  

 såkaldte kogalskabskrise i 1996, som aktualiserede  

 spørgsmålet om mulighederne for at gøre erstatningsansvar  

 gældende mod producenter af sundhedsskadelige fødevarer m.v.
For at gennemføre ændringsdirektivet i dansk  

 ret foreslås det at ophæve produktansvarslovens § 3, stk. 2,  

 hvorefter skader, der forvoldes af uforarbejdede produkter hidrørende  

 fra jordbrug, husdyrbrug, fiskeri og jagt, er undtaget fra lovens  

 anvendelsesområde.
Produktansvar for skader, som forårsages af  

 disse produkter, vil dermed fremover kunne gøres gældende  

 både efter produktansvarslovens regler og efter de regler, der er  

 udviklet i retspraksis.
Lovforslaget ændrer ikke ved betingelserne for at  

 gøre et ansvar gældende efter produktansvarsloven.
Det betyder  

 bl.a., at den pågældende landbrugsråvare m.v. skal  

 være defekt, for at der kan blive tale om produktansvar.
Lovforslaget  

 medfører heller ikke ændringer i reglerne om bevisbyrde m.v.  

 Både inden for og uden for produktansvarslovens anvendelsesområde  

 gælder, at skadelidte har bevisbyrden for, at der er lidt en skade, at  

 det pågældende produkt var defekt, og at der er  

 årsagsforbindelse mellem skaden og defekten.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
