 Arbejdsmarkedsnævnene.
 Arbejdsformidlingskontorerne.
 På foranledning af arbejdsministeriet fremsendes hermed kopi af  

 arbejdsministerens mundtlige besvarelse i folketinget til folketingsmedlem  

 Dyremose (KF) den 4. februar 1981, idet opmærksomheden henledes på det af  

 arbejdsministerens afsluttende svar - jfr. spalte 5943 - fastslåede princip,  

 hvorefter arbejdsmarkedsnævnet/arbejdsformidlingen er forpligtet til at  

 behandle private organisationer, herunder oplysningsforbundene ens.
 P.D.V.
Else Marie Kjerkegaard kontorchef Spm. nr. 531 Dyremose (KF):
»Vil ministeren tage initiativ til at ændre den beslutning, der er  

 truffet af arbejdsmarkedsnævnet i Frederiksborg amt, og som indebærer, at  

 arbejdsformidlingen i det fremtidige arbejde med indvandrere og disses  

 danskundervisning primært vil komme til at samarbejde med Arbejdernes  

 Oplysningsforbund?» Skriftlig begrundelse Arbejdsformidlingen i Frederiksborg amt havde taget initiativ til, at  

 samtlige oplysningsforbund i samarbejde skulle etablere  

 undervisningsvirksomhed.
Dette nægtede AOF, der beskrev sig selv om  

 arbejderbevægelsens serviceorgan og hævdede, at man derfor burde have eneret  

 på undervisningen af indvandrere.
 Arbejdsmarkedsnævnet tog denne holdning til efterretning, således at  

 arbejdsformidlingen vil kanalisere fremtidige kursister til AOF.
Dette indebærer, at andre organisationer, som i dag dækker 2/3 af  

 voksenundervisningen i Frederiksborg amt, og som har erklæret sig i stand til  

 at løse opgaven i samarbejde, reelt er udelukket fra at undervise  

 indvandrere.
Dette forekommer at være i strid med sædvanlig demokratisk  

 praksis, hvorfor jeg håber, at ministeren vil tage initiativ til at omgøre  

 beslutningen, således at oplysningsforbundene behandles ens.
 Arbejdsministeren (Svend Auken):
Jeg er enig med spørgeren i, at AF, arbejdsformidlingen, som offentlig  

 myndighed bør behandle private organisationer som oplysningsforbundene ens.  

 Det samme standpunkt har været taget af arbejdsdirektoratet og  

 arbejdsmarkedsnævnet i Frederiksborg amt.
Arbejdsmarkedsnævnet i  

 Frederiksborg amt har drøftet denne sag meget nøje og bl.a. søgt at få  

 oplysningsforbundene og skolelederne for specialundervisning af voksne til at  

 samarbejde om den for fremmedarbejderne så helt afgjort nødvendige  

 danskundervisning.
Formålet må være, at AF kun får en samarbejdspartner i hvert af amtets 8  

 AF-underområder.
Denne betingelse skulle nødvendigvis opfyldes, da det  

 ressourcemæssigt er umuligt for arbejdsformidlingen at indgå i et tæt  

 samarbejde med 68 forskellige skoleledere på amtsplan eller 3-5 forskellige  

 oplysningsforbund i hvert af amtets 19 primærkommuner.
Arbejdernes Oplysningsforbund nægtede imidlertid at være med i samarbejdet  

 under henvisning til, at AOF er et serviceorgan for de faglige  

 organisationer, som indvandrerne står tilmeldt, og at alene AOF derfor skulle  

 forestå den amtsdækkende undervisning.
Dette synspunkt støttedes af  

 lønmodtagergruppen i arbejdsmarkedsnævnet.
Det samlede arbejdsmarkedsnævn  

 måtte erkende, at det var umuligt for arbejdsformidlingen at indgå i et  

 koordineret samarbejde med samtlige skoleledere og oplysningsforbund i hver  

 primærkommune, som kunne komme i betragtning, og at arbejdsløshedskasserne i  

 Frederiksborg amt via deres ret til støtteanvisning kunne sende deres ledige  

 indvandrermedlemmer på AOFs kurser.
Nævnet konkluderede derfor, at selv om  

 det principielt ikke kunne favorisere et enkelt oplysningsforbund, måtte det  

 tage til efterretning, at den helt overvejende del af kursisterne under alle  

 omstændigheder af arbejdsløshedskasserne ville blive kanaliseret til AOF.
Når  

 disse forhold tages i betragtning, har arbejdsdirektoratet taget den  

 beslutning, der er truffet af arbejdsmarkedsnævnet, til efterretning, og jeg  

 er enig med arbejdsdirektoratet.
 Dyremose.(KF):
Jeg takker ministeren for beskrivelsen af sagsforløbet, der er i  

 overensstemmelse med den beskrivelse, jeg er bekendt med.
Men jeg synes,  

 ministeren viger uden om det principielle i sagen, for det normale ville jo  

 være, at når en af en række mulige samarbejdspartnere nægter at gå ind i et  

 samarbejde - og det var det, AOF gjorde - følger man det forslag, som de tre  

 tilbageværende forbund, som i forvejen repræsenterer 2/3p;*  

 sprogundervisningen i det pågældende amt, har stillet om at etablere dette  

 samarbejde, som man oprindelig fra arbejdsformidlingen ønskede.
Det vil altså  

 sige, at ministeren er enig i, at bare AOF nægter, så skal vi tilsidesætte  

 demokratiet, så skal vi lade de offentlige instanser henvise til AOF.
Og  

 sagen bliver endnu mere ubehagelig af, at det under proceduren i sagen er  

 kommet frem, at AOF på et tidspunkt udtrykte overraskelse over, at der  

 overhovedet var blevet indkaldt til det første stormøde, det møde, der var om  

 samarbejdet, da AOF mente at have fået et forhåndstilsagn fra  

 arbejdsformidlingen om, at AOF skulle tage sig af undervisningen i hele  

 amtet.
Derefter - baseret på, at man regnede med, at man havde et  

 forhåndstilsagn - uddelte AOF en skrivelse, hvis essens var, at AOF ikke  

 ville samarbejde med de andre.
Som følge af dette hændelsesforløb accepterer  

 ministeren altså, at det er de andre - som har fulgt spillets regler, og som  

 har villet opføre sig ordentligt, fordi de gerne ville have del i denne  

 undervisning - der er blevet tilsidesat, og man giver for offentlige midler  

 AOF et monopol på undervisningen af indvandrerne.
Man kan ikke andet end få  

 den tanke, at det er, fordi fagbevægelsen som helhed ønsker, at stemmeretten,  

 som nu skal anvendes af indvandrerne, i hvert fald skal bruges til at stemme  

 socialdemokratisk, for det kan undervisningen også bruges til.
 Arbejdsministeren (Svend Auken):
Jeg tror, hr.
Dyremose har misforstået mit svar.
Jeg startede med at sige,  

 at jeg er enig med hr.
Dyremose i, at arbejdsformidlingen som offentlig  

 myndighed bør behandle private organisationer som oplysningsforbundene ens.  

 Herom kan der ingen tvivl være, og jeg har aldrig nogen sinde - og det ligger  

 der heller ikke i mit svar - villet give Arbejdernes Oplysningsforbund en  

 monopolstilling.
Men det, hr.
Dyremose - hvis han vil prøve at genkalde sig  

 sit eget spørgsmål - rent faktisk spørger om, er, om jeg vil tage initiativ  

 til at ændre den beslutning, der er truffet af arbejdsmarkedsnævnet, altså en  

 afgørelse truffet af arbejdsgivere, lønmodtagere, kommunale repræsentanter og  

 repræsentanter for amtsrådet i Frederiksborg amt, og det er det, jeg har  

 svaret nej til.
Jeg har ikke anerkendt det princip, som hr.
Dyremose angriber  

 mig for at have anerkendt her i sidste omgang; jeg har blot sagt, at som  

 sagen ligger nu, vil jeg ikke gribe ind over for arbejdsmarkedsnævnet i  

 Frederiksborg amt.
Jeg mener i det hele taget, at der skal meget til - det  

 tror jeg også at hr.
Dyremose ville være klar over, hvis han satte sig ind i  

 traditionen på dette område - før en minister ændrer et arbejdsmarkedsnævns  

 afgørelse på et område, hvor arbejdsmarkedsnævnet normalt bliver betragtet  

 som suverænt.
 Dyremose (KF).
Jeg synes, at ministeren, inden han fortsætter tonen fra sidste spørgsmål,  

 godt kunne have anerkendt, at jeg rent faktisk også ved, at  

 arbejdsmarkedsnævnene normalt er ret suveræne, og at der derfor skal meget  

 til, før man griber ind: den tradition kender jeg udmærket, den har jeg sat  

 mig ind i, og arbejdsministeren kunne godt have undladt den del af sit svar.  

 Det minder lidt om præsten, der skulle råbe højt, fordi argumentet var svagt.  

 Men jeg mener faktisk, at dette er meget vigtigt, fordi man her giver AOF et  

 monopol, og der er tendenser i retning af, har jeg fået at vide, efter at jeg  

 har rejst dette spørgsmål, at der er ved at ske noget tilsvarende i Århus  

 amt, og at der er ved at ske noget tilsvarende i vestegnen i Københavns amt.  

 Der er altså en tendens til, at AOF i en række amter bevisligt er ved at få  

 et monopol, og der er en udbredt fornemmelse i de andre oplysningsforbund af,  

 at det er det samme, der er ved at ske over hele landet.
Ministeren ved  

 udmærket godt, at noget sådant kan være vanskeligt at dokumentere men det er  

 en udbredt fornemmelse og derfor kan jeg i hvert fald love ministeren, at jeg  

 vil gøre, hvad jeg kan, for at samle dokumentation for, at det er ved at ske  

 i de andre amter, som det er sket i Frederiksborg amt.
Og hvis det virkelig  

 er tilfældet, er det så alvorlig en sag, at arbejdsministeren bør pålægges af  

 folketinget at gribe ind, selv om arbejdsmarkedsnævnene normalt er ret  

 suveræne.
 Knud Lind (FP):
Vi har nu hørt, at man mener, det er noget, der vil brede sig.
Det er  

 rigtigt, at arbejdsministeren lige i det konkrete tilfælde måske ikke bør  

 gribe ind, men hvis denne mærkelige undervisningstilbudsform breder sig fra  

 AOFs side, hvad der er mulighed for, agter ministeren så at undersøge dette  

 og eventuelt tage sine forholdsregler, sådan at der bliver en ligelig  

 fordeling?. Det er, som om man fornemmer, at den kommunale valgkamp så småt  

 er begyndt.
 Arbejdsministeren (Svend Auken):
Hvis jeg svarede ja til det sidste, hr.
Knud Lind spurgte om, ville hr.  

 Dyremose med rette blive fornærmet, så det skal jeg nok undlade at gøre og  

 kun sige, at jeg har fastslået det princip i indledningen af mit svar, som  

 jeg mener vi skal stå fast på, nemlig at arbejdsformidlingen som offentlig  

 myndighed bør behandle private organisationer som oplysningsforbundene ens.  

 Og det er klart, at når det er sagt her, vil det også tilgå alle nævnene over  

 hele landet.
Så synes jeg ikke, der var nogen særlig nedvurdering af hr.
Dyremoses  

 viden om arbejdsmarkedsforhold og interesse for samme i at sige, at det er en  

 tradition på det danske arbejdsmarked, at man fra ministeriets side skal være  

 tilbageholdende med at gribe ind på sådanne områder, når et nævn har truffet  

 sin afgørelse i enighed mellem lønmodtagerrepræsentanter og de øvrige  

 medlemmer i udvalget har taget stillingen til efterretning.
Der lå altså  

 ingen polemik over for hr.
Dyremose heri.
 Hermed sluttede spørgsmålet.
