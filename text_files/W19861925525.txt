 En selvstændig landmand, der tillige havde arbejdet som taksator for  

 et forsikringsselskab, fandtes efter oplysningerne om pågældendes  

 ansættelses- og aflønningsforhold at være omfattet af personkredsen i  

 arbejdsskadeforsikringslovens § 1.
 REDEGØRELSE FOR SAGEN:
 En selvstændig landmand, der tillige havde arbejdet som taksator for et  

 forsikringsselskab, afgik ved døden den 19. februar 1981. Pågældende havde  

 den 8. januar 1981 været udsat for et ulykkestilfælde under sit arbejde som  

 taksator.
 I januar 1983 traf ankestyrelsen afgørelse om, at dødsfaldet måtte anses  

 for at være en følge af det anmeldte ulykkestilfælde, jfr.  

 arbejdsskadeforsikringslovens § 13. Ankestyrelsen hjemviste samtidig sagen  

 til fornyet behandling i sikringsstyrelsen med henblik på, om tilfældet  

 iøvrigt måtte være omfattet af arbejdsskadeforsikringsloven, jfr. lovens § 1.
Om afdødes arbejdsmæssige forhold var det oplyst, at pågældende var  

 selvstændig landmand, og at han herudover arbejdede som taksator for et  

 forsikringsselskab.
Af de foreliggende regnskaber for 1979 og 1980 fremgik,  

 at der på gården bl.a. var en betydelig kvægbesætning, og at der havde været  

 udgifter til fremmed arbejdskraft.
Indtægterne ved arbejde for  

 forsikringsselskabet var bortset fra de sidste 2 år, afdøde levede, af  

 beskedent omfang.
Forsikringsselskabet havde bl.a. oplyst, at afdøde var tilknyttet  

 selskabet som repræsentantskabsmedlem og taksator.
Afdøde blev i sin egenskab  

 af landbrugskyndig bl.a. benyttet som taksator ved skader på  

 landbrugsejendomme samt ved driftstabserstatninger inden for landbruget.  

 Afdøde havde sit eget distrikt, men virkede også uden for dette.
Han blev  

 aflønnet med et fast honorar pr. takseret skade undtagen ved meget  

 arbejdskrævende opgaver, hvor pågældende fik udbetalt timeløn.
Indtægten var  

 beskattet som A-indkomst.
Afdøde havde ikke modtaget feriegodtgørelse.  

 Endelig var det oplyst, at afdøde havde haft tilladelse fra  

 forsikringsselskabet til også at påtage sig opgaver for et andet selskab.
 AFGØRELSEN, DER KLAGES OVER:
 Sikringsstyrelsen fandt, at afdøde som repræsentantskabsmedlem og taksator  

 for forsikringsselskabet ikke kunne anses for at være antaget til arbejde i  

 arbejdsskadeforsikringslovens forstand, jfr. lovens § 1. Ulykkestilfældet og  

 dets følger begrundede derfor ikke krav på ydelser efter  

 arbejdsskadeforsikringsloven.
 KLAGEN TIL ANKESTYRELSEN:
 Sagen blev anket af afdødes enke.
 SUPPLERENDE OPLYSNINGER EFTER ANKEN:
Sikringsstyrelsen udtalte over for ankestyrelsen, at vurderingsmænd  

 o.lign. normalt ikke anses for at stå i tjenesteforhold til den pågældende  

 virksomhed.
Sikringsstyrelsen havde ikke fundet grundlag for at fravige denne  

 hovedregel i den foreliggende sag.
 LOVGRUNDLAG:
 Lov om arbejdsskadeforsikring, § 1.
 ANKESTYRELSENS AFGØRELSE:
 Ankestyrelsen finder, at afdøde efter en konkret vurdering af pågældendes  

 arbejds- og aflønningsforhold for forsikringsselskabet må anses for omfattet  

 af personkredsen i § 1 i arbejdsskadeforsikringsloven.
Ankestyrelsen har herved lagt vægt på, at forsikringsselskabets direktion  

 i princippet var frit stillet over for de af afdøde udarbejdede overslag over  

 skaderne, og på at et ansættelsesforhold som afdødes ikke på forhånd kunne  

 anses for at falde uden for de i lov om ferie givne bestemmelser om  

 feriegodtgørelse til lønmodtagere.
I ankestyrelsens overvejelser er endvidere  

 indgået, at afdøde ikke betalte moms af de indtægter, han havde fra  

 forsikringsselskabet, men at indtægterne blev beskattet som A- indkomst.
 ankestyrelsen hjemviser derfor sagen til sikringsstyrelsen til behandling  

 i henhold til §§ 30 - 33 i arbejdsskadeforsikringsloven.
