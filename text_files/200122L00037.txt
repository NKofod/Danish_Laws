Fremsat den 14. december 2001 af Jacob Buksti  

 (S), Morten Bødskov (S), Jens Peter Vernersen (S),  

 Anders Samuelsen (RV) og Marianne Jelved (RV) Forslag til Lov om ændring af momsloven (Momsfritagelse for velgørende og almennyttige  

 foreningers salg af varer og tjenesteydelser ved afholdelse af  

 foreningsaktiviteter) § 1 I lov om merværdiafgift (momsloven), jf. lovbekendtgørelse  

 nr. 804 af 16. august 2000, som senest ændret ved § 3 i lov nr. 1299 af  

 20. december 2000, foretages følgende ændringer:
 1. I § 13, stk. 1, indsættes efter nr. 21 som nyt  

 nummer:
»22)	Varer og ydelser, der leveres af velgørende eller på  

 anden måde almennyttige foreninger i forbindelse med afholdelse af  

 aktiviteter, under forudsætning af, at fritagelsen ikke vil kunne  

 fremkalde konkurrenceforvridning.
Det er en betingelse, at overskuddet  

 anvendes fuldt ud til foreningens velgørende eller på anden  

 måde almennyttige formål, samt at overskuddets anvendelse kan  

 dokumenteres.
De i 1. pkt. nævnte foreninger, der ønsker  

 fritagelse, skal anmelde sig ved de statslige told- og  

 skattemyndigheder.« § 2 Stk. 1. Loven træder i kraft den 1. april 2002.
 Stk. 2. § 1 har virkning fra den 1. juli 2002.  

 Foreninger, der er registreret for merværdiafgift, og som opfylder  

 betingelserne for og ønsker at blive omfattet af § 1, skal senest den  

 15. maj 2002 afmelde sig fra registrering under henvisning til § 1.  

 Foreninger, der ikke er registreret for merværdiafgift, samt nystartede  

 foreninger skal senest den 15. maj 2002 anmelde sig ved de statslige told- og  

 skattemyndigheder, såfremt de opfylder betingelserne for og  

 ønsker at blive omfattet af § 1 med virkning fra den 1. juli 2002.
Bemærkninger til lovforslaget Almindelige bemærkninger 1. Indledning Der foreslås indført momsfritagelse for  

 velgørende eller på anden måde almennyttige foreningers  

 salg af varer og ydelser i forbindelse med afholdelse af  

 foreningsaktiviteter.
Det er dog en forudsætning, at fritagelsen ikke  

 fremkalder konkurrenceforvridning, at overskuddet fuldt ud anvendes til et  

 velgørende eller på anden måde almennyttigt formål,  

 og at overskuddets anvendelse kan dokumenteres.
2. Baggrund Efter de hidtil gældende regler er foreninger  

 momspligtige, når de samlede afgiftspligtige leverancer overstiger  

 20.000 kr. årligt.
Foreningerne kan dog efter bestemmelsen i momslovens  

 § 13, stk. 1, nr. 18, ansøge om momsfritagelse i forbindelse med  

 afholdelse af et velgørende arrangement.
For at opnå  

 momsfritagelse for et velgørende arrangement skal en række  

 betingelser være opfyldt.
Anvendelsen af bestemmelsen er dog  

 begrænset, idet momsloven og momsbekendtgørelsen  

 fastsætter en kvantitativ grænse for varigheden og antallet af  

 velgørende arrangementer, som der årligt kan indrømmes  

 fritagelse for (maksimalt 12 arrangementer årligt).
 Momslovens § 13, stk. 1, nr. 18 har følgende  

 ordlyd:
 § 13, stk. 1: »Følgende varer og ydelser er  

 fritaget for afgift:
18): Varer og ydelser, der leveres i forbindelse med  

 afholdelsen af velgørende arrangementer.
Afgiftsfritagelsen meddeles  

 efter forudgående ansøgning til de statslige told- og  

 skattemyndigheder.
Som velgørende arrangementer anses arrangementer af  

 kortere varighed, hvis overskud fuldt ud anvendes til velgørende eller  

 på anden måde almennyttige formål.
Det er en betingelse for  

 meddelelse af afgiftsfritagelse, at leveringen sker for arrangørens  

 regning og risiko, og at arrangøren ikke i øvrigt driver  

 virksomhed med levering af tilsvarende varer og ydelser.
Indsamling og salg  

 af brugte varer af ringe værdi, der foretages af velgørende  

 foreninger m.fl., fritages ligeledes for afgiften efter forudgående  

 ansøgning til de statslige told- og skattemyndigheder.
Det er en  

 betingelse for meddelelse af afgiftsfritagelse, at den velgørende  

 forening m.fl. ikke i øvrigt driver registreringspligtig virksomhed,  

 og at salget udelukkende sker til registrerede virksomheder.
Skatteministeren  

 kan fastsætte nærmere regler for meddelelse af fritagelse.« Momslovens bestemmelse om momsfritagelse for  

 velgørende arrangementer har hjemmel i 6. momsdirektivs art. 13 (A)  

 (1) (o) om fritagelse for indsamlingsarrangementer.
I art. 13 (A) (1) (o) er  

 den eneste betingelse, at fritagelsen ikke må fremkalde  

 konkurrenceforvridning.
I momsloven er som ovenfor nævnt fastsat en  

 række betingelser til gennemførelse af reglen om, at fritagelsen  

 ikke må fremkalde konkurrenceforvridning.
 Art. 13 (A) (1) (o) har følgende ordlyd:
 Art. 13 (A): »Fritagelser til fordel for visse  

 former for virksomhed af almen interesse.
 Stk. 1: Med forbehold af andre  

 fællesskabsbestemmelser fritager medlemsstaterne på betingelser,  

 som de fastsætter for at sikre en korrekt og enkel anvendelse af  

 nedennævnte fritagelser og med henblik på at forhindre enhver  

 mulig form for svig, unddragelse og misbrug:
o) tjenesteydelser og levering af goder, der  

 præsteres af organer, hvis transaktioner er fritaget i overensstemmelse  

 med litra b), g), h), i), l), m) og n), i forbindelse med  

 indsamlingsarrangementer, der foretages til egen fordel, under  

 forudsætning af, at denne fritagelse ikke vil kunne fremkalde  

 konkurrenceforvridning.
Medlemsstaterne kan indføre enhver  

 nødvendig begrænsning, navnlig med hensyn til antallet af de  

 arrangementer eller størrelsen af de indkomne beløb, for hvilke  

 der kan meddeles fritagelse.« Forslaget om momsfritagelse lægger sig op ad de  

 svenske og de finske regler på området, som er lempeligere end de  

 nuværende danske.
Med forslaget bringes de danske momsregler på  

 niveau med de svenske og de finske regler.
Derudover indebærer forslaget, at den  

 momsmæssige behandling af foreningerne i højere grad svarer til  

 den skattemæssige behandling.
I henhold til selskabsskatteloven er  

 foreninger skattepligtige for så vidt angår indtægter ved  

 erhvervsmæssig virksomhed.
Som eksempler på erhvervsmæssig  

 virksomhed kan nævnes indtægter ved arrangementer med offentlig  

 adgang, annonceindtægter, sponsorbidrag hidrørende fra  

 ikke-medlemmer samt salg af varer og ydelser.
Foreningerne vil i praksis ikke  

 komme til at betale skat, såfremt de erhvervsmæssige  

 indtægter fuldt ud bliver anvendt eller henlagt til velgørende  

 eller almennyttige formål.
Bliver de erhvervsmæssige  

 indtægter fuldt ud anvendt eller henlagt til velgørende eller  

 almennyttige formål, er der ikke selvangivelsespligt.
 De velgørende og almennyttige foreninger baserer  

 sig i vidt omfang på frivillig arbejdskraft, og de har derfor  

 vanskeligt ved at løfte de administrative byrder, der er forbundet med  

 at skulle udfylde selvangivelse og momsangivelser.
En velgørende eller på anden måde  

 almennyttig forening vil kunne vælge mellem at være  

 momsregistreret eller være omfattet af den foreslåede bestemmelse  

 om momsfritagelse.
Vælger foreningen at være momsregistreret, vil  

 den fortsat kunne ansøge om momsfritagelse for et velgørende  

 arrangement efter momslovens § 13, stk. 1, nr. 18.
Forslaget om momsfritagelse vil derfor betyde en lettelse  

 for de velgørende eller på anden måde almennyttige  

 foreninger, der vælger at være omfattet af bestemmelsen, idet  

 foreningerne ikke længere skal ansøge om momsfritagelse i  

 forbindelse med afholdelse af et velgørende arrangement og  

 efterfølgende indsende særskilt regnskab.
Derudover vil det  

 være en lettelse for de foreninger, hvis samlede momspligtige  

 leverancer overstiger 20.000 kr., idet de ikke længere skal udfylde  

 momsangivelser.
3. Provenumæssige konsekvenser Idrætsklubber, friluftsforeninger samt oplysende og  

 kulturelle foreninger og institutioner har tilsammen et momstilsvar i  

 størrelsesordenen 115 mio. kr.
En del af dette beløb  

 vedrører bl.a. professionelle idrætsklubber, der ikke omfattes  

 af momsfritagelsen.
Frivillige velgørende eller almennyttige  

 foreninger skønnes med nogen usikkerhed at have et momstilsvar  

 på 40 mio. kr., hvoraf en del vedrører faste forretningssteder  

 eller andet konkurrenceforvridende salg, der ikke omfattes af  

 momsfritagelsen.
Forslaget skønnes således at medføre  et  

 årligt provenutab på ca. 30 mio. kr.
I 2002 bliver effekten dog beskeden.
Det skyldes, at  

 forslaget først får virkning fra den 1. juli 2002, og at de  

 fleste foreninger angiver moms halvårligt, nemlig pr. 1. marts og 1.  

 september, og i 2002 stadig ville skulle angive moms to gange, nemlig  

 vedrørende 2. halvår 2001 og 1. halvår 2002. Der er  

 således intet provenutab i 2002 forbundet med disse foreninger.
Et  

 mindre antal foreninger angiver moms kvartalsvis og vil følge  

 forslaget slippe for at angive moms den 10. november.
Effekten heraf på  

 det statslige provenu i 2002 er ca. 2 mio. kr.
4. Erhvervsmæssige konsekvenser Lovforslaget forventes ikke at have erhvervsmæssige  

 konsekvenser.
5. Miljømæssige konsekvenser Lovforslaget forventes ikke at have  

 miljømæssige konsekvenser.
6. Administrative konsekvenser for borgerne Lovforslaget vil indebære en lettelse for  

 velgørende eller på anden måde almennyttige foreninger,  

 idet foreninger, som er omfattet af den foreslåede bestemmelse om  

 momsfritagelse, ikke længere skal indsende en ansøgning om  

 fritagelse for betaling af moms i forbindelse med afholdelse af et  

 velgørende arrangement til de statslige told- og skattemyndigheder.  

 Foreningerne skal således heller ikke indsende et separat regnskab  

 efter afholdelse af et velgørende arrangement.
Endvidere skal  

 foreningerne ikke længere udfylde momsangivelser, når de samlede  

 afgiftspligtige leverancer overstiger 20.000 kr.
Foreningerne vil under  

 forudsætning af, at fritagelsen ikke fremkalder konkurrenceforvridning,  

 og at overskuddet fuldt ud anvendes til et velgørende eller på  

 anden måde almennyttigt formål således være omfattet  

 af en løbende momsfritagelse.
7. Forholdet til EU-retten Lovforslaget supplerer momslovens regler til  

 gennemførelse af reglerne i art. 13 (A) (1) (o) i det 6.  

 momsdirektiv.
8. Vurdering af konsekvenserne af lovforslaget Positive  

 konsekvenser/mindreudgifter  

 (hvis ja, angiv omfang) Negative  

 konsekvenser/merudgifter  

 (hvis ja, angiv omfang) Økonomiske konsekvenser for stat, kommuner og  

 amtskommuner Årligt provenutab på ca. 30 mio. kr.
I 2002 dog  

 kun ca. 2 mio. kr., jf. forslagets virkningstidspunkt Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Positive Ingen Forholdet til EU-retten Lovforslaget supplerer monslovens regler til  

 gennemførelse af reglerne i art. 13 (A) (1) (o) i det 6.  

 momsdirektiv Bemærkninger til lovforslagets  

 enkelte bestemmelser Til § 1 Til nr. 1 Der stilles forslag om, at velgørende eller  

 på anden måde almennyttige foreningers salg af varer og ydelser i  

 forbindelse med foreningernes aktiviteter bliver fritaget for moms, så  

 længe fritagelsen ikke vil kunne fremkalde konkurrenceforvridning.
Det  

 er endvidere en betingelse, at overskuddet fuldt ud anvendes til et  

 velgørende eller på anden måde almennyttigt formål,  

 og at overskuddets anvendelse kan dokumenteres.
 Afgrænsningen af, hvilke foreninger der  

 momsmæssigt anses for at være velgørende eller på  

 anden måde almennyttige, ændres ikke ved lovforslaget.  

 Afgrænsningen er den samme som praksis efter momslovens § 13, stk.  

 1, nr. 18. Som eksempler på velgørende eller på anden  

 måde almennyttige formål kan nævnes  

 amatøridrætsarbejde, sygdomsbekæmpelse, forebyggende  

 børne- og ungdomsforsorg, u-landshjælp samt kirkeligt arbejde.  

 Det er bredden i overskuddets anvendelse, der er afgørende for, om  

 overskuddet kan anses for at blive anvendt til almennyttige formål.  

 Overskuddet skal med andre ord komme en videre kreds af personer til  

 gode.
 Fra praksis kan nævnes, at sikring af et  

 ø-samfunds overlevelse er blevet anset for at være et  

 velgørende eller på anden måde almennyttigt formål,  

 hvorimod en skoleklasses aktiviteter for at skaffe penge til hel eller delvis  

 finansiering af en rejse ikke er.
Det er en betingelse, at overskuddet anvendes fuldt ud til  

 foreningens velgørende eller almennyttige formål.
Foreninger,  

 som ikke har et velgørende eller på anden måde  

 almennyttigt formål, men som ønsker at anvende et overskud fuldt  

 ud til et velgørende formål, er ikke omfattet af forslaget, men  

 skal som hidtil ansøge efter § 13, stk. 1, nr. 18, for  

 enkeltstående arrangementer.
Med overskud menes overskud efter  

 afholdelse af udgifter, idet der i øvrigt kan henvises til praksis  

 herom efter § 13, stk. 1, nr. 18.
Overskuddets anvendelse skal kunne dokumenteres.
Det  

 bemærkes, at foreninger er skattepligtige efter selskabsskattelovens  

 § 1, stk. 1, nr. 6. Anvendes foreningens overskud imidlertid fuldt ud  

 til foreningens velgørende eller på anden måde  

 almennyttige formål, betaler foreningen ikke skat.
Er der således  

 ikke (netto)indtægt til beskatning, er foreningen endvidere fritaget  

 for at indgive selvangivelse, jf. skattekontrolloven.
En forenings  

 indtægter i form af f.eks. entréindtægter ved  

 stævner, annonceindtægter, sponsorbidrag samt salg af varer og  

 ydelser er erhvervsmæssig virksomhed, der beskattes, medmindre  

 overskuddet fuldt ud anvendes til det velgørende eller på anden  

 måde almennyttige formål.
Pr. 1. januar 2001 blev alle erhvervsdrivende  

 bogføringspligtige efter bogføringsloven (lov nr. 1006 af 23.  

 december 1998, jf. § 19, stk. 5, og § 1, stk. 1). Idet  

 foreningernes indtægter anses for at være af erhvervsmæssig  

 karakter, blev disse omfattet af bogføringspligten i  

 bogføringsloven pr. 1. januar 2001. I henhold til  

 bogføringslovens § 7, stk. 1, skal der dog tages hensyn til  

 virksomhedens art og omfang ved bogføringen.
En forening skal  

 altså ikke bogføre på samme niveau som en større  

 virksomhed.
Den 7. juni d.å. vedtog Folketinget endvidere en ny  

 årsregnskabslov (lov nr. 448 af 7. juni 2001), som træder i kraft  

 den 1. januar 2002. Jf. denne lov er alle erhvervsdrivende omfattet af  

 årsregnskabsloven og skal derfor i princippet udarbejde et finansielt  

 årsregnskab.
Men erhvervsdrivende, som ikke har pligt til at indsende  

 et regnskab og derfor kun udarbejder et årsregnskab til »eget brug«,  

 behøver kun at udarbejde et regnskab til brug for skattemyndighederne.  

 Myndighederne kan anmode om at se regnskabet til brug for vurderingen af, om  

 foreningen opfylder betingelserne for at være skatte- og  

 momsfritaget.
Foreningerne er således allerede i dag  

 bogføringspligtige og bliver pr. 1. januar 2002 endvidere  

 regnskabspligtige, hvorfor der ikke er medtaget en selvstændig  

 regnskabsbestemmelse i forslaget.
De statslige told- og skattemyndigheder  

 påser som en del af det almindelige arbejde, hvorvidt en  

 velgørende eller på anden måde almennyttig forening  

 opfylder betingelserne for at være momsfritaget efter § 13, stk.  

 1, nr. 22.
Modtager de statslige told- og skattemyndigheder en  

 henvendelse fra f.eks. en erhvervsdrivende om, at en navngiven forenings  

 aktiviteter ikke opfylder betingelserne for at være momsfritaget, vil  

 henvendelsen indgå i myndighedernes almindelige kontrolarbejde.
Det  

 bemærkes, at oplysninger, der er indhentet af de statslige told- og  

 skattemyndigheder til brug for vurderingen af, hvorvidt en forening er  

 momsfritaget efter § 13, stk. 1, nr. 22, er omfattet af  

 forvaltningslovens almindelige regler, herunder reglerne om  

 tavshedspligt.
 En forening, der er velgørende eller på anden  

 måde almennyttig, som anvender overskuddet fuldt ud til et sådant  

 formål, og som på anmodning kan dokumentere overskuddets  

 anvendelse, er momsfritaget under forudsætning af, at fritagelsen ikke  

 vil kunne fremkalde konkurrencefordrejning.
For så vidt angår  

 konkurrencefordrejningselementet skal indledningsvis bemærkes, at  

 velgørende eller på anden måde almennyttige foreninger kun  

 anses for at have salg af varer og ydelser i mindre omfang.
Der henvises til  

 bemærkningerne i forbindelse med de provenumæssige  

 konsekvenser.
Salg fra et fast salgssted som en kiosk, et cafeteria, en  

 sportsshop eller lignende vil ikke være omfattet af den  

 foreslåede fritagelse, idet der i så fald er tale om almindelig  

 erhvervsmæssig og dermed momspligtig virksomhed.
Sker salget fra et  

 sted, der kan pakkes sammen og bæres væk ved arrangementets  

 ophør, er der som udgangspunkt ikke tale om et fast salgssted.  

 Afgørelsen af, hvorvidt der er tale om et fast salgssted, skal  

 træffes ud fra en konkret vurdering.
Til eksempel kan nævnes, at salg fra et telt med  

 faste åbningstider ud fra en konkret vurdering kan anses for at  

 være et fast salgssted.
Salg fra et skur eller en bod opstillet i fri  

 natur kan anses for at være et fast salgssted, såfremt skuret  

 eller boden er indrettet som et fast salgssted med f.eks. varer på  

 hylderne.
Derimod vil det ikke være salg fra et fast salgssted, hvis  

 varer m.m. pakkes sammen og bringes med tilbage til foreningen ved  

 arrangementets ophør.
Salg fra et fast forretningssted vil være  

 momspligtigt, uanset om overskuddet anvendes fuldt ud til et  

 velgørende eller almennyttigt formål.
Såfremt en forening  

 har bortforpagtet et lokale til en erhvervsdrivende, som driver et cafeteria,  

 der i øvrigt ikke har relation til foreningen, vil salg fra cafeteriet  

 være momspligtigt, mens foreningens salg kan være omfattet af  

 momsfritagelsen.
En forening kan have aktiviteter, der ligger såvel  

 inden for som uden for foreningens almindelige arbejde.
Vurderingen af  

 foreningens almindelige arbejde skal ses i relation til foreningens  

 formål.
Til illustration af foreningens salg kan nævnes, at en  

 håndboldklubs salg af øl, vand, is, pølser m.v. i  

 forbindelse med afholdelse af et stævne, en klubkamp eller en anden  

 klubaktivitet vil være omfattet af fritagelsen.
Salg af badges,  

 vimpler, tørklæder  m.v. vil også være omfattet  

 ligesom klubbens salg af reklame til sponsorer eller annoncører i  

 klubbladet.
Aktiviteter og salg i forbindelse hermed, der ligger inden for  

 foreningens almindelige arbejde, vil således være omfattet af  

 fritagelsen, hvorimod f.eks. en håndboldklubs afholdelse af en  

 julebasar eller en rockkoncert ikke vil være omfattet af fritagelsen,  

 idet aktiviteter og salg i forbindelse hermed ligger uden for klubbens  

 almindelige arbejde.
 For så vidt angår aktiviteter, der ligger  

 udenfor foreningens almindelige arbejde, vil det være muligt at  

 ansøge om fritagelse for enkeltstående arrangementer efter  

 § 13, stk. 1, nr. 18, såfremt betingelserne herfor er opfyldt.
 Ud over salg fra faste salgssteder og tilsvarende  

 forretningslignende salg vil en række objektive kriterier være  

 afgørende for vurderingen af, om fritagelsen vil kunne fremkalde  

 konkurrenceforvridning.
Prisfastsættelsen er et afgørende moment ved  

 vurderingen.
Har den velgørende eller almennyttige forening fastsat  

 salgsprisen til minimum markedsværdi/vejledende udsalgspris, vil  

 fritagelsen ikke kunne fremkalde konkurrenceforvridning.
Har den  

 velgørende eller almennyttige forening derimod fastsat salgsprisen  

 under markedsværdien/den vejledende udsalgspris, vil det være  

 nødvendigt at inddrage en række yderligere momenter ved den  

 samlede vurdering af, hvorvidt der er tale om konkurrenceforvridende salg.  

 Ved vurderingen af prisfastsættelsen skal salgsprisen ved et  

 sammenligneligt salg lægges til grund.
De konkrete geografiske forhold er en faktor, der kan  

 indgå i den samlede vurdering.
Ligger foreningen mere end 500 meter fra  

 den nærmeste erhvervsdrivende med tilsvarende virksomhed, vil  

 fritagelsen som udgangspunkt ikke kunne fremkalde konkurrenceforvridning.  

 Ligger den erhvervsdrivende inden for en afstand af 500 meter, vil der  

 være nødvendigt at inddrage yderligere faktorer ved vurderingen.  

 De 500 meter fastlægges ad almindelig offentlig vej med hensyntagen til  

 stier.
F.eks. kan salgets omfang og salgsmetoden være en  

 afgørende faktor.
Reklameres der f.eks. i lokalavisen for en vare  

 eller ydelse, vil fritagelsen kunne fremkalde konkurrenceforvridning.
 Velgørende og almennyttige foreninger, der  

 ønsker momsfritagelse, skal anmelde sig ved de statslige told- og  

 skattemyndigheder.
 Anmeldelsen har til formål at oplyse de statslige  

 told- og skattemyndigheder om eksistensen af foreningen til brug for  

 myndighedernes kontrol med, hvorvidt foreningen opfylder betingelserne for  

 den løbende momsfritagelse.
Konstaterer de statslige told- og skattemyndigheder, at en  

 velgørende eller på anden måde almennyttig forening ikke  

 opfylder betingelserne for at være momsfritaget efter § 13, stk.  

 1, nr. 22, ophører fritagelsen.
Foreningen vil blive momspligtig af  

 sit salg fra tidspunktet for de statslige told- og skattemyndigheders  

 afgørelse, idet en klage efter de almindelige skatte- og afgiftsregler  

 ikke har opsættende virkning.
 De statslige told- og skattemyndigheders vurdering af, om  

 en forening er omfattet af bestemmelsen om momsfritagelse, kan inden for det  

 administrative rekurssystem påklages til Landsskatteretten, jf.  

 momslovens § 79.
 Er en forenings momsfritagelse efter § 13, stk. 1,  

 nr. 22, således ophørt, vil foreningen, såfremt den  

 opfylder betingelserne herfor, kunne ansøge om fritagelse for  

 enkeltstående velgørende arrangementer i henhold til § 13,  

 stk. 1, nr. 18.
Et år efter fritagelsens ophør kan den  

 velgørende eller på anden måde almennyttige forening  

 anmode de statslige told- og skattemyndigheder om at blive omfattet af  

 momsfritagelsen igen.
De statslige told- og skattemyndigheder foretager en  

 vurdering af, om foreningen opfylder betingelserne for at være  

 momsfritaget efter § 13, stk. 1, nr. 22.
Til § 2 Den 1. april 2002 foreslås som  

 ikrafttrædelsestidspunkt for loven.
Loven vil imidlertid først  

 få reel virkning for foreningerne fra 1. juli, idet det af flere  

 årsager er nødvendigt med overgangsbestemmelser.
En fritagelse kan først få virkning ved  

 ophør af en afregningsperiode, da man ikke kan opdele en  

 afregningsperiode i en momspligtig og en momsfritaget periode.
For at  

 opnå en »ligestilling« af foreningernes tidspunkt for momsfritagelse  

 uanset deres afregningsperiode foreslås fritagelsen at få  

 virkning fra den 1. juli, da det kun er den 1. juli og den 1. januar, som er  

 sammenfaldende for de tre forskellige afregningsperioder, der findes i  

 momsloven, nemlig for måneds-, kvartals- og halvårsafregning.
Dernæst er der edb-mæssige og administrative  

 hensyn.
Foreningerne skal administrativt slettes i Told og Skats edb-system  

 inden den 1. juli, hvor afregningsperioden dannes og girokort udsendes.  

 Sletningen skal foretages manuelt ved regionerne, da man ikke kan  

 udsøge og slette samtlige registrerede foreninger, idet nogle  

 foreninger kan ønske fortsat at være momsregistrerede.
 Derfor foreslås det, at loven får virkning fra  

 den 1. juli, og at de momsregistrerede foreninger skal afmelde sig fra  

 momsregistrering senest den 15. maj 2002, såfremt de opfylder  

 betingelserne for og ønsker at være omfattet af den  

 løbende momsfritagelse i § 13, stk. 1, nr. 22, med virkning fra  

 den 1. juli 2002.
 Ikke-momsregistrerede foreninger skal senest den 15. maj  

 2002 anmelde sig ved de statslige told- og skattemyndigheder, såfremt  

 de opfylder betingelserne for og ønsker at være omfattet af den  

 løbende momsfritagelse i § 13, stk. 1, nr. 22, med virkning fra  

 den 1. juli 2002.
 Foreningerne kan foretage ændringer i  

 registreringsforholdene senere end den 15. maj 2002, men ændringen vil  

 i så fald tidligst få virkning for den efterfølgende  

 momsafregningsperiode.
Skriftlig fremsættelse Jacob Buksti Som ordfører for forslagsstillerne tillader jeg mig  

 herved at fremsætte:
 Forslag til lov om ændring af momsloven.  

 (Momsfritagelse for velgørende og almennyttige foreningers salg af  

 varer og tjenesteydelser ved afholdelse af foreningsaktiviteter).
(Lovforslag nr.
L 37).
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
Bilag Gældende formulering Lovforslaget § 1 I lov om merværdiafgift (momsloven), jf. lovbekendtgørelse  

 nr. 804 af 16. august 2000, som senest ændret ved § 3 i lov nr. 1299 af  

 20. december 2000, foretages følgende ændringer:
 § 13. Følgende varer og ydelser er fritaget for afgift:
 1. I § 13, stk. 1, indsættes efter nr. 21 som nyt  

 nummer:
