Landsskatteretskendelse Småanskaffelser til udlejning, afskrivning A A/S klager for indkomstårene 1996-1999 inkl. over, at de stedlige  

 skattemyndigheder ikke har godkendt afskrivninger på  

 småanskaffelser bestemt for udlejning.
Det følger af sagens oplysninger, at selskabet i indkomståret  

 har beskæftiget sig med udlejning af stilladser herunder op- og  

 nedtagning af disse.
Selskabet har i 20 år forud for indkomståret  

 1996 drevet denne form for virksomhed.
I alle 20 år har selskabet  

 været ejet af B.
Over 4 indkomstår anskaffer selskabet gennemsnitligt  

 stilladsmateriale for 2,8 % af den gennemsnitlige omsætning.  

 Indtægt ved udlejning udgør ca. 33 % af selskabets samlede  

 omsætning.
De resterende 2/3 af selskabets omsætning opnås  

 ved op- og nedtagning af stilladser.
 Selskabet har for indkomståret 1996 afskrevet 1.463.329 kr. på  

 småanskaffelser erhvervet i indkomståret 1996, 1.047.224 kr. i  

 1997 og 456.879 kr. i 1998.
 De stedlige skattemyndigheder har ved den påklagede ansættelse  

 forhøjet selskabets skattepligtige indkomst for indkomstårene  

 på følgende måde:
1996 forhøjet den skattepligtige indkomst med 1.463.329 kr.
1997 nedsat den skattepligtige indkomst med  1.463.329 kr.
 og forhøjet den skattepligtige indkomst med 1.047.224  

 kr.
1998 nedsat den skattepligtige indkomst med 1.047.224 kr.
 og forhøjet den skattepligtige indkomst med 456.879 kr.
1999 nedsat den skattepligtige indkomst med 456.879 kr.
 Myndigheden har herved henset til en udtalelse fra Ligningsrådet af  

 6. juni 1995, hvor et selskab der udlejer stilladser har fået afslag  

 på dispensation fra afskrivningslovens § 3, stk. 7.
 Den stedlige skattemyndighed har ikke anset udlejningen som værende  

 en så ubetydelig andel af selskabets omsætning, at  

 Landsskatterettens kendelse,  TfS 1999.515 skulle finde analog anvendelse.  

 Myndigheden har herved foretaget en samlet vurdering af den leverede  

 ydelse.
 Over for Landsskatteretten har selskabets skattekonsulent nedlagt  

 påstand om, at selskabets indkomst ansættes i overensstemmelse  

 med det selvangivne.
Til støtte herfor har skattekonsulenten gjort gældende, at  

 afskrivningslovens § 3, stk. 7, har til formål at imødegå  

 skattetænkning.
Skattekonsulenten har herved anført, at reglerne  

 tog sigte på nye aktionærers mulighed for at udskyde/eliminere  

 skatten.
Da selskabet i over 20 år har haft samme ejer har  

 skattekonsulenten gjort gældende, at selskabet ikke er omfattet af  

 reglernes formål.
Skattekonsulenten har endvidere henvist til lovens forarbejder optrykt i L  

 293 1992/93, der ved sin eksemplificering har valgt  

 bareboatbefragtningsaftaler, dvs. aftaler om leje af skib, hvor skibet  

 stilles til rådighed for en lejer, der skal bemande og slutte  

 fragtaftaler for skibet.
Reglen omfatter derimod ikke befragtningsaftaler  

 på timecharterbasis.
Skattekonsulenten henviser i øvrigt til Landsskatterettens  

 afgørelse optrykt i Tidsskrift for Skatter og Afgifter 1999.515. I  

  den afgørelse drev et selskab virksomhed med produktion og levering  

 af tekstilservice og tekstilpleje, og havde i forbindelse hermed en  

 beholdning af udlejningsartikler.
Der kunne fortages straksafskrivninger  

 på udlejningsartiklerne, da udlejningen udgjorde en underordnet del af  

 den samlede virksomhed.
Skattekonsulenten tolker denne afgørelse i  

 overensstemmelse med boatbefragtningsaftaler contra timecharterbasis,  

 således at udlejningsdelen godt kan blive fortrængt når der  

 samtidig indgår fx service.
 Skattekonsulenten har endeligt gjort gældende, at Landsskatterettens  

 kendelse optrykt i Tidsskrift for Skatter og Afgifter 1999.515 har forrang  

 for de to forhåndsbeskeder Ligningsrådet har afsagt i 1994 og  

 1995.
 Landsskatteretten skal udtale:
 Ved lov nr. 425 af 25. juni 1993 blev følgende regel indsat i den  

 tidligere afskrivningslov som § 3, stk. 7:
 Selskaber omfattet af § 1, stk. 1, nr. 1 og 2 i lov om indkomstbeskatning  

 af aktieselskaber m.v. kan først fradrage udgifter til anskaffelse af  

 aktiver omfattet af stk. 1, 1 pkt., og stk, 2 som erhverves med henblik  

 på udlejning, eller som allerede ved erhvervelsen er udlejet, i den  

 skattepligtige indkomst for indkomståret efter  

 anskaffelsesåret.
Landsskatteretten finder på linie med kendelsen i TfS 1999, 515, at  

 reglen på baggrund af forarbejderne må forstås  

 således, at den ikke skal finde anvendelse på et tilfælde  

 som det foreliggende, hvor en væsentlig del af aktiviteterne i  

 forbindelse med udlejningsvirksomheden består i montage og demontage af  

 stilladserne.
Selskabets påstand tages derfor til følge.
