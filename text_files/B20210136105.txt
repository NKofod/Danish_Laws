Bekendtgørelse om ændring af bekendtgørelse om akademiuddannelser § 1 I bekendtgørelse nr. 985 af 28. juni 2018 om akademiuddannelser foretages følgende ændring:
 1.  § 5 affattes således:
 »§ 5. Adgang til en akademiuddannelse er betinget af, at ansøgeren har gennemført en af følgende uddannelser:
 1) Relevant erhvervsuddannelse.
 2) Relevant grunduddannelse for voksne (GVU).
 3) Gymnasial uddannelse.
 4) Relevant uddannelse på mindst samme niveau som nr. 1-3.
 Stk. 2. Ansøgere skal have mindst 2 års relevant erhvervserfaring efter gennemført adgangsgivende uddannelse, jf. dog stk. 3.
 Stk. 3. Relevant erhvervserfaring, som er opnået sideløbende med den adgangsgivende uddannelse, jf. stk. 1, nr. 1, medregnes ved optagelse på akademiuddannelsen.
 Stk. 4. Uddannelsesinstitutionen optager ansøgere, der har fået foretaget en realkompetencevurdering i forhold til den konkrete uddannelse og har fået udstedt et adgangsbevis, jf. bekendtgørelse om realkompetencevurdering i forhold til akademi- og diplomuddannelser på Uddannelses- og Forskningsministeriets område.
Stk. 5. Institutionerne kan i studieordningen fastsætte regler om krav til ansøgerens særlige faglige forudsætninger, og institutionerne skal offentliggøre reglerne på deres hjemmesider.« § 2 Bekendtgørelsen træder i kraft 1. september 2021.
