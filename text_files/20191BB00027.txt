Fremsat den 7. november 2019 af Lars Boje Mathiesen (NB), Peter Seier Christensen (NB), Mette Thiesen (NB) og Pernille Vermund (NB) Forslag til folketingsbeslutning om indførelse af årlige 2-procentsbesparelser på gruppestøttemidlerne til Folketingets partier Folketinget opfordrer Præsidiet til at fremsætte forslag om at indføre årlige 2-procentsbesparelser på gruppestøttemidlerne til Folketingets partier.
Bemærkninger til forslaget Da Venstreregeringen tiltrådte i 2015, vurderede den, at der skulle spares på statsbudgettet ved at indføre årlige besparelser på 2 pct. på en lang række offentlige områder og institutioner.
De 2 pct. skulle frigøre midler til, at regeringen kunne prioritere pengene til de områder, den ønskede skulle styrkes.
Ud over at frigive midler til anderledes prioritering (deraf betegnelsen omprioriteringsbidrag) var de 2 pct. i praksis også et effektiviseringspåbud til de offentlige områder og institutioner, der blev berørt af besparelserne.
Man ønskede i den forstand, at det offentlige skulle effektivisere driften, på samme måde som erhvervslivet gør det.
Når erhvervslivet kan øge produktiviteten med 2 pct. om året, må det offentlige også kunne øge produktiviteten med 2 pct. om året, var ræsonnementet.
I modsætning til de offentlige områder og institutioner, der blev berørt af omprioriteringsbidraget, har Folketingets partier ikke skullet effektivisere.
Tværtimod har partierne fået en markant stigning i gruppestøtten i form af et eksperttilskud, der fra den 1. januar 2017 betød en stigning i de samlede gruppestøttemidler til partierne på 52 mio. kr. om året.
Det betød en stigning i gruppestøttemidlerne fra 127 mio. kr. til 179 mio. kr. om året for partierne.
Formålet med forslaget, som her foreligger, er, at hvis det offentlige skal effektivisere, som det har gjort siden 2016, skal politikerne også effektivisere.
Derfor mener forslagsstillerne, at det kun er rimeligt, at de politiske partier går forrest med det gode eksempel og indfører besparelser på gruppestøttemidlerne, på samme måde som omprioriteringsbidraget er gældende for en række områder og institutioner.
Skriftlig fremsættelse Lars Boje Mathiesen (NB):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af årlige 2-procentsbesparelser på gruppestøttemidlerne til Folketingets partier.
(Beslutningsforslag nr.
B 27) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
