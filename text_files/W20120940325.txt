Om dispensation fra krav om brug af friskluftforsynet åndedrætsværn på autoværksted Arbejdsmiljøklagenævnet fastholdt Arbejdstilsynets afslag til et autoværksted.
Sagen drejede sig om, hvorvidt et autoværksted kunne få dispensation fra kravet om brug af friskluftforsynet åndedrætsværn ved spartling med et produkt, der har MAL-kode 4 før bindestregen.
Under sagens behandling var det oplyst af Arbejdstilsynet, at Arbejdstilsynet giver dispensation, når der i en virksomhed  forefindes og anvendes effektiv rumventilation  forefindes og anvendes en effektiv procesventilation  anvendes filtrende åndedrætsværn A2 eller A2P2  alene er tale om spartling af mindre områder.
 Nævnet lagde ved afgørelsen vægt på, at der i lokalet, hvor spartling blev foretaget, ikke var en tilstrækkelig effektiv procesventilation, fordi afstanden mellem det område, der blev spartlet og udsugningen var mellem 1 og 4 meter.
Nævnet ville heller ikke give en dispensation på nærmere angivne vilkår.
Nævnet lægger vægt på, at forholdene skal være i orden af hensyn til de ansatte, der arbejder i lokalet, og Arbejdstilsynet må sikre dette, inden en dispensation kan blive aktuel.
 Reglerne om produkter med en MAL-kode, anvendelse af friskluftforsynet åndedrætsværn og dispensation findes i bekendtgørelsen om arbejde med kodenummererede produkter.
[Adressat udeladt] Arbejdsmiljøklagenævnet har på møde den 27. marts 2012 behandlet [navn udeladt]s klage på vegne af [virksomhedens navn udeladt] over Arbejdstilsynets afgørelse af 4. juli 2011.
 Ved afgørelsen fik virksomheden afslag på dispensation fra kravet om brug af luftforsynet halvmaske og øjenværn ved spartling med styrenholdige produkter med kodenummer 4 før bindestregen som led i klargøring til efterfølgende autolakering.
Nævnet traf følgende A F G Ø R E L S E Arbejdsmiljøklagenævnet fastholder Arbejdstilsynets afgørelse af 4. juli 2011 med afslag på dispensation fra krav om blandt andet brug af luftforsynet halvmaske ved spartling med styrenholdige produkter som led i klargøring til efterfølgende autolakering.
B E G R U N D E L S E Arbejdsmiljøklagenævnet vurderer, at virksomheden ikke har dokumenteret, at arbejdet kan foregå sikkerheds- og sundhedsmæssigt fuldt forsvarligt uden brug af friskluftforsynet åndedrætsværn med de eksisterende ventilationsforhold.
Nævnet lægger vægt på, at Arbejdstilsynet ved tilsynsbesøget den 25. maj 2011 konstaterede, at der i forberedelseslokalet ikke er en effektiv procesventilation, idet området, der spartles, er 1-4 meter fra udsugningskabinetterne.
Det bevirker, at den etablerede ventilation ikke vil kunne fjerne forurenet luft fra spartelprocesserne.
Arbejdsmiljøklagenævnet har lagt til grund for behandlingen af sagen, at virksomheden alene spartler mindre områder.
Det vil sige arealer, der ikke er større end 20 x 30 cm.
 Arbejdsmiljøklagenævnet bemærker, at virksomheden vil kunne fremsende ny dispensationsansøgning til behandling i Arbejdstilsynet, når forholdene er i overensstemmelse med de krav, der stilles af Arbejdstilsynet til en dispensation.
Arbejdstilsynet oplyser, at det har givet anledning til dispensation, når der i en virksomhed  forefindes og anvendes effektiv rumventilation  forefindes og anvendes en effektiv procesventilation  anvendes filtrende åndedrætsværn A2 eller A2P2  alene er tale om spartling af mindre områder.
Arbejdsmiljøklagenævnet vurderer, at der ikke er grundlag for en dispensation på nærmere angivne vilkår, fordi Arbejdstilsynet må påse, at forholdene er i orden inden en dispensation.
Dette skyldes hensynet til de ansatte, der arbejder i lokalet.
 Afgørelsen er truffet af et enigt Arbejdsmiljøklagenævn.
R E G L E R Arbejdsmiljøklagenævnet har ved afgørelsen benyttet følgende regler:
Om stoffer og materialer  § 48, stk. 1 og § 49, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 3, § 13, § 22, bilag 7, punkt 7.3.1 og 7.3.2, samt skema VII. 5. , i Arbejdstilsynets bekendtgørelse nr. 302 af 13. maj 1993 om arbejde med kodenummererede produkter.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet samt brev af 7. september 2011 fra [navn udeladt].
På klagenævnets vegne [Navn udeladt] Kopi til  [Adressat udeladt]  [Adressat udeladt]  Arbejdstilsynet Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 8 Stoffer og materialer § 48. Stoffer og materialer med egenskaber, der kan være farlige for eller i øvrigt forringe sikkerhed eller sundhed, må kun fremstilles og anvendes ved arbejdsprocesser og -metoder, der effektivt sikrer de beskæftigede mod ulykker og sygdomme.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 § 49. Beskæftigelsesministeren kan fastsætte nærmere regler om fremstilling, import, oplagring, transport og anvendelse af stoffer og materialer med egenskaber, der kan være farlige for eller i øvrigt forringe sikkerhed eller sundhed, herunder om emballering, omfyldning og mærkning.
 Stk. 2. Beskæftigelsesministeren kan give regler om forbud imod fremstilling, import og anvendelse af særligt farlige stoffer og materialer.
Arbejdstilsynets bekendtgørelse nr. 302 af 13. maj 1993 om arbejde med kodenummererede produkter Kapitel 1 Område og definitioner § 3. Ved et kodenummer for et produkt forstås i denne bekendtgørelse en kode bestående af to tal forbundet med en bindestreg.
Stk. 2. Tallet før bindestregen angiver de sikkerhedsforanstaltninger, der mindst skal træffes mod indånding af dampe fra produktets indhold af flygtige bestanddele, herunder organiske opløsningsmidler.
Tallet efter bindestregen angiver de sikkerhedsforanstaltninger, der mindst skal træffes mod kontakt med produktet på hud, i øjne og i luftveje eller mod indtagelse.
Kapitel 4 Sikkerhedsforanstaltninger § 13. Ved arbejde med produkterne skal der mindst træffes de sikkerhedsforanstaltninger, der er angivet i bilagene til denne bekendtgørelse.
 Stk. 2. I forbindelse med klargøring og afslutning af arbejdet, skal der mindst træffes de sikkerhedsforanstaltninger, der er angivet i bekendtgørelsens bilag, til imødegåelse af sundhedsfare fra støv- og afbrændingsprodukter.
 § 16. Hvor det er nødvendigt, at flere beskæftigede samtidig udfører arbejde med produkterne så nær hinanden, at der er fare for sundhedsfarlig påvirkning ud over den, der kan henføres til eget arbejde, skal der træffes tilstrækkelige sikkerhedsforanstaltninger til imødegåelse af sundhedsfaren.
 Stk. 2. Andre beskæftigede end de, der udfører arbejdet med produkterne eller nødvendigt arbejde i forbindelse hermed, må ikke udsættes for sundhedsfarlig påvirkning fra dette arbejde.
Kapitel 5 Dispensationer § 22. Direktøren for Arbejdstilsynet kan, hvor særlige forhold foreligger, tillade afvigelser fra bestemmelserne i denne bekendtgørelse, når det skønnes rimeligt og fuldt forsvarligt.
 Stk. 2.
Bilag 7 Industriel overfladebehandling 7.1. Bilagets område.
a.
Påføring af maling og lak på emner på faste arbejdspladser, ved processer som fx sprøjtepåføring, valsepåføring, dypning, tæppepåføring (tæppelakering).
 Overfladebehandling i anlæg som sprøjtekabiner herunder kombikabiner, sprøjtebokse og lukkede anlæg.
 Arbejde med produkter på skibe, skibselementer, store konstruktioner og dele dertil, der udføres på værfter hører under bilag 3 (skibe m.v.).
 Arbejde med produkter på emner, som på grund af vægt, form eller størrelse ikke kan placeres i sprøjteboks, sprøjtekabine eller lukkede anlæg hører under bilag 4 (konstruktioner).
b.
Arbejdsoperationer og processer i forbindelse med arbejde omfattet af 7.1.a. , hvor dampe og støv afgives til luften, fx klargøring af emner, for- og efterbehandling af emner, rengøring af udstyr, blanding af farver m.v., håndtering af emner til tørring eller afkøling, tørring eller afdunstning af overfladebehandlede emner.
 7.3. Sikkerhedsforanstaltninger.
 7.3.1. Ventilation.
 Overfladebehandling omfattet af 7.1.a. skal ske i lukket anlæg, sprøjteboks eller sprøjtekabine.
 Nye sprøjtebokse til manuel vådmaling og nye sprøjtekabiner til manuel vådmaling skal opfylde kravene nævnt i skema VII. 1.a. og skema VII. 2.a.
 Eksisterende sprøjtebokse til manuel vådmaling og eksisterende sprøjtekabiner til manuel vådmaling skal opfylde kravene nævnt i skema VII. 1.b. og skema VII. 2.b.
 Overfladebehandlingen må ikke kunne foregå, uden at ventilationen er i drift.
 Afdampning og tørring af overfladebehandlede emner skal ske i lukket anlæg, sprøjteboks, sprøjtekabine eller i særligt indrettede rum udstyret med mekanisk ventilation, se også skema VII. 7.
 Ved blandebord og lignende skal der være effektiv mekanisk udsugning.
 For- og efterbehandling samt klargøring af emner, der medfører luftforurening eller risiko for sundhedsfarlige arbejdsoperationer, skal ske i lukket anlæg, sprøjteboks, sprøjtekabine eller i særlige rum udstyret med tilstrækkelig mekanisk ventilation.
 7.3.2 Personlige værnemidler m.v.
Skema VII. 3, VII. 4, VII. 5, VII. 6 og VII. 7 angiver, hvilke personlige værnemidler der skal anvendes ved det enkelte arbejde.
De personlige værnemidler sammensættes af de værnemidler, der er angivet både for tallet før bindestregen og tallet efter bindestregen i kodenummeret.
 Vedrørende principperne for sammensætning af de personlige værnemidler henvises til bilag 2, afsnit 2.3.1, »Personlige værnemidler m.v.«.
 Skema VII. 5.
