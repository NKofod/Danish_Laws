God revisorskik Ved skrivelse af 24. april 1998 har Frank Paulsen på  

 vegne Boomerang ApS indgivet klage mod registreret revisor Erling  

 Kalsgaard.
 Erhvervs- og Selskabsstyrelsen har oplyst, at Erling  

 Kalsgaard har været optaget i Revisorregistret siden den 7. september  

 1979.
 Sagens omstændigheder:
 Sagen vedrører spørgsmålene, om  

 indklagede har handlet i strid med god revisorskik ved ikke løbende at  

 orientere selskabets ledelse om eksistensen af et anpartshaverlån og  

 lånets udvikling samt ved ikke løbende at have ført  

 revisionsprotollen for selskabet.
Boomerang ApS, herefter selskabet, blev stiftet i 1992, og  

 indklagede har i perioden fra stiftelsen og til den 12. marts 1998  

 været selskabets revisor.
Selskabet, der driver virksomhed med  

 filmproduktion og udlejning af filmudstyr, ejes af Frank Paulsen (90%) og  

 Birthe Paulsen (10%).
 Indklagede udarbejdede og påtegnede den 30. november  

 1997 selskabets årsregnskab for 1996/97 (1. juli - 30. juni). I  

 påtegningen anføres afslutningsvis:
"Forbehold Der er i regnskabsåret opstået et  

 anpartshaverlån på kr.244.089. Lånet er ikke i  

 overensstemmelse med anpartsselskabsloven og skal derfor indfries." Regnskabets hovedtal var:
 Resultat ....................    -903.195 kr.
 Aktiver .....................  6.370.547 kr.
 Passiver ....................  5.632.856 kr.
 Selskabskapital ............ 737.691 kr.
Selskabet stod i foråret 1998 i en salgssituation, i  

 hvilken forbindelse indklagede, Frank Paulsen og selskabets medarbejder Lisa  

 Renée den 13. februar 1998 var til møde i selskabets bank.
Det  

 blev efter klagers oplysninger på mødet aftalt, at indklagede  

 skulle aflevere likviditetsbudget for marts i banken den 17. februar  

 1998.
 Selskabet anmodede den 18. februar 1998 banken om at  

 kontakte indklagede vedrørende likviditetsbudgettet, der ikke var  

 afleveret.
Selskabet anmodede i brev af 22. februar 1998 indklagede  

 om en nærmere skriftlig redegørelse for det i  

 regnskabspåtegningen anførte anpartshaverlån.
Det  

 anførtes, at sagen hastede, da selskabet stod i en salgssituation.
Det fremgår af brevet, at selskabet ikke havde kendskab til  

 eksistensen af et ulovligt anpartshaverlån.
Selskabet rykkede  

 indklagede for svar den 28. februar 1998.
 Banken rykkede den 2. marts 1998 indklagede for  

 likviditetsbudgettet med ny frist til den 6. marts.
 Samme dag meddelte indklagede selskabet, at  

 specifikationen vedrørende anpartshaverlånet ville være  

 færdig i uge 10. (2-8. marts).
 Selskabet rykkede på ny indklagede for den lovede  

 specifikation den 9. marts 1998.
I indklagedes brev til selskabet af 10. marts 1998  

 specificeres det beløb, der var anført i regnskabet som  

 anpartshaverlån.
Det fremgår, at lånet er ydet til Birthe  

 Paulsen.
Specifikationen, der består af ialt 21 poster, var ikke  

 vedlagt bilagsmateriale eller lignende.
Det fremgår, at der i  

 hvert fald siden 1. juli 1996 havde været en mellemregning i Birthe  

 Paulsens favør.
Selskabet anmodede nu statsautoriseret revisor Gorm  

 Poulsen om at være ny revisor for selskabet.
Under den  

 efterfølgende korrespondance mellem Gorm Poulsen og indklagede  

 udleverede indklagede ikke - på trods af anmodning herom - selskabets  

 regnskabsmateriale.
Materialet er fremlagt under nævnets behandling af  

 sagen, der som nævnt startede den 24. april 1998.
 Under nævnets behandling af sagen har klageren  

 frafaldet en række klagepunkter, der herefter ikke er omtalt  

 ovenfor.
 Endvidere har indklagede og Frank Paulsen afgivet  

 forklaring.
Indklagede har forklaret, at det ulovlige  

 anpartshaverlån løbende blev drøftet med Frank Paulsen,  

 herunder de enkelte udgiftsposter.
Indklagede har endvidere nævnt det i  

 et brev til selskabet.
Indklagede sagde, at der skulle findes en  

 finansieringsordning, idet lånet var benyttet til udgifter, der ikke  

 var relateret til selskabet, men derimod var af privat karakter.
Der er ingen  

 tilførsler til revisionsprotokollen siden åbningsprotokollatet i  

 1992.
Frank Paulsen har forklaret, at indklagede ikke  

 på noget tidspunkt har nævnt, at der var opstået et  

 ulovligt anpartshaverlån.
Frank Paulsen spurgte et par gange, om det  

 var i orden at betale private udgifter af selskabets midler.
Indklagedes svar  

 var noget med en "bufferkonto". Frank Paulsen fik således ikke oplyst,  

 at der var tale om et ulovligt anpartshaverlån.
Ulovligheden samt  

 lånets omfang kom derfor helt bag på ham, da han så  

 indklagedes revisionspåtegning på regnskabet for 1996/97. Det var  

 samtidig med, at han stod foran at skulle sælge selskabet.
Han er ikke  

 kyndig på området og har haft 100% tillid til, at indklagede  

 vidste, hvad han gjorde.
 Klageren har gjort gældende, at indklagede  

 ikke har opfyldt sin pligt til at orientere om, at der var opstået et  

 anpartshaverlån, og at det var ulovligt.
Endvidere har indklagede ikke på noget tidspunkt  

 ført revisionsprotokollen, hvilket han har pligt til.
Udarbejdelse af  

 revisionsprotokol er imidlertid anført på indklagedes  

 fakturaer.
Indklagede har anført, at det ved de for  

 Disciplinærnævnet fremlagte bilag er dokumenteret, at der har  

 eksisteret et ulovligt anpartshaverlån.
Forholdet har løbende  

 været drøftet med Frank Paulsen.
 Indklagede har siden åbningsprotokollatet i  

 selskabets revisionsprotokol dateret 28. januar 1992 ikke haft behov for  

 yderligere meddelelser til selskabets direktion, udover de i de aflagte og  

 godkendte årsregnskaber og disses revisionspåtegninger indeholdte  

 oplysninger, ved tilførsel til revisionsprotokollen.
 Disciplinærnævnet skal udtale:
 Hvad først angår anpartshaverlånet  

 på knap en kvart million kroner, er dette efter de foreliggende  

 oplysninger opstået og gradvis forøget igennem  

 regnskabsåret ved successive hævninger i det klagende selskab.  

 Indklagede har efter det oplyste forestået klagerens bogføring  

 og blev da også efter sin forklaring opmærksom på, at  

 indehaveren trak for store beløb ud af selskabet, således at der  

 opstod et anpartshaverlån.
I en sådan situation følger det af god  

 revisorskik, at revisor skal give selskabet meddelelse om lånets  

 opståen og det ulovlige heri samt om eventuelle senere,  

 væsentlige forøgelser af lånet.
Endvidere følger  

 det af god revisorskik, at revisor ikke kan udskyde denne underretning af  

 selskabets ledelse, indtil han efter regnskabsårets afslutning skal  

 give oplysning om lånet, i sin revisionspåtegning på  

 årsregnskabet, jf. anpartsselskabslovens § 49. Revisors underretning af  

 selskabets ledelse bør derimod ske skriftligt ved, at revisor  

 indfører det fornødne i selskabets revisionsprotokol.
I nærværende sag kan det lægges til  

 grund, at indklagede ikke har tilført revisionsprotokollen nogen  

 meddelelse om det opståede anpartshaverlån.
Det må derfor  

 påhvile indklagede at dokumentere, at han desuagtet på anden vis  

 har givet klageren den fornødne orientering.
Klageren har ikke kunnet  

 bekræfte, at en sådan orientering er givet mundtligt ved  

 møder med indklagede eller på anden måde, således  

 som indklagede har forklaret.
Herefter må nævnet lægge til  

 grund, at indklagede på dette punkt ikke har levet op til sine pligter  

 ifølge god revisorsskik.
Hvad dernæst angår revisionsprotokollen,  

 følger det af § 61j i årsregnskabsloven, at indklagede som  

 revisor har haft pligt til at føre en revisionsprotokol.
Indklagede  

 har yderligere efter § 61g, stk. 3, haft pligt til at påse, at  

 protokollen blev fremlagt og behørigt underskrevet på hvert  

 bestyrelsesmøde.
Revisionsprotokollen skulle efter § 19 i  

 erklæringsbekendtgørelsen og de tilsvarende regler i den  

 tidligere virksomhedsbekendtgørelse i det mindste have været  

 ført en gang om året i løbet af selskabets 6  

 regnskabsår i forbindelse med den udførte revision forud for  

 aflæggelsen af årsregnskabet.
Endvidere burde indklagede som  

 anført ovenfor i løbet af regnskabsåret have  

 tilført revisionsprotokollen oplysning om det opståede  

 anpartshaverlån.
 I det foreliggende tilfælde må det imidlertid  

 efter indklagedes oplysninger lægges til grund, at han ikke har  

 ført revisionsprotokollen siden åbningsprotokollatet den 28.  

 januar 1992. Nævnet finder derfor, at indklagede på dette punkt  

 har tilsidesat grundlæggende pligter, der påhvilede ham som  

 revisor for et selskab.
 Under hensyn hertil fastsættes den i medfør  

 af § 11a, stk. 1, i lov om registrerede revisorer forskyldte bøde til  

 10.000 kr.
 Thi  

 bestemmes:
 Indklagede registreret revisor Erling Kalsgaard  

 pålægges en bøde på 10.000 kr.
 Afgørelsen offentliggøres, jf. § 11a, stk.  

 6, i lov om registrerede revisorer.
