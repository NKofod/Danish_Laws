Nr BTL 268 Betænkning over Forslag til lov om ændring af lov om folkehøjskoler,  

 efterskoler, husholdningsskoler og håndarbejdsskoler, lov om friskoler og  

 private grundskoler m.v., lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v. (Godkendelse, tilskud og bestemmelser om visse skoler)   

 Nr L 268 1995-96, 1. samling Afgivet af Uddannelsesudvalget Afgivet: 19960524 Udvalget har behandlet lovforslaget i nogle møder og har herunder stillet  

 spørgsmål til justitsministeren og undervisningsministeren, som disse har  

 besvaret dels skriftligt, dels i samråd.
Nogle af udvalgets spørgsmål til  

 undervisningsministeren vil blive besvaret inden lovforslagets 2. behandling.  

 Udvalget har endvidere gennem statsrevisorerne indhentet kommentarer og  

 besvarelser fra Rigsrevisionen.
 Som bilag til betænkningen er optrykt et af udvalgets spørgsmål og  

 undervisningsministerens svar herpå samt Justisministeriets notat af 13. maj  

 1996 om visse forfatnings- og menneskeretlige spørgsmål i forbindelse med  

 lovforslaget.
 Endvidere har udvalget modtaget skriftlige og/eller mundtlige henvendelser  

 fra:
Advokat Klaus Berning, Asserbohus Efterskole, Bogense Efterskole, Bojsen-Møller, Finn, Hundested, Brink, Marianne, Ribe, Bustrup Efterskole, Dansk Friskoleforening, Den Internationale Efterskole i Helsingør, Den Internationale Efterskole i Juelsminde, Den Internationale Efterskole på Boserup, Den Internationale Efterskole på Nebbegård, Den Internationale Efterskole på Skydebanegård, Den Internationale Efterskole, Bustrup, Den Rejsende Højskole i Bogense, Den Rejsende Højskole i Juelsminde, Den Rejsende Højskole i Vamdrup, Den Rejsende Højskole på Sejrens Vej, Den Rejsende Højskole på Sydsjælland, Den Rejsende Højskole, Tvind, Den Selvejende Institution Fælleseje, Det Nødvendige Seminariums HF- og Studenterkursus, Diemer, Bente og Anders, Ringkøbing, Diemer, Tue, Ringkøbing, Elevbevægelsen, Foreningen af Frie Ungdoms- og Efterskoler, Foreningen af Husholdnings- og Håndarbejdsskoler, Foreningen af rejsende højskoler inden for Skolesamvirket Tvind, Foreningen af Statsautoriserede Revisorer, Frie Grundskolers Fællesråd, Frie Kostskolers Fællesråd, Friskolen i Tvind, Friskolen i Veddinge Bakker, Fussing, Henry, tidl.
Lindersvold Efterskole, Gardarsson, Magnus, Hansen, Tove, Virum, Hector, Gitte, forstander, Hellebæk Friskole, Hjøllund, Inga Bruun, Risskov, Højholt, Anne, Kunstforeningen, Hollender, Lenni, København K, Hornsjø Høyfjellshotell, Husholdningsskolen på Søgårdhus, Jeppesen, Else Marie, Frederiksværk, Juelsminde Efterskole, Juelsminde Friskole, Juelsminde Husholdningsskole, Jørgensen, Pia, Odense M, Jørgensen, Poul, Ulfborg, Krogh, Else, Skive, Kunstforeningen af 22. marts 1985, Maio, Christina Di, Nyborg, Martinussen, Jytte, Ulfborg, Mikkelsen, Lena, Horsens, Mogensen, Johannes, Mundt, Rikke, Roskilde Friskole, Møller, Ole Sejr, Slagelse, Møn Friskole under stiftelse, Nielsen, Michael Pengart, Frederikshavn, Nordfyns Husholdningsskole, Nordjyllands Husholdningsskole, Rais, Ingrid og Vagn, Roslev, Rasmussen, Bjørn, Hårlev, Retspolitisk Forenings Advokatgruppe, Revisionsfirmaet Erik Rømer Jensen, Roskilde Efterskole, Roskilde Friskole, Røen, Else, Svogerslev, Samid Skole - Gersonsvej, Samid Skole - Nørrebro, Schmidt, Anne, Hellebæk, Skolesamvirket Tvind, forvaltningen, Starreklinte Efterskole, Strandbygaard, Bolette, Juelsminde, Sydsjællands Husholdningsskole, Sønderjyllands Internationale Skole, Sørensen, Lene Daugaard, Skødstrup, Thoraholm, Iben, København K, Tvind Data, Tvind Håndarbejdsskole, Vamdrup Efterskole og Aalestup Efterskole under stiftelse.
 Der er af undervisningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Dansk Folkepartis medlemmer af udvalget) lovforslaget til vedtagelse  

 med de stillede ændringsforslag.
 Flertallet udtaler:
 Begrundelsen for de foreslåede ændringer er at imødekomme  

 friskoleverdenens ønske om fortsat at have mulighed for at etablere nye  

 skoler.
Ved at fjerne 2-års-fristen for oprettelsen af nye frie skoler imødekommes  

 de skoler under oprettelse, der ville være kommet i klemme ved denne frist.  

 Til gengæld skærpes godkendelsesbetingelserne for alle frie kostskoler,  

 herunder også frie grundskoler med kostafdeling, idet det indføres som en  

 godkendelsesbetingelse, at skolerne skal eje hovedparten af deres bygninger.  

 Dette vil for fremtidige skoler styrke selvejeaspektet.
For de direkte i  

 lovforslaget nævnte skoler indebærer det, at de ikke fremover kan modtage  

 statstilskud, men der er intet til hinder for, at der på samme lokalitet fra  

 1. august 1997 kan søges om godkendelse af en ny skole på et styrket  

 selvejende grundlag, herunder - med bygninger, som i det væsentligste ejes af skolen, - med en ministerielt fastsat samlet bygningsudgift pr. elev, - med en bestyrelse sammensat af personer, der kun kan være medlem af en  

 bestyrelse inden for hver skoleform.
 Samme krav vil blive stillet til skoler, der søger godkendelse som  

 uddannelsesansvarlig i henhold til lov om den fri ungdomsuddannelse.
 Om elevernes stilling ved stop for tilskud udtaler flertallet, at  

 begrundelsen for ændringerne er, at man ved valg af en privat skole ikke har  

 nogen statslig garanteret sikkerhed for, at skolen ikke stopper sin  

 virksomhed.
Der lukker hvert år et mindre antal frie grundskoler, typisk fordi  

 elevgrundlaget og dermed økonomien nødvendiggør det.
Når det sker ved et  

 skoleårs afslutning, hvad det typisk gør, volder et skoleskift næppe større  

 problemer.
Ophold på efterskoler er typisk af et skoleårs varighed.
Kurser på  

 husholdnings- og håndarbejdsskoler er typisk af kortere varighed, men enkelte  

 skoler har også kurser af op til et skoleårs varighed, nogle få med  

 folkeskolens afsluttende prøver.
Skoleskift i forbindelse med skoleårets  

 afslutning anses ikke i denne sammenhæng for et problem.
Mange elever vil  

 slet ikke være interesserede i en ny skoleplads, men ønsker at komme videre i  

 uddannelsessystemet.
 Det store antal udenlandske elever på Tvindskolerne er et anliggende for  

 de respektive hjemlande.
 Der er mange andre kostskoler, der vil gøre en stor indsats for at skabe  

 plads til elever, som muligvis må flytte fra en Tvindskole.
På efterskolerne er der ca. 300 ledige pladser på forskellige skoler.
Til  

 august starter 4 nye efterskoler.
Hvad angår husholdnings- og  

 håndarbejdsskolerne, har stort set alle ledige pladser.
Mange elever vil videre i en ungdomsuddannelse, som i mange tilfælde kan  

 kombineres med brobygningsforløb, hvis eleverne ønsker det eller har behov  

 for det.
Den fri ungdomsuddannelse, hf-kurser og produktionsskoler er  

 ligeledes velegnede uddannelsessteder.
Den enkelte unge kan få nærmere  

 individuel rådgivning om uddannelsesmulighederne hos ungdomsvejledningen i  

 sin hjemkommune.
Det er drøftet med Kommunernes Landsforening, hvad der skal ske med de  

 elever, som kommunerne har betalt skoleopholdet for, især på de frie  

 grundskoler.
For disse elever skal der nok findes en løsning.
 For elever i den undervisningspligtige alder følger det af  

 folkeskoleloven, at folkeskolen er forpligtet til at modtage eleverne,  

 herunder at tilbyde dem folkeskolens afsluttende prøver, hvis de af en eller  

 anden grund forhindres i at gå på en privat skole.
Det er ikke muligt og heller ikke ønskeligt, at det ved lov pålægges de  

 frie skoler at optage bestemte elever.
Det bryder afgørende både med  

 lovgrundlaget og med de grundlæggende principper, der ligger til grund for  

 lovgivningen om de frie skoler.
Det er grundlæggende op til forældrene og  

 skolernes bestyrelser at afgøre, hvem der skal gå på de frie skoler.
 Flertallet forventer og forudsætter, at der fra Undervisningsministeriets  

 side føres et årvågent og tilbundsgående tilsyn med skolerne, ikke blot i  

 forbindelse med nye skolers oprettelse og godkendelse, men også løbende  

 derefter.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse ved 3. behandling.
 For det første, kan SF ikke acceptere vedtagelse af en særlov, der  

 fratager nogle borgere og grupper af borgere deres almindelige retssikkerhed,  

 og for det andet er det uacceptabelt, at mange af lovens generelle  

 bestemmelser bl.a. gennem voldsomme ministerbemyndigelser griber ganske  

 voldsomt ind i den frihedstradition, der har været gængs inden for de frie  

 skoler.
 SF er imod en særlov, fordi en særlov antaster grundlovens  

 magtdelingsprincip, Den Europæiske Menneskerettighedskonvention og de  

 almindelige retsprincipper.
 Denne særlov fratager borgere muligheder for en normal sagsbehandling med  

 aktindsigt, partsindlæg m.v., som en administrativ afgørelse giver mulighed  

 for.
En særlov begrænser mulighederne for efterfølgende at gå til domstolene.  

 De skoler, over for hvilke der bliver rejst krav om tilbagebetaling, kan få  

 dette domstolsprøvet.
Men dette gælder ikke de skoler, der ikke får et sådant  

 krav om tilbagebetaling, fordi de ikke har gjort noget.
Skolerne kan formentlig også rejse sag om, at de uretmæssigt har fået  

 frataget tilskud.
Men hvornår vil de endeligt kunne vinde denne sag - om 3-4  

 år og til hvilken glæde? Skolerne vil også kunne rejse sag ved Den Europæiske  

 Menneskerettighedsdomstol imod den danske stat, fordi de har fået frataget  

 retten til tilskud.
Men hvornår vil de kunne vinde en sådan sag endeligt? Endelig er der hensynet til almindeligt anerkendte retsprincipper, som  

 bl.a. indebærer, at man kan få sin sag prøvet for en domstol.
 SF bygger i den forbindelse bl.a. på professor Claus Haagen Jensens  

 responsum, som er omdelt til udvalget, og som munder ud i følgende  

 konklusion:
 »Resultatet af mine undersøgelser og overvejelser vedrørende  

 undervisningsministerens forslag til lovbestemmelser, der standser for  

 udbetaling af offentlig støtte til 32 navngivne Tvindskoler kan sammenfattes  

 i følgende 4 punkter:
 a) Lovindgrebet må antages at stride imod grundlovens § 3, 3. punktum,  

 fordi det er begrundet - i hvert fald delvis - i, at skolerne har overtrådt  

 den gældende lovgivning om statsstøtte, og fordi lovforslaget samtidig  

 afskærer skolerne fra at kunne få en domstolsprøvelse af dette spørgsmål.  

 Lovgiveren vil ved en sådan fremgangsmåde henlægge, hvad der reelt er  

 dømmende myndighed, til Folketinget.
 b) Lovindgrebet er endvidere efter min opfattelse en tilsidesættelse af  

 Den Europæiske Menneskerettighedskonventions art. 6, stk. 1. Baggrunden for  

 denne antagelse er i det væsentlige den samme, som er gjort gældende i  

 relation til grundlovens § 3, 3. punktum, men forpligtelsen til at give  

 adgang til domstolsprøvelse har et mere sikkert holdepunkt i formuleringen af  

 EMK art. 6 end i den summariske affattelse af grundlovens § 3.
 c) Uden hensyn til, om bestemmelser i grundloven eller konventioner  

 antages at være overtrådt eller ej, vil en vedtagelse af  

 undervisningsministerens lovforslag være i uoverensstemmelse med et  

 almindeligt anerkendt princip for fordeling af statsopgaver, fordi forslagets  

 §§ 7-10 forhindrer skoler i at kunne opnå den domstolsprøvelse af  

 retsspørgsmål, som der sædvanligvis er adgang til, og som er en central del  

 af danske forestillinger om retssikkerhed.
d) Grundloven og Den Europæiske Menneskerettighedskonvention kan ikke  

 antages at blive overtrådt på andre punkter end a) og b), hvis  

 undervisningsministerens lovforslag vedtages.« Efter SF's opfattelse antaster lovforslaget også de frihedstraditioner,  

 som fri- og højskoletraditionen bygger på.
 Det er en helt afgørende og ganske unik del af den danske  

 uddannelsestradition, at vi har vore frie skoler - højskoler, efterskoler og  

 friskoler.
 Derfor er der i enhver henseende grund til at værne om netop denne  

 tradition, der giver frihed for Loke såvel som for Thor.
Det afgørende her er ikke, at Thor har frihed.
Det afgørende er, at Loke  

 også har det.
Det er på det, friheden skal måles.
 Det flotte ved den nuværende lovgivning for de frie skoler er, at vi hver  

 især kan have vor egen opfattelse af, hvad der er den rette skoleform,  

 pædagogik m.v., samtidig med at vi tillader andre at have en tilsvarende, men  

 helt anden opfattelse.
Denne frihed kan trues af, at nogle misbruger friheden til at skaffe  

 økonomiske midler til andre formål.
Det er det, vi kan undgå ved, at  

 undervisningsministeren griber administrativt ind.
Men friheden er i lige så høj grad truet med dette lovforslag.
Ved at  

 sikre sig imod misbrug fra bestemte skoler bliver friheden i virkeligheden  

 begrænset - også for dem, der er helt uskyldige.
SF har ikke noget imod visse stramninger.
Men SF er imod de voldsomme  

 bemyndigelser til den til enhver tid siddende undervisningsminister.
Hvis vi stadig vil have noget, der er frie skoler, er der grænser for,  

 hvilke begrænsninger vi kan sætte ind, og hvilke hegn vi vil have opbygget.  

 Så hellere betydelig frihed med udbygget tilsyn, for at friheden ikke  

 misbruges.
Og så længe der er noget, der hedder frie skoler med frihed, vil  

 der være noget, nogle vil kunne udlægge som misbrug.
 SF har opfordret undervisningsministeren til at gribe administrativt ind  

 over for ulovligheder, uregelmæssigheder, misbrug af offentlige midler m.v.,  

 som helt åbenbart er sket på nogle Tvindskoler.
Omvendt er det også åbenbart, at der er en række Tvindskoler, som intet  

 bevisligt forkert har begået.
Deres eneste fejl er tilsyneladende, at de har  

 været med i Tvindsamvirket.
 Derfor er det uacceptabelt at ramme alle Tvindskoler med den eneste  

 begrundelse, at de har været med i Tvindsamvirket.
Dertil kommer, at mange af de problemer, der findes på Tvindskolerne, har  

 været kendt i Undervisningsministeriet i årevis.
Det gælder f.eks.  

 spørgsmålet om Tvindskolernes samarbejde med Tvind-Fælleseje og anvendelse af  

 fælles revisor.
 I det hele taget viser meget af det materiale, der nu er til rådighed, at  

 Undervisningsministeriet har haft megen viden om, hvad der skete inden for  

 Tvindskolerne, Tvindsamvirket m.v.
 SF forstår ikke, at skiftende ansvarlige ministre fra partierne  

 Socialdemokratiet, Venstre, Det Radikale Venstre og Det Konservative  

 Folkeparti ikke har grebet ind, og SF forstår ikke, at man ikke i  

 Undervisningsministeriet har set advarselslamperne lyse, når der var tale om  

 usædvanlige forhold på Tvindskolerne.
 Det er Undervisningsministeriet, der har materialet, og det er  

 Undervisningsministeriet, der har ret og pligt til at administrere i henhold  

 til gældende lovgivning.
Det er åbenbart, at Tvindskoler m.v. udgør et utroligt sammenhængende  

 netværk.
Mange personer optræder som forstandere eller lærere et sted og  

 bestyrelsesmedlemmer andre steder.
Men det har hidtil ikke været ulovligt, og  

 det findes også andre steder.
 SF's opfordring til undervisningsministeren har været, at han skulle gribe  

 ind administrativt, hvis der var grundlag herfor, og ikke lade centrale  

 retsprincipper og frihedsrettigheder vige.
 Det var bl.a. dette, SF forgæves forsøgte at få tilslutning til i  

 forbindelse med forespørgslen i Folketinget den 22. maj 1996, hvor SF  

 stillede følgende forslag om motiveret dagsorden:
»Idet Folketinget konstaterer, at undervisningsministeren på baggrund  

 af Rigsrevisionens rapport, Undervisningsministeriets egne foranstaltede  

 undersøgelser, statsrevisorernes bemærkninger m.v. allerede har grebet ind  

 over for uregelmæssigheder og ulovligheder i forbindelse med administrationen  

 af Tvindskolerne, giver Folketinget udtryk for forventning om, at  

 undervisningsministeren fortsat administrativt vil gribe ind over for skoler,  

 som ikke har overholdt eller ikke overholder lovgivningen, herunder gældende  

 tilskudsregler, og at undervisningsministeren vil træffe de nødvendige skridt  

 med henblik på sanktioner over for dem, der er ansvarlige for, at misbrug,  

 uregelmæssigheder og ulovligheder har fundet sted og har kunnet finde  

 sted.« Da SF ikke vil stemme for lovforslaget, vil SF afholde sig fra at medvirke  

 ved gennemførelse af de af undervisningsministeren stillede ændringsforslag,  

 selv om nogle ændringsforslag bløder lidt op i forhold til det oprindelige  

 forslag.
Men hvad angår SF's principielle modstand, bl.a. fordi der er tale  

 om en særlov, sker der ingen ændring.
 Et andet mindretal (Fremskridtspartiets medlem af udvalget) vil  

 redegøre for sin stilling ved 2. og 3. behandling, idet Fremskridtspartiets  

 endelige stillingtagen vil afhænge af lovforslagets fortsatte behandling.
 Fremskridtspartiet kan dog stemme for de stillede ændringsforslag.  

 Ændringsforslagene sikrer, dels at frie skoler fremover kun kan godkendes,  

 hvis de hovedsageligt selv ejer de bygninger, der bliver brugt af skolen,  

 dels fjerner de den karensperiode på 2 år for oprettelse af nye skoler, som  

 oprindeligt lå i lovforslaget.
 Fremskridtspartiet betragter de af undervisningsministeren stillede  

 ændringsforslag som udtryk for ministerens imødekommenhed over for de  

 kritikpunkter, der har været rejst, hvilket Fremskridtspartiet finder  

 positivt.
 Fremskridtspartiet savner dog fortsat en bedre sikring af retssikkerheden  

 for de involverede skoler, idet der ud over de allerede stillede  

 ændringsforslag fortsat er behov for ændringsforslag, hvis retssikkerheden  

 skal fastholdes.
 Fremskridtspartiet håber og ser frem til, at ministeren stiller de  

 nødvendige ændringsforslag til sikring af skolernes retssikkerhed, herunder  

 specielt skolernes mulighed for retlig prøvelse af tilskuddenes ophør pr. 31.  

 december 1996.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling ud fra en række  

 overvejelser.
For det første har den juridiske debat om lovforslagets overensstemmelse  

 med grundlovens bestemmelser om magtdelingen mellem den lovgivende og den  

 dømmende magt vist, at der blandt ledende danske jurister er udbredt  

 betænkelighed ved lovforslaget ud fra en retlig betragtning.
Mindretallet er  

 overrasket over den ringe effekt, denne betænkelighed har haft på  

 Folketingets flertal.
Justitsministeriets Lovafdeling har forventeligt oplyst, at loven er i  

 overensstemmelse med grundloven.
Men selv i Justitsministeriets notat af 13.  

 maj 1996 anføres det, at Folketinget bør have meget tungtvejende grunde, før  

 man vedtager singulære love som den foreliggende.
Enhedslisten har ikke hørt  

 argumenter, der kan underbygge, at Tvindsagen rummer sådanne tungtvejende  

 grunde.
Dels har undervisningsministeren som anført i lovforslagets  

 bemærkninger adgang til administrativt at tilbageholde eller fjerne tilskud  

 fra skoler, der bryder gældende lovgivning.
Dels handler sagen økonomisk om  

 tilbagebetalingskrav på ca. 10 mio. kr.
Sammenholdt med Folketingets  

 tidligere holdning til singulære love (f.eks. i forbindelse med  

 Fiskebækbrosagen i 1975 og Bjerregaardsagen i 1979) finder Enhedslisten  

 flertallets ændrede holdning uforståelig og vender sig imod den  

 forfatningsmæssige glidebane, som flertallet vil sætte folkestyret på.
Ministeren har fremført, at han ikke ifølge den gældende lov har mulighed  

 for at lukke »Tvindkoncernen«.
Dette rejser et nyt grundlæggende  

 forfatningsretligt spørgsmål.
Hvis der ikke i den nuværende lov er hjemmel  

 til indgreb, må det foreliggende lovforslag nr.
L 268 opfattes som en lov med  

 tilbagevirkende kraft.
De 32 skoler mister tilskud, fordi de har været et  

 koncernlignende netværk i en periode, hvor dette ikke var ulovligt.
For det andet vender Enhedslisten sig imod lovforslagets samlede indhold.  

 Debatten har fokuseret på §§ 7-9, der lader Folketinget fradømme 32 skoler  

 deres mulighed for offentlige tilskud og ret til at føre elever til eksamen  

 samt udelukker et kursus under oprettelse fra at modtage tilskud.
Somt nævnt  

 ovenfor må Enhedslisten af retlige grunde vende sig stærkt imod denne del af  

 lovforslaget.
 Enhedslisten kan heller ikke støtte §§ 1-4, der overlader et uacceptabelt  

 bredt skøn til undervisningsministeren, når der skal godkendes eller lukkes  

 frie skoler.
 Enhedslisten finder lovforslagets § 5, der fjerner muligheden for at  

 starte nye skoler indtil 1. august 1998, ubegrundet og uhensigtsmæssig.  

 Lempelserne i de stillede ændringsforslag ændrer ikke principielt på dette.
For det tredje finder mindretallet ministerens vilje til at belyse sagen  

 sagligt og grundigt utilfredsstillende.
Et eksempel er svarene på  

 spørgsmålene 63-95, der lød: »Ministeren bedes fremlægge dokumentation  

 for de konkrete overtrædelser, ministeren mener (de 33 skolers navne) har  

 foretaget i forhold til gældende love og regler, samt be- eller afkræfte de  

 kommentarer, skolen har haft i forhold til undersøgelserne fra Rigsrevisionen  

 og Deloitte & Touche.« Svarene bestod dels af en generel besvarelse, dels af et dataark  

 vedrørende hver skole, hvoraf et meget begrænset antal af rubrikkerne belyste  

 overtrædelser af gældende lovgivning.
Der er fra skolerne indsendt en lang  

 række korrektioner til de udsendte skemaer.
Enhedslisten er klar over, at  

 ministeriet har arbejdet under et hårdt tids- og arbejdspres.
Sagens  

 utilfredsstillende belysning understreger imidlertid, at Folketinget ikke bør  

 bruges som forvaltningsmyndighed og domstol.
Regler vedrørende offentlige tilskud skal overholdes.
Til det formål skal  

 Undervisningsministeriet føre et effektivt tilsyn med offentligt støttede  

 skoler.
Viser det sig, at reglerne ikke er hensigtsmæssige, bør Folketinget  

 ændre dem.
På den baggrund støtter Enhedslisten de to øvrige lovforslag, nr.  

 L 218 og L 219, forslag til lov om ændring af lov om friskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v.  

 (Tilskudsbestemmelser m.v.) og forslag til lov om ændring af lov om  

 folkehøjskoler, efterskoler, husholdningsskoler og håndarbejdsskoler  

 (Habilitetskrav, anbringelse af likvide midler, elevbetaling,  

 bygningstilskud, elevstøtte, refusion m.v.).
En gennemførelse af disse to lovforslag med de stillede ændringsforslag er  

 det rigtige middel til løsningen af de problemer, som er blevet rejst.
Dette  

 lovforslag er derimod et lovforslag, som bevæger sig på kanten af grundloven  

 og dermed ændrer dansk lovgivningspraksis.
 Enhedslisten stemmer ikke for de stillede ændringsforslag til et  

 lovforslag, hvis grundlæggende form, indhold og sigte Enhedslisten er uenige  

 i.
 Enhedslisten finder det desuden uacceptabelt for lovgivningsarbejdet, at  

 alle de stillede spørgsmål ikke var besvaret ved betænkningsafgivelsen, og at  

 der indgår et ændringsforslag i betænkningen, som ikke forelå i dets endelige  

 form, da betænkningen blev afgivet.
 ÆndringsforslagAf undervisningsministeren, tiltrådt af et  

flertal (S, V, KF, RV, FP, CD og DF):
 Til § 1 1) Efter nr. 1 indsættes som nyt nummer:
 »01. I § 10, stk. 1, ændres i nr. 3 , der  

 bliver nr. 4, »enhed og« til: »enhed,», i nr. 4,  

 der bliver nr. 5, ændres »grundlag.« til: »grundlag og«,  

 og efter nr. 4, der bliver nr. 5, indsættes som nyt nummer:
»6) være eneejer af skolens bygninger eller hovedparten  

 heraf.«» 2) Nr. 3 affattes således:
 »3. I § 11, stk. 1, nr. 1, ændres »nr. 1-3«  

 til: »nr. 1-4 og 6«.
 Til § 2 3) I nr. 1 indsættes efter det foreslåede § 5, stk.  

 2, som nyt stykke:
»Stk. 3. En skole med kostafdeling skal være eneejer af  

 skolens bygninger eller hovedparten heraf.« Stk. 2-4 bliver herefter stk. 4-6.
 Til § 3 4) Efter nr. 2 indsættes som nyt nummer:
 »01. I § 7 indsættes efter stk. 6, der bliver stk. 7,  

 som nyt stykke:
»Stk. 8. Skolen skal være eneejer af skolens bygninger eller  

 hovedparten heraf.« Stk. 7 bliver herefter stk. 9.' Til § 4 5) Efter nr. 2 indsættes som nyt nummer:
 »01. I § 18 indsættes efter stk. 6, der bliver stk. 7,  

 som nyt stykke:
»Stk. 8. Kurset skal være eneejer af kursets bygninger eller  

 hovedparten heraf.«» Til § 5 6) Paragraffen affattes således:
 »§ 5 Stk. 1. Loven træder i kraft den 1. juli 1996.
 Stk. 2. Skoler, der inden den 1. august 1996 har indsendt  

 vedtægter til godkendelse, kan blive godkendt og modtage tilskud pr. 1.  

 august 1997 i henhold til lov om folkehøjskoler, efterskoler,  

 husholdningsskoler og håndarbejdsskoler, såfremt de opfylder denne lovs  

 betingelser for at blive godkendt og modtage tilskud.
Stk. 3. For skoler, hvis vedtægtsforslag er modtaget i  

 Undervisningsministeriet inden den 8. maj 1996, gælder de hidtidige  

 godkendelsesregler.
Skolerne kan kun modtage tilskud i overensstemmelse med  

 tilskudsbetingelserne.« Til § 6 7) Paragraffen udgår.
 Til § 8 8) Efter stk. 3 indsættes som nyt stykke:
»Stk. 4. For skoler, der har modtaget tilsagn om tilskud  

 indtil 31. juli 1997, har stk. 1-3 først virkning fra den 1. august 1997, for  

 så vidt angår disse tilsagn.« 9) Efter § 9 indsættes som ny paragraf:
»§ 01 Til de i §§ 7-9 nævnte skoler og kurser ydes der ikke  

 statslige tilskud i medfør af § 11, stk. 1 og 2, i lov om den fri  

 ungdomsuddannelse til uddannelsesplaner, der indgås eller ændres væsentligt  

 efter den 24. maj 1996.« Bemærkninger Til nr. 1, 3, 4 og 5 Det findes bedst stemmende med princippet om selveje,  

 at en fri kostskole er eneejer af skolens bygninger.
Særligt for kostskoler  

 gælder endvidere, at deres boligbehov er af en meget speciel karakter på  

 grund af kostafdelingen, hvilket betyder, at der er tale om specielle  

 lejemål, der let kan give udlejer en monopolagtig fordel til skade for  

 skolen.
 Det foreslås derfor, at kostskoler, der den 8. maj 1996 eller senere søger  

 om godkendelse, som betingelse for at blive godkendt skal være eneejer af en  

 meget stor og sammenhængende del af skolens bygninger til såvel undervisning  

 som kostskoleformål.
Lejemål for en lille del af skolens bygninger eller arealer vil være  

 acceptabel.
Det vil typisk dreje sig om lejemål til idrætsformål og lignende.  

 Om kravene til, hvor store skolens bygnings- og arealudgifter må være,  

 henvises til de fremsatte ændringsforslag til L 218 og L 219.
 Skolen skal være eneejer, dvs., at der ikke kan være tale om ejerskab i  

 form af aktie- eller andelsselskaber, ideelt sameje eller lignende.
 Ejerforholdet, dets karakter og økonomi skal dokumenteres ved ansøgning om  

 godkendelse.
 Til nr. 2 Konsekvensændring som følge af ændringsforslag nr. 1.
Til nr. 6 På grund af den usikkerhed, der er opstået vedrørende  

 ansøgningsfrister, forkortes den gældende ansøgningsfrist på 14 måneder til  

 12 måneder.
Den frist vil administrativt blive fastsat for tiden fremover.
 Til nr. 8 Da enkelte frie grundskoler har modtaget tilskudsmeddelelse  

 vedrørende specialundervisning m.v., der angår skoleåret 1996/97, har  

 skolerne fået et retskrav på udbetaling af tilskud indtil den 31. juli 1997,  

 der medfører, at bestemmelsen i § 8 først kan anvendes for tilskud, der  

 vedrører perioden efter denne dato.
Til nr. 9 Efter § 11, stk. 1, i lov om den fri ungdomsuddannelse ydes der  

 ikke tilskud til de enkelte uddannelsesdele, der er offentligt finansieret  

 efter anden lovgivning.
For uddannelsesdele, der ikke er offentligt  

 finansieret, yder staten efter samme bestemmelse et tilskud pr. elevuge.  

 Dette indebærer, at Tvindskolerne vil kunne få tilskud til de  

 uddannelseselementer, som elever på den fri ungdomsuddannelse gennemfører på  

 Tvindskoler, selv om det normale tilskud fratages skolerne.
Dette muliggør  

 også, at Tvindskolerne vil kunne specialisere sig som uddannelsesansvarlige  

 institutioner for den fri ungdomsuddannelse.
Den fri ungdomsuddannelse forankres i de skoleformer, der har rod i den  

 folkeoplysende tradition, herunder de frie kostskoler.
Disse skoleformer er  

 fremhævet i loven som potentielle uddannelsesansvarlige skoler.
Deltagelse i  

 undervisningen som led i en fri ungdomsuddannelse finansieres ifølge § 10 i  

 lov om den fri ungdomsuddannelse normalt som fastsat i den for den pågældende  

 skoleform gældende lovgivning.
I denne situation, hvor det normale tilskud  

 fratages Tvindskolerne, fordi de er del af en skolekoncern, foreslås det, at  

 disse skoler heller ikke skal kunne opnå tilskud efter § 11, stk. 1, i lov om  

 den fri ungdomsuddannelse til uddannelsesdele i uddannelsesaftaler, der  

 indgås eller ændres væsentligt efter den 24. maj 1996.
Efter § 11, stk. 2, i lov om den fri ungdomsuddannelse ydes der tilskud  

 til rådgivning, vejledning og administration på i alt 10.000 kr. (niveau  

 1995) pr. elev, som skolen udarbejder en uddannelsesplan for.
Af samme grunde  

 som anført ovenfor foreslås det, at der ikke ydes dette tilskud til de i §§  

 7-9 nævnte skoler for uddannelsesplaner, der er underskrevet efter den 24.  

 maj 1996.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Hanne Severinsen (V) fmd.
Tom Behnke (FP) Ulla Tørnæs (V)  

 Frank Dahlgaard (KF) Lene Espersen (KF) John Vinther (KF) Kristian Thulesen  

 Dahl (DF) Bilag Et af udvalgets spørgsmål til undervisningsministeren og dennes svar herpå  

 samt Justitsministeriets notat af 13. maj 1996 om visse forfatnings- og  

 menneskeretlige spørgsmål i forbindelse med lovforslaget Undervisningsministeriet Spørgsmål 158:
 »På hvilken måde afgrænses kravet til skolernes uafhængighed i § 10,  

 stk. 1, nr. 2, når der henses til bemærkningerne til bestemmelsen:
»Skolerne må ikke indgå i et styret fællesskab eller på anden måde  

 være styret af uvedkommende eller udefra kommende interesse.« Svaret  

 bedes især relatere sig til skoler, der er oprettet på fælles religiøst eller  

 ideologisk grundlag.' Svar:
Jeg henviser til mit svar på spørgsmål 149, men skal endnu en gang  

 understrege, at kravet om uafhængighed er et krav om at være økonomisk og  

 juridisk uafhængig, således at skolens drift sker til varetagelse  

 af skolens egne interesser.
Den nye lovbestemmelse lægger ingen hindringer i  

 vejen for, at den enkelte skole oprettes på religiøst eller ideologisk  

 grundlag.
Den lægger heller ikke hindringer i vejen for et gensidigt,  

 pædagogisk samarbejde.
Med venlig hilsen Ole Vig Jensen Justitsministeriet NOTAT om visse forfatnings- og menneskeretlige spørgsmål i forbindelse med  

 Undervisningsministeriets lovforslag nr.
L 268 om bl.a. bortfald af økonomisk tilskud til  

 Tvindskolerne 1. Indledning 1.1. Undervisningsministeriet har den 8. maj 1996 fremsat forslag  

 til lov om ændring af lov om folkehøjskoler, efterskoler, husholdningsskoler  

 og håndarbejdsskoler, lov om friskoler og private grundskoler m.v., lov om  

 gymnasiet m.v. og lov om kursus til højere forberedelseseksamen og om  

 studieforberedende enkeltfagsundervisning for voksne m.v. (L 268).
 Lovforslaget indebærer bl.a. en ændring af de generelle krav til  

 selvejende uddannelsesinstitutioner, der er omfattet af den nævnte  

 lovgivning, samt en udvidet adgang til at tilbagekalde meddelte godkendelser  

 og tilskud til institutionerne.
 Forslaget indeholder desuden bestemmelser om, at der i en to-årig periode  

 ikke kan godkendes og ydes tilskud til nye skoler.
 Endelig foreslås det, at 32 navngivne skoler tilknyttet skolesamvirket  

 Tvind med virkning fra den 1. januar 1997 ikke længere skal kunne modtage  

 tilskud fra stat og kommuner, ligesom ydelser til elever på disse skoler  

 ligeledes vil bortfalde fra denne dato.
 Lovforslaget skal ses i sammenhæng med de ændringer af de nævnte love, der  

 er indeholdt i forslag til lov om ændring af lov om friskoler m.v., lov om  

 gymnasiet m.v. og lov om kursus til højere forberedelseseksamen og  

 studieforberedende enkeltfagsundervisning for voksne (L 218) og forslag til  

 lov om ændring af lov om folkehøjskoler, efterskoler, husholdningsskoler og  

 håndarbejdsskoler (L 219).
1.2. Der er i den offentlige debat rejst spørgsmål om  

 foreneligheden mellem bestemmelserne i §§ 7-9 i lovforslag nr.
L 268 på den  

 ene side og grundloven og Den Europæiske Menneskerettighedskonvention på den  

 anden side.
I forbindelse med den tekniske gennemgang af lovforslaget har  

 Justitsministeriet over for Undervisningsministeriet givet udtryk for, at de  

 nævnte bestemmelser må give anledning til principielle retspolitiske  

 overvejelser.
Justitsministeriet har imidlertid samtidig tilkendegivet, at  

 man ikke finder, at lovforslaget er i strid med grundloven eller Den  

 Europæiske Menneskerettighedskonvention.
Notatets pkt. 5 indeholder en nærmere gennemgang af de forfatnings- og  

 menneskeretlige spørgsmål.
Forinden redegøres der for de gældende regler på  

 området (pkt. 2), for indholdet af Undervisningsministeriets lovforslag nr.
L  

 218 og 219 (pkt. 3) og for indholdet af det nu foreliggende lovforslag nr.
L  

 268 (pkt. 4).
 Notatet indeholder i pkt. 6 nogle afsluttende bemærkninger.
2. Gældende ret 2.1. Lov om folkehøjskoler, efterskoler, husholdningsskoler og  

 håndarbejdsskoler 2.1.1. Ifølge § 1, stk. 1, i lov om folkehøjskoler, efterskoler,  

 husholdningsskoler og håndarbejdsskoler, jf. lovbekendtgørelse nr. 1191 af  

 23. november 1993, som senest ændret ved § 2 i lov nr. 310 af 24. april 1996,  

 har de såkaldte frie kostskoler til formål at tilbyde undervisning og kurser,  

 hvis hovedsigte er folkelig oplysning.
Undervisningen er af almendannende  

 karakter.
Loven indeholder en godkendelsesordning for de omfattede skoler.
Det er  

 imidlertid ingen betingelse for at drive højskolevirksomhed m.v., at der  

 foreligger en godkendelse efter loven.
Det er således muligt at drive de  

 omhandlede former for skoler, selv om godkendelse ikke foreligger.
Dette  

 indebærer blot, at man ikke bliver omfattet af lovens regler og således ikke  

 vil kunne opnå tilskud i henhold til loven.
For efterskoler,  

 husholdningsskoler og håndarbejdsskoler medfører en manglende godkendelse  

 endvidere, at man ikke kan afholde folkeskolens afsluttende prøver efter  

 folkeskolelovens regler.
 2.1.2. Ifølge lovens § 1, stk. 2, skal skoler omfattet af loven  

godkendes af undervisningsministeren.
 De nærmere betingelser for godkendelse af frie kostskoler fremgår af  

 lovens § 10, stk. 1, der er sålydende:
 »§ 10. Undervisningsministeren godkender en fri kostskole,  

 når følgende betingelser er opfyldt:
1) Skolen skal være en selvejende institution, hvis vedtægtsbestemmelser  

 om formål, styrelse og økonomiske forhold er godkendt af ministeren, 2) have en skolekreds eller et repræsentantskab, der står bag skolens  

 oprettelse og virksomhed, 3) råde over egnede og tilstrækkelige elevværelser, forstander- og  

 lærerboliger, kostforplejnings- og opholdsarealer, undervisningslokaler og  

 udstyr, udgøre en geografisk og bygningsmæssig enhed og 4) kunne begynde sin virksomhed på et rimeligt økonomisk grundlag.« Ifølge bestemmelsen i § 10, stk. 2, kan undervisningsministeren fastsætte  

 nærmere regler om betingelserne i stk. 1, herunder bl.a. om ansøgningsfrister  

 og ansøgningsprocedurer.
 I medfør af bl.a. denne bestemmelse har Undervisningsministeriet udstedt  

 bekendtgørelse nr. 734 af 7. september 1995 om tilskud m.v. til  

 folkehøjskoler, efterskoler, husholdningsskoler og håndarbejdsskoler.
Af bekendtgørelsens § 1 følger, at ansøgning om godkendelse af en fri  

 kostskole, for så vidt angår vedtægtsbestemmelserne, skal være  

 Undervisningsministeriet i hænde senest 14 måneder før, skolevirksomheden  

 ønskes begyndt.
Ansøgning om godkendelse af lokaler samt etablerings- og  

 driftsbudget skal være ministeriet i hænde senest 8 måneder før skolens  

 start.
 Efter bestemmelsen i lovens § 11, stk. 1, tilbagekalder  

 undervisningsministeren godkendelsen af en skole, som ikke opfylder  

 betingelserne i § 10, stk. 1, nr. 1-3, eller regler herom fastsat efter § 10,  

 stk. 2. Tilsvarende gælder, hvis undervisningen ikke er i overensstemmelse  

 med lovens regler, eller hvis undervisningen eller øvrige forhold findes  

 åbenbart i strid med sædvanlig praksis for den pågældende skoleform.
Kravet om godkendelse er i sig selv et formsspørgsmål, idet det afgørende  

 formål med godkendelsen er at afgrænse kredsen af frie kostskoler, som kan  

 komme i betragtning til statstilskud.
Dog muliggør godkendelsesordningen som  

 tidligere nævnt, at visse af de frie kostskoler kan afholde afsluttende  

 prøver efter folkeskolelovens regler.
2.1.3. Ifølge bestemmelserne i lovens kapitel 3 yder staten  

tilskud til godkendte frie kostskoler, der opfylder en række  

 betingelser.
Betingelserne for at opnå tilskud fremgår af bestemmelserne i §§  

 14-20.
Ifølge § 14 er det således bl.a. en betingelse for at opnå tilskud, at  

 skolen har mindst 24 årselever i det skoleår, der slutter i kalenderåret før  

 finansåret, eller som gennemsnit af dette skoleår og de to foregående  

 skoleår.
Skoleåret går fra den 1. august til den 31. juli.
Indtil den 1.  

 januar 1999 er kravet for nogle skoler dog kun 18 årselever, jf. herved  

 lovens § 53, stk. 4, der henviser til den tidligere gældende højskolelovs §  

 11, stk. 1, nr. 2.
 Bestemmelsen indebærer, at det først efter den 31. juli i et givet år vil  

 være muligt at tage stilling til, om en skole opfylder betingelserne for at  

 opnå tilskud for det næste finansår.
Statens tilskud til skolerne ydes som et driftstilskud beregnet ud fra  

 antal årselever, jf. lovens § 23, og et bygningstilskud, jf. § 25. Der ydes  

 desuden tilskud til undervisning af svært handicappede og til  

 specialundervisning.
Herudover kan der ydes tilskud til efteruddannelse og  

 forsøgs- og udviklingsarbejde.
Ifølge lovens § 37 og § 38 yder staten endelig under nærmere angivne  

 betingelser elevstøtte til at nedsætte elevbetalingen på kurser, der varer  

 mindst to uger.
Tilsvarende yder den kommune, hvor en elev på en efterskole  

 er tilmeldt folkeregisteret, støtte til nedsættelse af elevbetalingen, jf.  

 herved lovens § 42.
Tilskud til nye skoler udbetales efter § 20 i bekendtgørelse nr. 734 af 7.  

 september 1995 om tilskud m.v. til folkehøjskoler, efterskoler,  

 husholdningsskoler og håndarbejdsskoler, når skolen har opnået 24 årselever,  

 været i virksomhed i 20 uger og afholdt enten 20 uger af et kursus på mere  

 end 20 uger, 1 kursus på mindst 20 uger eller mindst 2 kurser a mindst 12  

 uger.
Efter bestemmelsens stk. 2 kan tilskud dog udbetales tidligere, hvis et  

 pengeinstitut stiller garanti for tilbagebetaling af de udbetalte beløb.
 For skoler, som ikke følger bestemmelserne i loven eller regler udstedt i  

 medfør heraf, er der efter bestemmelsen i lovens § 21, stk. 2, mulighed for  

 at tilbageholde et tilskud eller lade tilskud bortfalde, eventuelt kræve  

 tilskud tilbagebetalt, hvis grundlaget for tilskudsberegningen har været  

 fejlagtigt.
2.2. Lov om friskoler og private grundskoler 2.2.1. Ifølge § 1, stk. 1, i lov om friskoler og private grundskoler, jf.  

 lovbekendtgørelse nr. 524 af 22. juni 1995, som ændret senest ved § 1 i lov  

 nr. 310 af 24. april 1996, har de såkaldte frie grundskoler til formål at  

 give undervisning inden for 1.-9. klassetrin.
Undervisningen kan have til  

 formål at forberede til folkeskolens afsluttende prøver.  

 Undervisningsministeren kan således ifølge § 1, stk. 2, meddele lederen af en  

 fri grundskole ret til at afholde folkeskolens afsluttende prøver efter de  

 regler, der gælder for folkeskolen.
Oprettelsen af en fri grundskole skal ikke godkendes af  

 undervisningsministeren.
Der er således ikke i forhold til  

 Undervisningsministeriet generelle proceduremæssige forskrifter, der skal  

 iagttages, før en fri grundskole kan etableres.
Efter lovens § 8, stk. 1,  

 stilles alene krav om, at oprettelsen af en sådan skole anmeldes for  

 kommunalbestyrelsen i skolekommunen.
Kun hvis en friskole ønsker tilskud efter lov om friskoler og private  

 grundskoler, gælder der en række procedureregler i forhold til  

 Undervisningsministeriet.
Disse regler følger dels af selve loven, dels af  

 reglerne i bekendtgørelse nr. 1059 af 14. december 1994, som ændret ved  

 bekendtgørelse nr. 646 af 24. juli 1995, om tilskud til friskoler og private  

 grundskoler m.v.
Således fremgår det af lovens § 5, stk. 1, at »frie grundskoler, der  

 modtager tilskud i henhold til denne lov, skal være selvejende institutioner,  

 hvis vedtægtsbestemmelser om styrelse og økonomiske forhold godkendes af  

 undervisningsministeren . . . .«.
For frie grundskoler, der ønsker  

 tilskud, gælder desuden efter lovens § 8 et særligt anmeldelseskrav.
Fremgangsmåden ved oprettelse af en fri grundskole, som søger om  

 statstilskud, er nærmere reguleret i kapitel 1 i bekendtgørelsen.
Det fremgår  

 således af § 1, stk. 1, at anmeldelse om oprettelse skal være  

 Undervisningsministeriet i hænde senest den 1. februar forud for det skoleår,  

 for hvilket skolen ønsker tilskud.
 Snarest efter anmeldelsen og senest den 1. april forud for det skoleår,  

 for hvilket skolen ønsker tilskud, skal udkast til vedtægter være sendt til  

 undervisningsministeren, jf. herved bekendtgørelsens § 3.
Der eksisterer i dag enkelte skoler, som ikke ønsker at modtage  

 statstilskud.
Endvidere er der skoler, som i kortere perioder ikke opfylder  

 f.eks. elevtalskravene, og som derfor ikke kan modtage statstilskud.
For  

 sådanne skoler gælder en række af lovens bestemmelser ikke, jf. herved § 33.  

 Det kræves således ikke af disse skoler, at de er selvejende institutioner  

 eller opfylder tilskudsbetingelserne, ligesom der ikke stilles de samme krav  

 til regnskab og revision.
 2.2.2. I tilskudsordningen indgår dels et generelt  

 driftstilskud, hvis samlede størrelse fastsættes på finansloven på grundlag  

 af antallet af årselever, dels et gennemsnitligt tilskud pr. årselev med  

 udgangspunkt i den seneste regnskabsopgjorte udgift pr. elev i folkeskolen  

 pris- og lønreguleret frem til det aktuelle finansår, jf. herved lovens § 10.
 Det samlede tilskud fordeles (efter fradrag af nogle særlige  

 tilskudspuljer til specialundervisning m.v.) til de enkelte skoler ud fra et  

 fordelingsforhold, der fastsættes i de enkelte finanslove, samt ud fra  

 kriterier, der er nævnt i loven, jf. herved lovens § 11.
 I tilskudsordningen indgår derudover bygningstilskud, tilskud til  

 kostafdelinger og skolefritidsordninger, tilskud til nedbringelse af  

 skolepenge og betaling for ophold på kostafdeling m.v., jf. herved lovens §§  

 12-17. Der er endvidere mulighed for kommunale tilskud.
 Tilskudsbetingelserne fremgår bl.a. af bestemmelserne i §§ 18-21.
 Ifølge § 18, stk. 1, skal tilskud i henhold til loven anvendes til skole-  

 og undervisningsvirksomhed.
 Tilskud kan ifølge § 19, stk. 1, kun ydes til skoler, som har mindst 28  

 elever i alt på 1.-7. klassetrin beregnet enten som elevtallet pr. 5.  

 september året før finansåret eller som et gennemsnit af elevtallene pr. 5.  

 september året før finansåret og det forudgående år.
 Denne bestemmelse indebærer, at det først efter den 5. september i et  

 givet år vil være muligt at tage stilling til, om en skole opfylder  

 betingelserne for at opnå tilskud for det næste finansår.
 For nyoprettede skoler gælder en særlig regel om opgørelsen af elever.
 For skoler, som ikke følger bestemmelserne i loven eller regler udstedt i  

 medfør heraf, er der efter bestemmelsen i lovens § 21, stk. 2, mulighed for  

 at tilbageholde et tilskud eller lade tilskud bortfalde, eventuelt kræve  

 tilskud tilbagebetalt, hvis grundlaget for tilskudsberegningen har været  

 fejlagtigt.
2.3. Lov om gymnasiet og lov om hf-kursus Ifølge § 7, stk. 1, i lov om gymnasiet, jf. lovbekendtgørelse nr. 536 af  

 23. juni 1995, kan undervisningsministeren godkende, at private opretter  

 gymnasieskoler.
Private gymnasieskoler skal ifølge stk. 5 i bestemmelsen være  

 selvejende institutioner, hvis vedtægter godkendes af undervisningsministeren  

 efter nærmere fastsatte regler.
En godkendelse kan ifølge stk. 6  

 tilbagekaldes, hvis skolen ikke overholder fastsatte regler.
Staten yder et generelt driftstilskud til private gymnasieskoler, jf.  

 herved lovens § 18a.
Der ydes endvidere bygningstilskud, tilskud til  

 kostafdelinger, tilskud til nedbringelse af betaling for undervisningen m.v.,  

 jf. herved §§ 18a-18f.
Tilskudsbetingelserne fremgår af lovens §§ 18h-18n.
Tilsvarende kan undervisningsministeren efter bestemmelsen i § 18, stk. 1,  

 i lov om kursus til højere forberedelseseksamen og om studieforberedende  

 enkeltfagsundervisning for voksne m.v., jf. lovbekendtgørelse nr. 537 af 23.  

 juni 1995, godkende, at private opretter kurser, der tilbyder undervisning i  

 henhold til loven.
Private kurser skal ifølge § 18, stk. 5, være selvejende  

 institutioner, hvis vedtægter godkendes af undervisningsministeren efter  

 nærmere fastsatte regler.
En godkendelse kan tilbagekaldes, hvis kurset ikke  

 overholder fastsatte regler, jf. § 18, stk. 6.
Ifølge § 30a yder staten et generelt driftstilskud til private kurser.
Der  

 ydes endvidere bygningstilskud og tilskud til nedbringelse af betaling for  

 undervisning m.v., jf. §§ 30c-30h.
Tilskudbetingelserne fremgår af  

 bestemmelserne i §§ 30i-30n.
3. Undervisningsministeriets lovforslag nr.
L 218 og L 219 Ved lovforslag nr.
L 218 og L 219 (fremsat den 13. marts 1996) foreslås en  

 række ændringer af de under pkt. 2 nævnte love.
Lovforslagene har bl.a. til  

 formål at præsicere kravet i de af lovforslaget omfattede love om, at  

 skolerne/kurserne skal være selvejende institutioner.
Det fremgår af  

 bemærkningerne til lovforslagene, at en central del i selvejebegrebet er  

 kravet om uafhængighed i ledelsesmæssig og økonomisk henseende.
Hovedsigtet  

 med lovforslagene er således at præcisere dette og samtidig at ændre enkelte  

 bestemmelser herom.
Lovforslagene indeholder bl.a. bestemmelser om, at tilskuddet og skolernes  

 øvrige midler skal anvendes inden for den enkelte skoles formål.
Det årlige  

 driftstilskud skal således forblive skolens ejendom og anvendes til styrkelse  

 af dens økonomi, så ingen del af dens midler kommer andre formål end skolens  

 til gode.
Lovforslagene indeholder også en ændring af betingelserne for at  

 tilbagekalde tilskud.
Således foreslås det, at bestemmelsen i § 21, stk. 2, i  

loven om frie kostskoler affattes således:
»Stk. 2. Undervisningsministeren kan for skoler, der ikke  

 følger bestemmelserne i denne lov, de regler eller aftaler, der er fastsat  

 eller aftalt i henhold til loven, eller undervisningsministerens påbud,  

 tilbageholde tilskud, lade tilskud bortfalde helt eller delvis eller kræve  

 tilskud tilbagebetalt helt eller delvis.
Undervisningsministeren kan desuden  

 kræve tilskud tilbagebetalt, hvis grundlaget for tilskudsberegningen i øvrigt  

 har været fejlagtig.« Tilsvarende bestemmelser foreslås indført i loven om frie grundskoler,  

 gymnasieloven og loven om hf-kurser.
I disse love foreslås bestemmelsen i øvrigt suppleret af en yderligere  

 regel om tilskudsberettigelse.
Bestemmelsen, der foreslås indsat i loven om  

 frie grundskoler som § 21, stk. 5, er sålydende:
»Undervisningsministeren kan for skoler, der gentagne gange ikke  

 følger bestemmelserne i denne lov, de regler eller aftaler, der er fastsat  

 eller aftalt i henhold til loven, eller undervisningsministerens påbud,  

 træffe afgørelse om, at skolen ikke fremover er tilskudsberettiget.« En tilsvarende bestemmelse foreslås indsat i gymnasieloven som § 18 l,  

 stk. 5, og i loven om hf-kurser som § 30 m, stk. 5.
4. Undervisningsministeriets lovforslag nr.
L 268 4.1. Indledning Lovforslag nr.
L 268 indeholder i §§ 1-4 forslag til nogle generelle  

 ændringer af de under pkt. 2 nævnte love.
I § 6 foreslås for en to-årig  

 periode et generelt stop for godkendelse af nye frie kostskoler og private  

 gymnasier og hf-kurser og et stop for tilskud til frie grundskoler. §§ 7-10  

 vedrører ophør af tilskud m.v. til en række navngivne skoler.
Baggrunden for fremsættelsen af lovforslaget er beskrevet nærmere i de  

 almindelige bemærkninger til forslaget.
Der anføres bl.a. følgende:
 »Lovforslaget fremsættes i forlængelse af de den 13. marts 1996  

 fremsatte lovforslag, L 218 og L 219. Disse lovforslag har bl.a. til formål  

 at klargøre den gældende lovgivnings krav om, at de frie skoler skal være  

 selvejende institutioner.
 Lovforslaget har til formål yderligere at beskrive kravene til de  

 selvejende uddannelsesinstitutioner samt udbygge adgangen til at trække  

 godkendelse og tilskud tilbage.
 På baggrund af flere undersøgelser af skolerne, der har været tilknyttet  

 Skolesamvirket Tvind, foreslås det samtidig, at disse skoler efter den 31.  

 december 1996 ikke kan modtage tilskud fra stat og kommune i henhold til  

 lovgivningen om frie skoler . . .«.
4.2. De generelle ændringer i lovgivningen om frie skoler 4.2.1. Lovforslagets §§ 1-4, der indeholder forslag til en række ændringer  

 i lovgivningen om frie skoler, har til formål yderligere at præcisere kravene  

 til de selvejende uddannelsesinstitutioner samt udbygge adgangen til at  

 trække godkendelse og tilskud tilbage.
 4.2.2. For så vidt angår lov om folkehøjskoler, efterskoler,  

 husholdningsskoler og håndarbejdsskoler, foreslås der i § 10, stk. 1, om  

 godkendelse af en fri kostskole efter nr. 1 indsat et nyt nummer, der  

 affattes således:
 »2) skolen skal i sit virke som selvejende uddannelsesinstitution  

 være uafhængig, og skolens midler må alene komme skolens skole- og  

 undervisningsvirksomhed til gode,».
Det foreslås endvidere, at der som § 10, stk. 3, indsættes yderligere en  

 bestemmelse om godkendelse af nye skoler.
Bestemmelsen foreslås affattet  

 således:
»Stk. 3. Undervisningsministeren kan undlade at godkende en  

 skole, hvis der efter ministerens skøn ikke er tilstrækkelig sikkerhed for,  

 at skolen opfylder kravet i § 10, stk. 1, nr. 2, om uafhængighed og  

 forvaltning af skolens midler.
Ministeren træffer sin beslutning navnlig på  

 grundlag af en vurdering af de forhold, der er nævnt i § 11 a, nr. 1-4.« Den foreslåede bestemmelse i § 11 a vedrører mulighederne for at  

 tilbagekalde en godkendelse.
Bestemmelsen er sålydende:
»§ 11 a.
Undervisningsministeren kan endvidere tilbagekalde  

 godkendelsen, såfremt der efter ministerens skøn ikke er tilstrækkelig  

 sikkerhed for, at skolen opfylder kravet i § 10, stk. 1, nr. 2, om  

 uafhængighed og forvaltning af skolens midler.
Der kan navnlig lægges vægt  

 på, om 1) skolen indgår i et fællesskab eller et samarbejde med skoler,  

 institutioner, fonde, virksomheder, foreninger m.fl., der indebærer en  

 nærliggende risiko for, at skolen styres af andre, 2) skolens midler anvendes til formål uden for skolen, 3) skolens ledelse og lærere står i et juridisk eller økonomisk  

 afhængighedsforhold til de i nr. 1 nævnte institutioner m.fl., eller 4) skolens elever udfører arbejde, herunder indsamlings- og  

 agitationsarbejde eller lignende, på en måde, der er usædvanlig for  

 skoleformen.« 4.2.3. I lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v. foreslås indført tilsvarende bestemmelser om kravene til de  

 selvejende institutioner, om muligheden for at undlade godkendelse og om  

 tilbagekaldelse af en godkendelse.
4.2.4. I lov om friskoler og private grundskoler foreslås  

 ligeledes indsat en bestemmelse svarende til de øvrige love om kravene til en  

 selvejende uddannelsesinstitution.
Oprettelse af en fri grundskole skal som  

 anført ovenfor ikke godkendes, og lovforslaget indeholder derfor ikke som de  

 øvrige love en bestemmelse om mulighederne for at undlade godkendelse.
 Med hensyn til tilbagekaldelse af tilskud foreslås det, at der i loven som  

 § 21 a indsættes en bestemmelse svarende til den ovenfor beskrevne regel i §  

 11 a i loven om de frie kostskoler.
4.3. Stop for godkendelse og tilskud til nye skoler Ud over de således beskrevne generelle ændringer i lovgivningen om frie  

 skoler, der træder i kraft den 1. juli 1996, foreslås det som tidligere  

 nævnt, at der indføres et generelt stop for godkendelse af nye frie  

 kostskoler og private gymnasier og hf-kurser og et stop for tilskud til frie  

 grundskoler for en to-årig periode, jf. herved lovforslagets § 6.
 Dette indebærer, for så vidt angår frie kostskoler, at der for skoleårene  

 1996/97 og 1997/98 ikke kan meddeles godkendelse til oprettelse af sådanne  

 skoler, medmindre vedtægtsforslag er modtaget i Undervisningsministeriet  

 inden den 8. maj 1996 (datoen for lovforslagets fremsættelse).
 Tilsvarende kan der ikke meddeles godkendelse for skoleårene 1996/97 og  

 1997/98 til oprettelse af private gymnasieskoler og hf-kurser.
 Frie grundskoler, der ikke har modtaget tilskud i 1996, kan ifølge  

 bestemmelen tidligst modtage tilskud med virkning fra den 1. august 1998.
 Om baggrunden for indførelsen af dette stop anføres det i bemærkningerne  

 til lovforslaget bl.a., at forslaget »findes nødvendigt af hensyn til  

 videreførelsen af de initiativer, ministeriet har taget i dette og i de  

 allerede forelagte lovforslag.« (Side 9).
4.4. Stop for tilskud til Tvindskolerne §§ 7-10 indeholder de nærmere bestemmelser om skoler tilknyttet  

 Skolesamfundet Tvind.
I de almindelige bemærkninger til lovforslaget  

 redegøres der for forløbet af de undersøgelser, der har været foretaget af  

 Tvindskolerne, og der anføres bl.a. følgende om baggrunden for lovforslaget:
 »Alle disse forhold tilsammen gør, at skolerne afgørende har svigtet  

 den tillid, der er en forudsætning for at være en fri og uafhængig skole, der  

 forvalter de modtagne store offentlige tilskud til størst mulig gavn for  

 eleverne.
 I forbindelse med de igangværende undersøgelser og forhandlinger må det  

 konstateres, at Undervisningsministeriet ikke mener, at skolernes erklæringer  

 om at ville følge lovgivningen er reel, idet skolernes uafhængighed af  

 bagvedliggende organer, fonde m.v. efter Undervisningsministeriets vurdering  

 kun kan ændres på papiret, men ikke sikres reelt brudt . . .
Der må her blive tale om en direkte indgriben over for disse skoler, idet  

 en yderligere opstramning af de i Folketinget den 13. marts 1996 fremsatte  

 lovforslag nr.
L 218 og L 219 efter ministeriets vurdering stort set kun vil  

 ramme skoler, hvis forhold ikke er kritisable.
 Undervisningsministeren har ifølge de gældende love for henholdsvis  

 folkehøjskoler, efterskoler, husholdningsskoler og håndarbejdsskoler samt for  

 friskoler og private grundskoler hjemmel til administrativt at træffe  

 afgørelse, der betyder stop for fremtidig tilskudsbetaling . . .
En afgørelse om lukning af et så stort antal skoler er imidlertid så  

 usædvanlig i det danske skolesystem og derfor af så principiel rækkevidde, at  

 det findes nødvendigt at sikre en stillingtagen hertil fra Folketingets side.  

 Hertil kommer, at en administrativ løsning mere sandsynligt end en  

 lovgivningsmæssig løsning vil resultere i et stort antal retssager, der i en  

 årrække vil betyde store og mangeartede omkostninger for samfundet.
Også af  

 denne grund bør beslutningen træffes af Folketinget . . .«.
§ 7 i lovforslaget vedrører skoler omfattet af loven om de frie  

 kostskoler.
Det fremgår af bestemmelsen, at der efter den 31. december 1996  

 ikke ydes statslige og kommunale tilskud i henhold til loven til en række  

 navngivne skoler.
Tilsvarende ydes der heller ikke statslig og kommunal  

 elevstøtte eller andre elevydelser i henhold til loven.
 Om baggrunden for, at skæringsdatoen er sat til den 31. december 1996,  

 anføres følgende i bemærkningerne til bestemmelsen:
»Da skolerne i efteråret 1995 har modtaget en tilskudsmeddelelse fra  

 Undervisningsministeriet, der giver skolerne et retskrav på udbetaling af  

 tilskud indtil den 31. december 1996, kan bestemmelserne i §§ 7 og 8 først  

 finde anvendelse på ydelser, der vedrører perioden efter denne dato.« § 7 indeholder desuden en bestemmelse om, at de nævnte skoler efter den  

 31. december 1996 ikke har ret til at afholde folkeskolens afsluttende  

 prøver, ligesom Undervisningsministeriets tilsyn med skolerne bortfalder.
§ 8 i lovforslaget vedrører en række navngivne skoler omfattet af loven om  

 frie grundskoler.
Bestemmelserne i § 8 svarer i øvrigt til § 7.
§ 9 vedrører en enkelt skole under godkendelse i henhold til gymnasieloven  

 og loven om hf-kurser.
Ifølge bestemmelsen kan der ikke ydes statslige  

 tilskud eller statslige og kommunale elevydelser i henhold til de nævnte love  

 til den pågældende skole.
Det fremgår af bemærkningerne til bestemmelsen, at  

 denne skole ikke har modtaget en tilskudsmeddelelse, og at der derfor ikke er  

 behov for at fastsætte en overgangsregel som nævnt i §§ 7 og 8.
 Endelig indeholder § 10 en bestemmelse om, at de skoler, der er nævnt i §§  

 7 og 8, for så vidt angår et undervisningsforløb, der fortsætter efter den  

 31. december 1996, inden undervisningsforløbets begyndelse har pligt til  

 skriftligt at underrette elever og forældre om, at skolen ikke kan modtage  

 offentlige ydelser efter den 31. december 1996.
5. Justitsministeriets overvejelser 5.1. Indledning I den offentlige debat har der navnlig været rejst spørgsmål om forholdet  

 mellem på den ene side bestemmelserne i lovforslagets §§ 7-9 (ophør af  

 tilskud til Tvindskolerne) og på den anden side bestemmelserne i grundlovens  

 § 3 (magtfordelingslæren) og Den Europæiske Menneskerettighedskonventions  

 art. 6 (retten til en retfærdig rettergang).
 Disse spørgsmål behandles nedenfor under henholdsvis pkt. 5.2 og 5.6.
I forbindelse med den lovtekniske gennemgang af de omhandlede bestemmelser  

 har Justitsministeriet tillige gjort sig andre forfatningsretlige  

 overvejelser.
Justitsministeriet har således overvejet de nævnte  

 bestemmelsers forhold til grundlovens § 73 (ejendomsrettens ukrænkelighed),  

 til § 76 (skolefriheden) og til en eventuel forfatningsretlig  

 lighedsgrundsætning.
 Disse spørgsmål behandles nedenfor under pkt. 5.3-5.5.
5.2. Forholdet til grundlovens § 3 5.2.1. Bestemmelsen i grundlovens § 3 har følgende ordlyd:
»§ 3. Den lovgivende magt er hos kongen og folketinget i  

 forening.
Den udøvende magt er hos kongen.
Den dømmende magt er hos  

 domstolene.« Bestemmelsen er udtryk for den forfatningsretlige magtfordelingslære.  

 Grundtanken bag er, at der ved en opdeling af de forfatningsretlige  

 funktioner skal skabes en styreform med magtbalance mellem de øverste  

 statsorganer, som kan beskytte borgerne mod vilkårlige indgreb, jf.
Peter  

 Germer, Statsforfatningsret (2. udg., 1995), side 13. Magtfordelingslæren er  

 oprindeligt udviklet i det 18. århundredes oplysningsfilosofi og er bl.a.  

 kommet til udtryk i en række europæiske forfatninger.
Magtfordelingsprincippets konsekvenser er imidlertid ikke afklaret i  

 enkeltheder, og det er blevet anført, at princippet ikke på noget tidspunkt  

 har været gennemført konsekvent i dansk forfatningsret (og næppe heller i  

 andre forfatninger), jf.
Peter Germer, a.st.
Det er således f.eks. antaget,  

 at grundlovens § 3 ikke er til hinder for et vist personsammenfald mellem de  

 øverste statsorganer.
Som eksempel kan det nævnes, at der i almindelighed  

 ikke er noget til hinder for, at en dommer samtidig er medlem af Folketinget,  

 jf. herved bl.a.
Torben Jensen, UfR 1992 B, side 134.
På tilsvarende måde er det almindeligt antaget, at grundloven ikke er til  

 hinder for en vis omfordeling af de forfatningsretlige funktioner mellem de  

 øverste statsorganer.
Som eksempler herpå kan det nævnes, at  

 forvaltningen efter bemyndigelse fra Folketinget kan udstede generelle,  

 bindende retsforskrifter, at Folketinget og regeringen i hvert fald i  

 et vist omfang kan gennemføre lovgivning om enkeltforhold (»singulær  

 lovgivning«), og at der kan henlægges administrative funktioner  

 til domstolene, jf.
Peter Germer, a.st.
Det må dog antages, at grundloven sætter visse grænser for tilladeligheden  

 af en sådan omfordeling.
Således ville det f.eks. næppe være foreneligt med  

 grundloven, om lovgivningsmagten overførte pådømmelsen af væsentlige grupper  

 af borgerlige retstvister fra domstolene til centraladministrationen, jf.
Max  

 Sørensen, Statsforfatningsret (2. udg. ved Peter Germer, 1973), side 289.
5.2.2. Det spørgsmål, som Undervisningsministeriets lovforslag har  

 rejst, er et lidt andet.
Der er således ikke tale om, at lovforslaget  

 indebærer en generel omfordeling af de forfatningsretlige funktioner.  

 Spørgsmålet er i stedet, om lovgivningsmagten selv udøver en funktion,  

 som efter grundloven henhører under domstolene (dømmende magt).
Spørgsmålet om, hvorvidt grundlovens § 3 i denne forstand sætter grænser  

 for, hvad lovgivningsmagten kan træffe bestemmelse om, er behandlet en række  

 steder i den forfatningsretlige litteratur.
Mens bestemmelsen om den  

udøvende magt i grundlovens § 3, 2. pkt., i almindelighed ikke  

 antages at sætte grænser for lovgivningsmagtens kompetence, er det den  

 overvejende opfattelse, at bestemmelsen i 3. pkt. om den  

dømmende magt sætter visse grænser, jf.
Poul Andersen, Dansk  

 Statsforfatningsret (1954), side 564 ff., Max Sørensen, a.st., side 289 ff.,  

 samme, Juristen 1959, side 452, Lars Nordskov Nielsen, UfR 1961 B, side 342,  

 Jens Peter Christensen, Forfatningsretten og Det Levende Liv (1990), side  

 208, og Peter Germer, a.st., side 17. Det modsatte synspunkt er (med  

 forskellige begrundelser) anført af Alf Ross, Statsretlige Studier (1959),  

 side 68 ff., samme, Dansk Statsforfatningsret (3. udg. ved Ole Espersen,  

 1980), side 237 ff., og Henrik Zahle, Dansk Forfatningsret 2 (1989), side 75  

 ff.
Spørgsmålet om, hvori de omhandlede grænser nærmere består, ses ikke at  

 være mere detaljeret behandlet i den forfatningsretlige litteratur.
Der er  

 dog flere steder anført konkrete eksempler på, hvad der efter forfatterens  

 mening måtte anses for utilladelige indgreb.
Poul Andersen anfører således  

 bl.a. følgende (a.st., side 565):
»I en Retsstat med Magtadskillelse er Forskellen mellem Fastsættelse  

 af Retsregler og Retsanvendelse af afgørende Betydning.
Den bærende Ide i et  

 saadant Statsstyre er, at Retsudøvelsen sker paa Grundlag af forud givne og  

 bekendtgjorte Love.
Disse er generelt bindende for Domstolene, men det er  

 disse, som bringer Loven til Anvendelse under de særlige for deres  

 Virksomhed, delvis i Grundloven opstillede Garantier.
Formålet med en saadan  

 Ordning er fra Frihedens Synspunkt, at Magten ikke skal falde med Døren ind i  

 Huset.
Borgerne skal vide, hvad de under de og de Forudsætninger, navnlig  

 deres egne Handlinger og Undladelser, kan vente sig fra Domstolenes Side, og  

 kunne indrette sig derefter.
Naar det er blevet anset for stemmende med  

 Grundloven, at en Person, som af Højesteret er blevet dømt til Fængsel, ved  

 Lov fritages for Straffen, lyder det taaleligt, fordi det er en slags  

 Benaadning.
Men lad os sætte, at en Lov idømmer en frifunden Straf eller  

 Erstatning, fritager den, der er dømt til at opfylde en Kontrakt, for at  

 opfylde Kontrakten, annullerer en Skilsmissedom, bestemmer, at et Ægteskab,  

 som en Dom ikke har villet opløse, skal være opløst.
Det forekommer klart, at  

 noget saadant ville være i Strid med Grundlovens § 3, der maa forstaas under  

 Hensyntagen til den forfatningshistoriske Tradition, hvoraf den er  

 fremgaaet.« Max Sørensen anfører, a.st., side 290, at det utvivlsomt ville »blive  

 opfattet som stridende mod grundlovens principper, nærmere betegnet  

 magtfordelingsprincippet i § 3, hvis en lov f.eks. bestemte en privat parts  

 erstatningspligt over for en anden, efter at en skadevoldende handling er  

 foretaget.
Endnu klarere ville det være, hvis en lov omgjorde en afsagt  

 dom.« Det rejste spørgsmål har enkelte gange været fremme i praksis.
Der  

 henvises til Henrik Zahle, a.st., side 78 f.
 5.2.3. I overensstemmelse med den overvejende opfattelse i den  

 forfatningsretlige litteratur må det antages, at bestemmelsen i grundlovens §  

 3, 3. pkt., hvorefter den dømmende magt tilkommer domstolene, sætter visse  

 grænser for, i hvilket omfang konkrete retsforhold kan normeres ved lov.
Det afgørende i denne henseende kan efter Justitsministeriets opfattelse  

 ikke i sig selv være, om en lov retter sig mod en ellere flere navngivne  

 fysiske eller juridiske personer.
Det må således anses for utvivlsomt, at  

 grundloven ikke i almindelighed er til hinder for sådanne  

 »singulære« love, jf. ovenfor pkt. 5.2.1. og Peter Germer, a.st.,  

 side 75. Grundloven forudsætter selv i en række bestemmelser, at der kan  

 vedtages love, som retter sig mod enkeltpersoner, jf. f.eks. §§ 10 og 11 om  

 ydelser til regenten og medlemmer af kongehuset, § 44 om meddelelse af  

 indfødsret og § 73 om ekspropriation.
Også herudover gennemføres der  

 undertiden lovgivning, der er rettet mod bestemte fysiske eller juridiske  

 personere.
Som eksempler fra det undervisningspolitiske område kan nævnes lov  

 nr. 824 af 21. december 1988 om ændring af lov om statsstøtte til Den Frie  

 Lærerskole og Det Nødvendige Seminarium og lov nr. 93 af 15. februar 1989 om  

 sammenlægning og nedlæggelse af seminarier.
Skal en sådan »singulær« lov kunne rejse spørgsmål i forhold til  

 grundlovens § 3, må der derfor herudover være tale om, at den normering, som  

 den pågældende lov indebærer, er af en sådan karakter, at den efter  

 grundloven må siges at henhøre under domstolene.
I overensstemmelse hermed  

 taler Lars Nordskov Nielsen, a.st., side 342, om »den dømmende magts  

 sikre kerne«, og de eksempler, der af Poul Andersen og Max Sørensen  

 anføres på utilladelige lovgivningsindgreb, synes at være karaktiseret ved,  

 at der enten er tale om omgørelse af en allerede afsagt dom eller om  

 indgriben i en konkret tvist, hvis pådømmelse umiddelbart henhører under  

 domstolene (f.eks. stillingtagen til et erstatningsspørgsmål efter, at en  

 skadegørende handling er foretaget, jf.
Max Sørensen, a.st.).
5.2.4. I den foreliggende sag ville alternativet til et indgreb  

 fra lovgivningsmagtens side være, at Undervisningsministeriet selv skulle  

 træffe en administrativ afgørelse om, hvorvidt Tvindskolerne også i 1997 er  

 berettiget til at modtage økonomisk støtte.
Lovforslaget indebærer derfor  

 umiddelbart alene et »indgreb« i forvaltningens  

 (Undervisningsministeriets) beføjelse til at træffe afgørelse om fremtidige  

 tilskud til Tvindskolerne.
Noget sådant er grundlovens § 3 ikke til hinder  

 for, jf. den under pkt. 5.2.2. anførte litteratur og Karsten Hagel-Sørensen i  

 Juridisk Grundbog 2 (4. udg., 1989), side 13.
Der er ikke - som i de af Poul Andersen og Max Sørensen anførte eksempler  

 - tale om, at lovgivningsmagten omgør en dom.
Der er heller ikke tale om, at  

 lovgivningsmagten foretager et pønalt begrundet indgreb i skolernes allerede  

 eksisterende formue, herunder allerede udbetalte eller tilsikrede økonomise  

 tilskud.
Det, der er tale om, er, at lovgivningsmagten bestemmer, at Tvindskolerne  

 ikke fremover skal være berettiget til et økonomisk tilskud, som  

 skolerne hidtil alene har oppebåret i kraft af lovgivningen.
Det er et  

 anliggende, som lovgivningsmagten utvivlsomt er beføjet til at træffe  

 bestemmelse om.
 Justitsministeriet finder af de anførte grunde ikke, at det foreliggende  

 lovforslag kan sidestilles med de tilfælde, hvor der i den forfatningsretlige  

 litteratur (og i praksis) har været rejst spørgsmål om en lovs forhold til  

 bestemmelsen i grundlovens § 3, 3. pkt.
 5.2.5. Når det i den offentlige debat alligevel er gjort gældende,  

 at lovforslaget rejser spørgsmål i forhold til grundlovens § 3, synes  

 baggrunden herfor at være, at lovforslaget afskærer Tvindskolerne fra  

 ved domstolene at få prøvet en eventuel administrativ afgørelse om, at  

 skolerne ikke er berettiget til fremover at modtage tilskud, og at  

 lovforslagets almindelige bemærkninger kan siges at indeholde en  

 tilkendegivelse om, at skolerne har overtrådt den gældende tilskudslovgivning  

 (jf. lovforslagets side 7).
Med hensyn til det første spørgsmål kan det anføres, at det er korrekt, at  

 den foreslåede lov vil indebære, at der ikke vil foreligge en administrativ  

 afgørelse om støtte, som kan eferprøves af domstolene.
Det beror på, at  

 bortfaldet af tilskud til de nærmere opregnede skoler har umiddelbar hjemmel  

 i loven.
Den foreslåede lovmæssige normering angår ikke allerede udbetalte eller  

 tilsikrede tilskud, men de pågældende skolers adgang til fremtidige tilskud.  

 Dette er som nævnt et anliggende for lovgivningsmagten.
En ændring af  

 reglerne med virkning for fremtidige tilskud kan således ikke antages at  

 indebære et indgreb i den dømmende magt.
Det forhold, at der i den gældende  

 lovgivning er hjemmel til administrativt at fratage retten til fremtidige  

 tilskud med mulighed for efterfølgende domstolsprøvelse efter grundlovens §  

 63, kan efter Justitsministeriets opfattelse ikke føre til en begrænsning af  

 lovgivningsmagtens kompetence.
Med hensyn til det andet spørgsmål bemærkes det, at lovforslaget efter  

 Justitsministeriets opfattelse ikke vil afskære Tvindskolerne fra ved  

 domstolene at få prøvet, om man har overholdt de hidtil gældende regler.  

 Dette vil f.eks. kunne ske i forbindelse med en eventuel sag om  

 tilbagebetaling af allerede udbetalt støtte.
De pågældende skoler vil  

 endvidere næppe være afskåret fra selv at anlægge en sag mod  

 Undervisningsministeriet med påstand om, at ministeriet tilpligtes at  

 anerkende, at man har overholdt de gældende tilskudsregler, jf. herved  

 Bernhard Gomard, Civilprocessen (4. udg., 1994), side 280 ff.
 5.2.6. Af de anførte grunde er det sammenfattende  

 Justitsministeriets opfattelse, at Undervisningsministeriets lovforslag ikke  

 er i strid med bestemmelsen i grundlovens § 3.
Det tilføjes, at lovgivningsmagten i praksis udviser - og bør udvise -  

 tilbageholdenhed med at gennemføre lovgivning alene med virkning for nærmere  

 angivne fysiske eller juridiske personer, jf. bl.a.
Karsten Hagel-Sørensen,  

 a.st., side 15. Baggrunden herfor er bl.a., at afgørelsen af enkeltpersoners  

 retsforhold bør træffes af administrationen eller domstolene på grundlag af  

 generelle retsregler fastsat af lovgivningsmagten.
5.3. Forholdet til grundlovens § 73 5.3.1. Efter grundlovens § 73 kan ingen tilpligtes at afstå sin ejendom,  

 uden hvor almenvellet kræver det.
Det kan kun ske ifølge lov og mod  

 fuldstændig erstatning.
 Det, der efter bestemmelsen er beskyttet, er »ejendom«.
Det er almindeligt antaget, at begrebet »ejendom« skal forstås i  

 vid betydning.
Alf Ross anfører således bl.a. følgende (a.st., side 645):
»Betingelse for beskyttelse efter grdl. § 73 er alene, om rettigheden  

 - uanset adkomstgrundlaget, uanset omsættelighed og uanset, om den efter sit  

 indhold går ud på at tilsikre en særråden over ydre legemlige ting - skaber  

 en retlig særstilling, der af den berettigede på den ene eller anden måde kan  

 udnyttes til opnåelse af økonomiske fordele.« Tilsvarende synspunkter kommer til udtryk i den øvrige forfatningsretlige  

 litteratur, jf.
Max Sørensen, a.st., side 399 ff., Henrik Zahle, Dansk  

 Forfatningsret 3 (1989), side 118 ff., og Peter Germer, a.st., side 230 ff.
Også rettigheder, der hviler på offentligretlig adkomst, er omfattet.
Om  

 den grundlovsmæssige beskyttelse af sådanne rettigheder anfører Poul  

 Andersen, a.st., side 722 f., bl.a. følgende:
»Noget andet er, at rettigheder, som hviler på en offentligretlig  

 adkomst, ofte ikke er stiftet som uigenkaldelige eller uforanderlige.
Medens  

 rettigheder, som erhverves mod staten eller en kommune ved en kontrakt, er af  

 samme karakter som kontraktmæssige rettigheder mod en privat mand eller  

 sammenslutning, kan rettigheder - om man vil fordele - der tilstås ved lov  

 eller forvaltningsret, ofte fra det offentliges side tilbagekaldes eller  

 ændres.
Dette kan bl.a. bero på, at der ikke til sådanne rettigheder eller  

 fordele svarer nogen modydelse, således navnlig offentlige  

 understøttelser.« Det antages, at en rettighed for at være beskyttet af grundlovens § 73 må  

 være af en vis aktuel karakter.
Alf Ross anfører således (a.st., side 652)  

 bl.a. følgende:
»Den rettighed (interesse), der ifølge det foregående nyder  

 beskyttelse efter grdl. § 73, må være af en vis aktuel karakter.
Der kan  

 f.eks. ikke være tvivl om, at lovgiveren ved at ændre arvelovgivningens  

 regler kan berøve visse personer en chance for at arve, de ellers ville have  

 haft, uden at disse af den grund kan gøre krav på ekspropriationserstatning.  

 (. . .). Omvendt, når der er tale om definitive, omend betingede  

 retspositioner i kraft af privatretlige dispositioner, f.eks. retten ifølge  

 en konservativ arvepagt.
Mellem disse poler kan tænkes at forekomme  

 retspositioner, der i højere eller mindre grad har karakter af  

 »velerhvervede rettigheder«, og hvor det er tvivlsomt, om de er  

 beskyttede efter ekspropriationsreglerne.' Økonomisk støtte fra det offentlige er også omfattet af begrebet ejendom i  

 grundlovens § 73's forstand.
Et indgreb over for støtte, som en  

 støttemodtager efter gældende lovgivning med rette har modtaget, vil derfor  

 kunne indebære ekspropriation i det omfang, indgrebet har karakter af  

 afståelse.
Det samme må antages at gælde med hensyn til støtte, der endnu  

 ikke er udbetalt, men hvor der er meddelt et retligt bindende tilsagn om  

 udbetaling, eller hvor tilskuddet på anden måde må anses for tilsikret.
Derimod udgør forventningen om fortsat at kunne opnå økonomisk støtte for  

 fremtiden normalt ikke en ret, der er beskyttet efter grundlovens § 73.  

 Medmindre der er særlige holdepunkter for andet, må ordninger om økonomisk  

 støtte i almindelighed anses for at gælde indtil videre, dvs. indtil  

 lovgivningsmagten måtte træffe anden bestemmelse.
Lovgivningsmagten er  

 således ikke afskåret fra med virkning for fremtiden at ændre sådanne regler,  

 f.eks. således, at støtten nedsættes eller helt bortfalder.
Dette må antages  

 at gælde, uanset om modtagere af den økonomiske støtte har indrettet sig i  

 tillid til fortsat at kunne oppebære støtte.
I lovgivningspraksis er der da  

 også mange eksempler på, at støtteordninger bringes helt eller delvis til  

 ophør.
5.3.2. Det foreliggende lovforslag berører ikke de tilskud, som  

 allerede er udbetalt.
Spørgsmålet om, hvorvidt disse tilskud eventuelt skal  

 tilbagebetales, skal således afgøres efter de hidtil gældede regler herom.  

 Forslaget berører heller ikke skolernes ret til de tilskud, som skolerne har  

 fået tilsagn om.
Forslaget omfatter alene fremtidige tilskud.
 På den anførte baggrund finder Justitsministeriet ikke, at det foreslåede  

 bortfald af tilskud til de skoler, der er udtrykkeligt opregnet i forslaget,  

 indebærer ekspropriation.
 Forslaget om at fratage skolerne retten til at afholde folkeskolens  

 afsluttende prøver indebærer efter Justitsministeriet opfattelse heller ikke  

 en afståelse af en ret, der er beskyttet af grundlovens § 73. Der kan i den  

 forbindelse henvises til Højesterets dom i Ugeskrift for Retsvæsen (UfR)  

 1993, side 321 H, hvor det blev antaget, at Esbjerg Seminariums adgang til at  

 drive virksomhed med uddannelse af lærere efter de regler, der gælder for  

 privatseminarier, ikke kan anses for en rettighed, der nyder beskyttelse  

 efter grundlovens § 73.
5.4. Forholdet til grundlovens § 76 Efter grundlovens § 76 har alle børn i den undervisningspligtige alder ret  

 til fri undervisning i folkeskolen.
Forældre eller værger, der selv sørger  

 for, at børnene får en undervisning, som kan stå mål med, hvad der  

 almindeligvis kræves i folkeskolen, er ikke pligtige at lade børnene  

 undervise i folkeskolen.
 Spørgsmålet om, hvorvidt den »skolefrihed«, der følger af  

 bestemmelsen i grundlovens § 76 (§ 83 i den tidligere grundlov), indebærer en  

 pligt for det offentlige til at yde økonomisk støtte til privatundervisning,  

 er bl.a. behandlet af Poul Andersen i »Grundtvig som Rigsdagsmand og  

 andre Afhandlinger« (1940), hvor det på side 72 bl.a. er anført:
»Skal skolefriheden være ikke blot et princip, men et for  

 befolkningen praktisk tilgængeligt gode, må det offentlige yde  

 privatundervisningen økonomisk støtte.
Dette sker også i betydeligt omfang i  

 Danmark . . .
 Den betydelige økonomiske støtte, der således ydes friskolerne, beror  

 ikke på nogen grundlovmæssig nødvendighed; den er derfor et vidnesbyrd om  

 at skolefriheden i Danmark også i nutiden anses for politisk urørlig.«  

 (fremhævet her).
 Der er ikke holdepunkter for, at man ved grundlovsrevisionen i 1953 har  

 tilsigtet en ændring af bestemmelsens rækkevidde på dette punkt, jf.  

 Forfatningskommissionens betænkning (1953), side 40 f.
 Det må bl.a. på den baggrund antages, at grundloven ikke forpligter det  

 offentlige til at yde økonomisk støtte til privatundervisning af børn i den  

 undervisningspligtige alder.
5.5. Forholdet til en forfatningsretlig lighedsgrundsætning 5.5.1. Det er almindeligt antaget i den retsvidenskabelige litteratur og i  

 retspraksis, at der for den offentlige forvaltning gælder en  

 almindelig, uskreven lighedsgrundsætning, jf.
Bent Christensen,  

 Forvaltningsret - Opgaver, Hjemmel, Organisation (1991), side 201 ff., og  

 Hans Gammeltoft-Hansen, Forvaltningsret (1994), side 236. Det følger af denne  

 grundsætning, at væsentligt lige forhold skal behandles lige i retlig  

 henseende.
Forvaltningen må således ikke foretage usaglig forskelsbehandling.  

 Fra retspraksis kan der bl.a. henvises til UfR 1958, side 455 Ø, og UfR 1960,  

 side 33 H.
Det har i den retsvidenskabelige litteratur været gjort gældende, at der  

 af bestemmelsen i grundlovens § 70 om forbud mod diskrimination på grund af  

 tro eller afstamning kan udledes en tilsvarende retsgrundsætning med  

 gyldighed for lovgivningsmagten, jf.
Frederik Vinding Kruse,  

 Ejendomsretten 1 (3. udg., 1951), side 252. I andre dele af litteraturen er  

 dette synspunkt blevet afvist, jf.
Alf Ross, a.st., side 665, og samme, Om  

 Ret og Retfærdighed (1953), side 372 f.
Der er ikke i retspraksis taget  

 udtrykkelig stilling til spørgsmålet, jf.
Peter Germer, a.st., side 77, med  

 henvisning til dommene i UfR 1965, side 293 H, og UfR 1986, side 898 H  

 (HT-dommen).
I en kommentar til den førstnævnte dom anfører højesteretsdommer H.  

 Schaumburg bl.a., at skal en almindelig lighedsgrundsætning »overhovedet  

 ud fra »grundlovens ånd« eller demokratiske principper kunne hævdes  

 som retsgrundlag for tilsidesættelse af en lov (og dermed som en uskreven  

 bestanddel af vor grundlov), måtte det formentlig dreje sig om klare tilfælde  

 af grov og vilkårlig forskelsbehandling af borgerne', jf.
UfR 1965 B, side  

 244.
I en kommentar til HT-dommen anfører højesteretsdommer Erik Riis bl.a., at  

 det »vist (er) yderst tvivlsomt, om der med forfatningsmæssig gyldighed  

 kan opstilles et almindeligt diskriminationsforbud«, jf.
UfR 1987 B,  

 side 53.
 5.5.2. Om baggrunden for ved lov at bringe de fremtidige tilskud  

 til netop Tvindskolerne til ophør fremgår det, at Undervisningsministeriet  

 bl.a. i lyset af Rigsrevisionens undersøgelse ikke har tillid til, at de  

 pågældende skoler i fremtiden vil leve op til lovens krav.
I hvert fald under disse omstændigheder finder Justitsministeriet at måtte  

 lægge til grund, at der - selv om der i et vist begrænset omfang måtte  

 antages at gælde en almindelig, uskreven lighedsgrundsætning for  

 lovgivningsmagten - ikke er tale om et sådant klart tilfælde af »grov og  

 vilkårlig forskelsbehandling«, som efter højesteretsdommer H.  

 Schaumburgs ovennævnte artikel eventuelt måtte anses for retsstridigt også  

 for lovgivningsmagten.
Det bemærkes herved, at der er tale om en økonomisk  

 tilskudsordning, hvor lovgivningsmagtens frihed til at bestemme, hvem der  

 skal nyde godt af ordningen, og hvem der ikke skal, må antages at være særlig  

 vid.
5.6. Forholdet til art. 6 i Den Europæiske  

 Menneskerettighedskonvention Der er endelig rejst spørgsmål om, hvorvidt de nævte bestemmelser i  

 lovforslaget er forenelige med art. 6 i Den Europæiske  

 Menneskerettighedskonvention.
Det er således bl.a. gjort gældende, at  

 Tvindskolerne afskæres fra at få prøvet Undervisningsministeriets vurdering  

 af forholdene ved skolerne i forhold til den gældende lovgivning ved de  

 danske domstole.
Som det fremgår af det under pkt. 4 anførte, regulerer lovforslaget  

 imidlertid alene fremtidige forhold for de pågældende skoler.
Det  

 foreslås som nævnt, at der efter den 31. december 1996 ikke ydes tilskud til  

 skoler, der har været tilknyttet Skolesamvirket Tvind.
Indtil denne dato har  

 skolerne et retskrav på udbetaling af tilskud.
Der er således ikke tale om,  

 at lovforslaget griber ind over for allerede udbetalte eller tilsikrede  

 tilskud i 1996. Derudover indeholder lovforslaget en række præciseringer af  

 kravene fremover til de selvejende uddannelsesinstitutioner.
Efter art. 6 i Den Europæiske Menneskerettighedskonvention har enhver ret  

 til en retfærdig og offentlig rettergang for en uafhængig og upartisk  

 domstol, når der skal træffes afgørelse enten i en strid om borgerens  

 borgerlige rettigheder og forpligtelser eller angående en mod borgeren rettet  

 anklage for en forbrydelse.
Den Europæiske Menneskerettighedsdomstol har i  

 dommen Golder, Samlingen af Den Europæiske Menneskerettighedsdomstols  

 Afgørelser nr. 18 (EMD 18), fastslået, at bestemmelsen skal fortolkes  

 således, at den i forhold til de retsforhold, den vedrører - afgørelser af  

 borgerlige rettigheder og forpligtelser samt anklager for en forbrydelse -  

 hjemler en ret til at få retsforholdet indbragt for og endeligt afgjort af en  

 domstol.
Bestemmelsen forpligter således de nationale lovgivninger til at  

 give mulighed for, at afgørelsen af civile retstvister og straffesager kan  

 indbringes for domstolsorganer, jf.
Peer Lorentzen m.fl., Den Europæiske  

 Menneskerettighedskonvention (1994), side 142.
 Den foreslåede lov ændrer ikke ved skolernes adgang til efter grundlovens  

 § 63 at indbringe sager for domstolene om Undervisningsministeriets  

 afgørelser om tilskud og godkendelse af de pågældende skoler, der vedrører  

 fortolkningen og anvendelsen af den nugældende lovgivning om disse skoler.  

 Loven er heller ikke til hinder for, at de berørte skoler anlægger en retssag  

 ved domstolene, hvori det gøres gældende, at loven er uforenelig med  

 grundloven, herunder bestemmelsen i § 3.
 På den baggrund er det Justitsministeriets opfattelse, at det fremsatte  

 lovforslag ikke strider mod art. 6 i Den Europæiske  

 Menneskerettighedskonvention.
6. Afsluttende bemærkninger Der er over for Justitsministeriet rejst spørgsmål om, hvorvidt  

 bestemmelserne i §§ 7-9 i Undervisningsministeriets lovforslag nr.
L 268 af  

 8. maj 1996 er i overensstemmelse med grundloven og Den Europæiske  

 Menneskerettighedskonvention.
 Notatet omhandler derfor alene spørgsmålet om, hvorvidt der under hensyn  

 til grundloven og Den Europæiske Menneskerettighedskonvention er retlige  

 hindringer for, at det foreliggende lovforslag vedtages.
 Som anført finder Justitsministeriet ikke, at sådanne hindringer  

 foreligger.
Som nævnt i pkt. 1.2 og pkt. 5.2.6 kan den foreslåede lovgivning  

 imidlertid give anledning til principielle retspolitiske overvejelser.
Det  

 gælder navnlig det forhold, at der er tale om en lovændring, som undtager  

 nærmere opregnede skoler fra lovens generelle tilskudsregler, som de  

 pågældende skoler hidtil har modtaget støtte i henhold til.
En sådan  

 lovgivning bør Folketinget ud fra almindelige principper kun anvende, når der  

 foreligger tungtvejende grunde hertil.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder og har stillet spørgsmål til undervisningsministeren og justitsministeren, som disse har besvaret mundtligt og skriftligt.
Udvalget har endvidere stillet spørgsmål til statsministeren, som denne har besvaret skriftligt.
 Nogle af udvalgets spørgsmål og undervisningsministerens henholdsvis  

 justitsministerens og statsministerens svar herpå er optrykt som bilag til  

 tillægsbetænkningen tillige med et af professor Claus Haagen Jensen  

 udarbejdet responsum.
 Endvidere har udvalget modtaget skriftlige henvendelser fra:
Den rejsende Højskole på Sydsjælland, Frie Kostskolers Fællesråd, Samid Skole, Svanholm, Fritz, København V og Sydsjællands Husholdningsskole.
 Der er af undervisningsministeren stillet ændringsforslag, hvorom henvises  

 til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres, Centrum-Demokraternes og  

 Dansk Folkepartis medlemmer af udvalget) lovforslaget til vedtagelse  

 med de stillede ændringsforslag.
 Flertallets tilslutning til dette lovforslag er begrundet i, at flertallet  

 ikke har tillid til, at disse skoler tilknyttet Tvindkoncernen fremover vil  

 anvende tilskuddene til de formål, som Folketinget ønsker at fremme med  

 støtten.
 Den valgte lovgivningsmåde har til formål at sikre opfyldelsen af  

 flertallets ønske om ikke fremover at yde tilskud til netop de nævnte skoler.
Flertallet er opmærksom på, at lovgivningsmåden vil have den virkning, at  

 der ikke, for så vidt angår denne del af lovforslaget, skal træffes  

 administrative afgørelser om nye tilskud til de pågældende skoler med  

 mulighed for efterfølgende domstolsprøvelse.
Denne følge er ikke i sig selv  

 et formål med loven, og den har kun betydning for fremtidige tilskud, som de  

 pågældende skoler ikke har noget retsbeskyttet krav på.
 Et mindretal (Socialistisk Folkepartis medlem af udvalget)  

 indstiller lovforslaget til forkastelse og vil stemme hverken for  

 eller imod de stillede ændringsforslag.
 Et andet mindretal (Fremskridtspartiets medlem af udvalget) vil  

 redegøre for sin stilling til lovforslaget ved 3. behandling, men vil dog  

 stemme for de stillede ændringsforslag.
Der skal ikke være tvivl om, at Fremskridtspartiet ønsker at stoppe  

 tilskuddene til Tvind.
Fremskridtspartiet har de sidste 10-15 år kæmpet for  

 at få stoppet tilskuddene til Tvind, idet Fremskridtspartiet aldrig har haft  

 tillid til, at tilskuddene blev forvaltet efter de gældende regler.  

 Fremskridtspartiet har således flere gange stillet forslag om tilbundsgående  

 undersøgelser af Tvindimperiet for at få afdækket hele koncernen og den måde,  

 koncernen udnytter tilskudsmulighederne på.
Hidtil har det ikke været muligt at få et flertal i Folketinget til at gå  

 aktivt ind i en sådan undersøgelse.
Det var derfor glædeligt, da  

 undervisningsministeren endelig tog initiativ til at stoppe den tvivlsomme  

 forvaltning af tilskuddene.
 I første omgang fremsatte undervisningsministeren to lovforslag (L 218 og  

 L 219), som skulle dæmme op for misbrug af tilskud og præcisere betingelserne  

 for modtagelse af tilskud.
 Efterfølgende fandt undervisningsministeren det nødvendigt at fremsætte  

 nærværende lovforslag for at stoppe tilskuddene til Tvindskolerne.
Ikke nok med det.
Der har i flere omgange været stillet ændringsforslag af  

 undervisningsministeren til de fremsatte lovforslag, idet  

 Undervisningsministeriet løbende har fundet huller i lovforslagene og løbende  

 fundet anledning til præciseringer og opstramninger.
Hele denne lovgivningsproces vidner om, at undervisningsministeren har  

 været for hurtig i sit arbejde, og at Folketinget ikke har haft den  

 nødvendige tid til arbejdet.
Lovgivningsarbejdet er med andre ord ikke  

 tilfredsstillende.
 Et af de store spørgsmål i hele behandlingen af lovforslaget har været  

 spørgsmålet om skolernes retssikkerhed i forbindelse med fratagelse af  

 tilskud.
Undervisningsministeren har flere gange tilkendegivet, at det er  

 nødvendigt med en særlov, der fratager skolerne deres retssikkerhed, senest i  

 forbindelse med samrådsspørgsmålene AI og AJ, der er optrykt i bilaget til  

 betænkningen.
Argumentet har været, at administrative afgørelser vil give alt  

 for mange retssager for staten og vil trække sagerne i langdrag.
 Således skriver flertallet af udvalgets medlemmer også i deres  

 betænkningsbidrag, at det netop har været nødvendigt at fratage skolerne  

 deres retssikkerhed.
 Alligevel fremgår det af svar på udvalgets spørgsmål 171, at  

 retssikkerheden ikke tilsidesættes, idet undervisningsministeren i svaret  

 skriver: »Som jeg har anført i mit svar på spørgsmål 10, mener jeg ikke,  

 at retssikkerheden bliver tilsidesat som følge af lovforslaget.« Det er  

 således ganske tvetydigt, om retssikkerheden er tilsidesat eller ej.
 Fremskridtspartiet er af den klare opfattelse, at retssikkerheden er  

 tilsidesat, idet det ikke vil være muligt for skolerne at få partshøring og  

 retlig prøvelse af fratagelsen af tilskud.
Under udvalgsbehandlingen har Fremskridtspartiet anmodet om at få teknisk  

 bistand til et ændringsforslag, som på den ene side sikrede, at tilskuddene  

 til Tvindskolerne blev stoppet, men samtidig på den anden side opretholdt  

 skolernes retssikkerhed.
Undervisningsministeren har ikke set sig i stand til  

 at yde teknisk bistand til et sådant ændringsforslag.
Fremskridtspartiet vil derfor stille ændringsforslag uden for  

 tillægsbetænkningen, nemlig et ændringsforslag, der sikrer skolernes  

 retssikkerhed.
Det vil ikke være muligt at undgå, at lovforslaget er og  

 bliver en særlov, men det vil være muligt at garantere skolerne deres  

 retssikkerhed, idet ændringsforslagene udformes på en sådan måde, at de i  

 lovforslaget nævnte skoler skal dokumentere, at de lever op til de nye  

 bestemmelser i loven for fortsat at kunne få tilskud.
Kan skolerne ikke  

 dokumentere, at de lever op til de nye krav, stopper tilskuddene.
En  

 fratagelse af tilskuddene vil herefter være en forvaltningsakt, som skolerne  

 kan få retligt prøvet.
 I det omfang Fremskridtspartiets ændringsforslag bliver vedtaget, kan  

 Fremskridtspartiet støtte lovforslaget.
Et tredje mindretal (Enhedslistens medlem af udvalget) indstiller  

 lovforslaget til forkastelse.
Mindretallet vil stemme imod de stillede  

 ændringsforslag.
 ÆndringsforslagAf undervisningsministeren, tiltrådt af et  

flertal (S, V, KF, RV, CD og DF):
 Til § 1 1) Det under nr. 2 foreslåede § 10, stk. 1, nr.  

 6, affattes således:
»6) for så vidt angår skoler, som efter den 7. maj 1996 har indsendt  

 eller indsender forslag til vedtægter med henblik på at blive godkendt, være  

 ejer af skolens bygninger eller hovedparten heraf og må ikke eje bygninger  

 sammen med andre.« 2) I det under nr. 5 foreslåede § 11 a, 2. pkt., nr.  

 4, ændres »indsamlings- og« til: »indsamlings-  

 eller«.
 Til § 2 3) Det under nr. 1 foreslåede § 5, stk. 3,  

 affattes således:
»Stk. 3. Skoler med kostafdeling, der ikke har modtaget  

 tilskud i 1996, og skoler, der ikke har modtaget tilskud til kostafdeling i  

 1996, skal være ejer af skolens bygninger eller hovedparten heraf og må ikke  

 eje bygninger sammen med andre.« Til § 3 4) I det under nr. 2 foreslåede § 7, stk. 7, 3.  

 pkt., nr. 4, ændres »indsamlings- og« til: »indsamlings-  

 eller«.
 5) Det under nr. 3 foreslåede § 7, stk. 8, affattes  

 således:
»Stk. 8. Skoler med kostafdeling, der ikke har modtaget  

 tilskud i 1996, og skoler, der ikke har modtaget tilskud til kostafdeling i  

 1996, skal være ejer af skolens bygninger eller hovedparten heraf og må ikke  

 eje bygninger sammen med andre.« Til § 4 6) I det under nr. 2 foreslåede § 18, stk. 7, 3.  

 pkt., nr. 4, ændres »indsamlings- og« til: »indsamlings-  

 eller«.
 7) Det under nr. 3 foreslåede § 18, stk. 8, affattes  

 således:
»Stk. 8. Kurser med kostafdeling, der ikke har modtaget  

 tilskud i 1996, og kurser, der ikke har modtaget tilskud til kostafdeling i  

 1996, skal være ejer af kursets bygninger eller hovedparten heraf og må ikke  

 eje bygninger sammen med andre.« Til § 5 8) Paragraffen affattes således:
 »§ 5 Stk. 1. Loven træder i kraft den 1. juli 1996.
Stk. 2. For skoler, der efter den 7. maj 1996 indsender vedtægter  

 til godkendelse i henhold til lov om folkehøjskoler, efterskoler,  

 husholdningsskoler og håndarbejdsskoler, nedsættes fristen for indsendelse af  

 vedtægtsforslag med henblik på at blive godkendt til 12 måneder.« Bemærkninger Til nr. 1, 3, 5 og 7 Ændringsforslagene er en teknisk præcisering.  

 Bestemmelserne betyder, at skolen skal være den direkte ejer af bygningen.
I  

 praksis betyder dette, at bygningen ikke kan ejes af eller gennem et  

 aktieselskab eller på tilsvarende måde, idet hver skole jo efter lovgivningen  

 skal være en selvejende institution.
Skolen skal være eneejer, dvs. at der  

 ikke kan være tale om, at bygninger ejes i ideelt sameje eller lignende.
I  

 øvrigt henvises til de øvrige bemærkninger til disse bestemmelser.
 Til nr. 2, 4 og 6 Der er alene tale om redaktionelle ændringer.
Til nr. 8 Efter de gældende regler skal frie kostskoler, der ønsker at  

 blive godkendt og opnå statstilskud, indsende forslag til vedtægter til  

 godkendelse i Undervisningsministeriet senest 14 måneder før  

 skolevirksomheden ønskes påbegyndt.
Især efterskoler påbegynder deres  

 virksomhed ved skoleårets start pr. 1. august.
For at lette skoler, der  

 ønsker at påbegynde virksomheden fra næste skoleår, foreslås  

 ansøgningsfristen nedsat til 12 måneder.
Skoler, der har indsendt ansøgning om godkendelse inden den 8. maj 1996,  

 kan blive godkendt på de hidtidige godkendelsesbetingelser til at starte  

 deres virksomhed 14 måneder efter indsendelsen.
For at opnå tilskud skal  

 disse skoler på sædvanlig vis opfylde de til enhver tid gældende  

 tilskudsbetingelser.
Anne-Marie Meldgaard (S) nfmd.
Hans Peter Baadsgaard (S) Poul Erik  

 Dyrlund (S) Lis Greibe (S) Jens Peter Vernersen (S) Aage Frandsen (SF)  

 Elsebeth Gerner Nielsen (RV) Bruno Jerup (EL) Addi Andersen (CD) Anders  

 Mølgaard (V) Tom Behnke (FP) Henning Urup (V) Ulla Tørnæs (V) Frank Dahlgaard  

 (KF) Lene Espersen (KF) John Vinther (KF) Poul Nødgaard (DF) Bilag Samrådsspørgsmål AI og AJ samt justitsministerens svar herpå.
Spørgsmål  

 101, 119, 123, 125, 139, 164, 167, 171, 172, 173, 175, 176, 177, 178 og  

 undervisningsministerens, justitsministerens og statsministerens svar herpå.  

 Professor Claus Haagen Jensens responsum af 19. maj 1996 (bilag 110) og  

 justitsministerens notat herom af 24. maj 1996 (se bilag 206) Justitsministeriet Spørgsmål AI:
»Kan ministrene bekræfte, at en retssag om, hvorvidt L 268 måtte  

 stride mod grundloven - selv om dommen måtte give Tvindskolerne medhold -  

 ikke medfører, at Højesteret dermed har taget stilling til, om skolerne har  

 ret til tilskud i henhold til de respektive skolelove?» Svar:
 Måtte Højesteret under en retssag, hvor der af skolerne nedlægges den i  

 spørgsmålet nævnte påstand, komme til det resultat, at bestemmelserne om, at  

 der ikke fremover ydes tilskud til de nærmere opregnede skoler (lovforslagets  

 §§ 7-9), er i strid med grundloven, vil det betyde, at de pågældende  

 bestemmelser ikke vil kunne anvendes i forhold til skolerne.
Et sådant resultet vil ikke i sig selv indebære, at skolerne herefter uden  

 videre har ret til tilskud.
Efter Justitsministeriets opfattelse vil skolerne  

 i givet fald være omfattet af de tilskudsregler, der generelt gælder for  

 skoler af den pågældende art.
Skolernes mulighed for at få tilskud vil  

 således under de angivne omstændigheder afhænge af, om de opfylder de i  

 øvrigt gældende tilskudsbetingelser.
 Spørgsmålet kan således besvares bekræftende.
 Spørgsmål AJ:
»Kan ministrene bekræfte, at hvis en Tvindskole ved en  

 forvaltningsakt var blevet nægtet tilskud i henhold til gældende lov, ville  

 skolen have haft mulighed for at få denne forvaltningsakt prøvet ved  

 domstolene, og at det er denne ret, der fratages skolerne med vedtagelsen af  

 L 268?» Svar:
 Det kan bekræftes, at en vedtagelse af det foreliggende lovforslag vil  

 have den virkning, at der ikke for fremtiden skal træffes administrative  

 afgørelser om nye tilskud til de pågældende skoler, som herefter i givet fald  

 ville kunne indbringes for domstolene efter grundlovens § 63. Dette er en  

 automatisk følge af, at bortfaldet af tilskud til de nærmere opregnede skoler  

 er bestemt umiddelbart i loven og ikke overladt til administrativ afgørelse i  

 henhold til generelle regler.
 Derimod er der ikke noget til hinder for, at skolerne anlægger sag mod  

 Undervisningsministeriet med påstand om, at ministeriet ved behandling af  

 ansøgninger om tilskud skal se bort fra bestemmelserne i §§ 7-9 med den  

 begrundelse, at de pågældende bestemmelser efter skolernes opfattelse er  

 grundlovsstridige, jf. besvarelsen af spørgsmål AI ovenfor.
 Spørgsmål 101:
»Hvad er årsagen til, at ministeriet først stiller krav til skolerne  

 om opsigelse af de forskellige lejekontrakter og efterfølgende fremsætter  

 lovforslaget?» Svar:
I forbindelse med nogle konkrete sager i 1994/95 iværksatte  

 Undervisningsministeriet en større undersøgelse af Tvindskolerne, herunder  

 undersøgelser af huslejekontrakt m.v.
Konklusionen var, at ministeriet efter  

 en samlet vurdering fandt, at skolerne ikke reelt var selvejende  

 institutioner, hvorfor ministeriet i brev af 26. januar 1996 krævede, at  

 skolerne foretog de nødvendige ændringer.
Lovforslag L 218 og L 219  

 fremsattes bl.a. på baggrund af denne undersøgelse.
Først de efterfølgende  

 resultater af Rigsrevisionens undersøgelse og Deloitte & Touches  

 undersøgelse afdækkede imidlertid det fulde billede af Tvind-koncernen og  

 dens aktiviteter, jf. nærmere herom i svaret på spørgsmål 1.
 Disse undersøgelser har afdækket forhold, der er fri- og højskoletanken og  

 dens lovgivning totalt fremmed, og jeg har nu endelig mistet tilliden til, at  

 Tvind-skolerne for fremtiden kan og vil sikre skolerne den reelle  

 uafhængighed, som er så afgørende for, at de frie skoler er »frie«.  

 Derfor fremsatte jeg L 268.
 Spørgsmål 119:
»Er der noget til hinder for, at Tvindskolerne med vedtagelse af  

 lovforslaget fortsat kan være uddannelsesansvarlig i relation til den fri  

 ungdomsuddannelse?» Svar:
I henhold til § 5, stk. 1, i loven om den fri ungdomsuddannelse (Lov nr.  

 459 af 1. juni 1994) kan undervisningsministeren efter ansøgning godkende  

 følgende syv skoleformer som uddannelsesansvarlige skoler: Folkehøjskoler,  

 Efterskoler, Husholdningsskoler, Håndarbejdsskoler, Kommunale ungdomsskoler,  

 Produktionsskoler og Daghøjskoler.
I henhold til § 5, stk. 2, kan ministeren  

 yderligere efter en konkret vurdering godkende andre institutioner m.v. som  

 uddannelsesansvarlige.
Af § 5, stk. 3 fremgår, at ministeren fastsætter  

 nærmere regler om godkendelse, mens det i stk. 4 anføres, at godkendelsen af  

 en skole kan tilbagekaldes, hvis den ikke opfylder de fastsatte betingelser  

 for godkendelse.
De nærmere regler for godkendelse af skoler som uddannelsesansvarlige  

 skoler fremgår af §§ 9-13 i Undervisningsministeriets bekendtgørelse nr. 791  

 af 29. august 1994 om den fri ungdomsuddannelse.
Af bekendtgørelsens § 10,  

 stk. 1, nr. 1-7, opremses en række krav, som skolen over for ministeriet skal  

 erklære, at de kan opfylde.
Kravene fokuserer alene på skolens mulighed for  

 at yde vejledning til eleverne og på skolens evne til at varetage de  

 praktiske og administrative opgaver, som uddannelsesforløbet indebærer.
En vedtagelse af lovforslaget om stop for tilskud til de skoler, der  

 tidligere var knyttet til Skolesamvirket Tvind, vil ikke ændre skolernes  

 status som godkendte skoler i lovens forstand.
Skolernes godkendelse som  

 uddannelsesansvarlige skoler vil derfor heller ikke umiddelbart blive berørt  

 af lovforslaget, da de 17 tidligere Tvind-skoler, som i dag står som  

 uddannelsesansvarlige, allerede en gang har erklæret, at de opfylder de  

 nævnte tilskudsbetingelser, og ministeriet efter en konkret vurdering har  

 skønnet, at de kunne varetage opgaven.
 Ministeriet har dog mulighed for i henhold til § 12, stk. 2, i  

 bekendtgørelsen at tilbagekalde en skoles godkendelse uden forudgående høring  

 af Fællesrådet for den Fri Ungdomsuddannelse, såfremt skolens godkendelse i  

 henhold til lovgivning for den pågældende skoleform tilbagekaldes.
Der må derfor gøres opmærksom på, at et stop for tilskudsudbetaling til  

 skolerne pr. 1. januar 1997 ikke umiddelbart har indflydelse på skolernes  

 evne til at vejlede eleverne under den fri ungdomsuddannelse og ej heller  

 skolernes formelle mulighed for at administrere ordningen.
Der vil derfor  

 kunne ydes tilskud efter reglerne i bekendtgørelsens § 22, stk. 1, nr. 1,  

 svarende til kr. 845 pr. uge pr. elev, for de dele af uddannelsesplanen, der  

 bliver afviklet på en skole, der ikke får tilskud i henhold til den  

 pågældende skoleforms lovgivning.
 Skolen vil fortsat kunne oppebære vejledningstilskud (10.000 kr. pr. elev)  

 efter lov om den fri ungdomsuddannelse.
 Spørgsmål 123:
Undervisningsministeren bedes indhente en redegørelse fra  

 Justitsministeriet, der beskriver, hvorledes den type lovgivning, som er  

 fremsat ved lovforslaget, traditionelt beskrives i den juridiske litteratur.  

 Er det i den forbindelse korrekt, at der sondres mellem lovgivning med  

 tilbagevirkende kraft, der rammer negativt eller positivt, ligesom der, når  

 det gælder særlove og singulære love, skelnes mellem love, der rammer  

 positivt eller negativt? Svar:
Jeg har i dag bedt Justitsministeriet om den ønskede redegørelse.
Jeg  

 sender redegørelsen til udvalget, så snart den foreligger.
 Spørgsmål 125:
 Ministeren bedes indhente Justitsministeriets udtalelse til det juridiske  

 responsum udarbejdet af professor Claus Haagen Jensen, jf. bilag 110.
 Svar:
 Jeg henviser til mit svar på spørgsmål 123.
Med venlig hilsen Ole Vig Jensen Undervisningsministeriet har den 22. maj 1996 anmodet Justitsministeriet  

 om en udtalelse til brug for besvarelsen af spørgsmål 123 og 125 af 21. maj  

 1996 fra Folketingets Uddannelsesudvalg (L 268 - bilag 18).
 Spørgsmålene, der angår Undervisningsministeriets lovforslag af 8. maj  

 1996 om bl.a. tilskud til Tvind-skolerne, lyder således:
»123. Undervisningsministeren bedes indhente en redegørelse fra  

 Justitsministeriet, der beskriver, hvorledes den type lovgivning, som er  

 fremsat ved lovforslaget, traditionelt beskrives i den juridiske litteratur.  

 Er det i den forbindelse korrekt, at der sondres mellem lovgivning med  

 tilbagevirkende kraft, der rammer negativt eller positivt, ligesom der, når  

 det gælder særlove og singulære love, skelnes mellem love, der rammer  

 positivt eller negativt?» »125. Ministeren bedes indhente Justitsministeriets udtalelse til det  

 juridiske responsum udarbejdet af professor Claus Haagen Jensen, jf. bilag  

 110.« I den anledning skal Justitsministeriet udtale følgende:
1. For så vidt angår spørgsmål 123, kan det oplyses, at spørgsmålet om  

 »singulær« lovgivning i relation til grundlovens § 3, 3. pkt., er  

 behandlet en række steder i den forfatningsretlige litteratur.
Der henvises  

 navnlig til Poul Andersen, Dansk Statsforfatningsret (1954), side 563 ff.,  

 Max Sørensen, Juristen 1959, side 452, samme Statsforfatningsret (2. udg. ved  

 Peter Germer, 1973), side 289 f., Lars Nordskov Nielsen, UfR 1961 B, side  

 342, Ole Espersen, Elementær Statsforfatningsret (1973), side 79 f., Alf  

 Ross, Dansk Statsforfatningsret (3. udg. ved Ole Espersen, 1980), side 237  

 ff., Henrik Zahle, Dansk Forfatningsret 2 (1989), side 75 ff., Jens Peter  

 Christensen, Forfatningsretten og Det Levende Liv (1990), side 202 ff., og  

 Peter Germer, Statsforfatningsret (2. udg., 1995), side 15 ff.
 Om de nævnte forfatteres syn på spørgsmålet om, hvilke grænser grundloven  

 i denne henseende sætter for lovgivningsmagtens kompetence, henvises nærmere  

 til side 17 ff. i Justitsministeriets notat af 13. maj 1996. Det bemærkes i  

 den forbindelse, at sondringen mellem begunstigende og bebyrdende lovgivning  

 ikke ses at være berørt mere detaljeret i den anførte litteratur.
Med hensyn til spørgsmålet om tilbagevirkende kraft kan det oplyses, at  

 bestemmelserne om Tvind-skolerne i §§ 7-9 i Undervisningsministeriets  

 lovforslag ikke har tilbagevirkende kraft i retlig forstand.
Det skyldes, at  

 lovforslaget indebærer en umiddelbar normering af skolernes fremtidige  

 retsforhold og således ikke hjemler en adgang for forvaltningen eller  

 domstolene til at knytte retsvirkninger til kendsgerninger, som ligger forud  

 for lovens kundgørelse.
2. For så vidt angår spørgsmål 125, henvises der til vedlagte notat.
Som  

 det fremgår heraf, er det fortsat Justitsministeriets opfattelse, at  

 Undervisningsministeriets lovforslag ikke er i strid med grundloven eller Den  

 Europæiske Menneskerettighedskonvention.
Bjørn Westh / Torsten Hesselbjerg Spørgsmål 139:
»Er det korrekt, at Undervisningsministeriet siden 1978 har været  

 vidende om konstruktionen vedrørende Tvindskolernes samarbejde - der henvises  

 til advokat Klaus Bernings henvendelse?» Svar:
Der henvises til min besvarelse af spørgsmål 1, hvoraf det fremgår, at  

 Undervisningsministeriet har haft kendskab til forskellige elementer af det  

 samarbejde, der har karakteriseret Tvind-skolerne.
Vedrørende lejeforholdet i  

 forhold til Fælleseje/Estate og huslejekontrakten henvises desuden til  

 besvarelsen af spørgsmål 156.
Undervisningsministeriet har også haft kendskab til Tvinds fælles  

 forvaltning, men har ikke haft kendskab til, at man i forvaltningen havde  

 prokura til at trække på skolernes konti, jf.
Rigsrevisionens Beretning.
 Spørgsmål 164:
»Vil ministeren i tilknytning til sin besvarelse af spørgsmål 100,  

 jf. bilag 170, oplyse, om Kulturministeriet var opmærksom på, at samme  

 revisionsfirma reviderede Tvindskolerne og Fælleseje m.v.? Og er det positivt  

 urigtigt, når Erik Rømer Jensen over for Uddannelsesudvalget hævdede, at  

 Undervisningsministeriet/Kulturministeriet altid havde vidst, at han  

 reviderede hele »Tvindkoncernen«, og at man i  

 Undervisningsministeriet selv havde opfordret ham hertil?» Svar:
Der henvises til svar på spm. 100. Det fremgår heraf, 1) at skolerne og Tvindvirksomhederne m.v. fik samme revisor  

 omkring 1975. Indtil da havde et revisionsfirma i Svendborg (Dalgård)  

 revideret skolerne alene.
Oplysningerne stammer fra Poul Jørgensen, 2) at det i Rigsrevisionens beretning fra 1980 er oplyst, at alle  

 Tvindvirksomheder (inkl. skoler) havde samme revisor.
Dette gav ikke  

 Rigsrevisionen anledning til bemærkninger, 3) at vi ikke kan se, at man i  

 Undervisningsministeriet/Kulturministeriet før 1992 har været særligt  

 opmærksomme på forholdet.
 Ad 1) Det kan naturligvis ikke - så langt tilbage i tiden som 1975 -  

 bevises, at det er »positivt urigtigt«, når Erik Rømer Jensen over  

 for Uddannelsesudvalget har hævdet, at Undervisningsministeriet selv har  

 opfordret ham til at revidere hele »Tvindkoncernen«.
Der fremgår imidlertid følgende i svar fra Poul Jørgensen til  

 Undervisningsministeriet, dateret 10. februar 1995, om valget af fælles  

 revisor i 1975, hvor revisionsfirmaet C.
Jespersen, Odense, der i forvejen  

 (siden 1971) havde været revisor for Estate af 9. april 1971 med Erik Rømer  

 Jensen som statsautoriseret revisor:
»Herefter har Erik Rømer Jensen - måske efter råd fra C.
Jespersen -  

 foreslået, at skolerne og ejendomsselskabet fik samme revisor med henblik på  

 helt utvivlsomt at sikre fuld information og revision på hele fladen.  

 Skolerne og Estate anerkendte begrundelsen og tog velordnet afsked med  

 Dalgård i Svendborg, og statsautoriseret revisor Erik Jensen/C.
Jespersen  

 blev revisor for skolerne.
Fra dette tidspunkt omkring (efter hukommelsen) 1975/76 har Erik Jensen/C.  

 Jespersen virket som revisor for alt, hvad der har tilknytning til skolerne i  

 Skolesamvirket Tvind, de tre selvejende institutioner Fælleseje, Estate og  

 Thomas Brocklebank (der udlejer skibe til brug for skolerne) og for  

 U-landshjælp fra Folk til Folk i Danmark med tilknyttede danske foreninger og  

 selskaber.« Som det fremgår, er der heri ingen antydning af, at  

 Undervisningsministeriet skulle være »inspirator« til den fælles  

 revision.
Tværtimod forekommer det helt usandsynligt, at  

 Undervisningsministeriet skulle anbefale, at en af ministeriet ukendt revisor  

 for ejendomsselskabet Estate skulle overtage skolerevisionen.
Og det  

 forekommer helt usandsynligt, at Poul Jørgensen ikke skulle have husket det,  

 hvis opfordringen til fælles revision var kommet fra  

 Undervisningsministeriet.
 Om »Tvindkoncernen's videre samarbejde med Erik Rømer Jensen, efter  

 at han omkring 1986/1987 (efter Poul Jørgensens hukommelse) etablerede egen  

 revision, hedder det i Poul Jørgensens svar:
»Jeg deltog med andre repræsentanter for skolerne i drøftelser med  

 Erik Jensen og med statsautoriseret revisor G.
Mathiesen, C.
Jespersen,  

 Odense, om fortsættelsen af revisionen.
Erik Jensen fik med sig flere C.  

 Jespersen-medarbejdere.
Det var såvel skolernes som C.
Jespersens og Erik  

 Jensens opfattelse, at skolerne var fri til at vælge, om man ville fortsætte  

 i C.
Jespersen, »gå med« Erik Jensen eller vælge en tredje revisor,  

 og såvel C.
Jespersen som Erik Jensen gav skolerne tilsagn om at være  

 skolerne og et eventuelt nyt revisionsfirma behjælpelig ved overgang til et  

 tredje revisionsfirma.
Skolerne valgte at gå med Erik Jensen, fordi størstedelen af C.
Jespersens  

 skolekyndige medarbejdere fulgte med Erik Jensen.
Uden at have et nærmere  

 kendskab til Erik Jensens revisionsvirksomhed er det mit indtryk, at  

 størstedelen af revisionsfirmaets »arbejdsvolumen« ligger uden for  

 de områder, der udgøres af skolerne i Skolesamvirket Tvind og U-landshjælp  

 fra Folk til Folk m.v.
Skolerne er tilfredse med den fulde revision, som Erik Jensen  

 gennemfører.' Jeg finder heller ikke her noget som helst belæg for Erik Rømer Jensens  

 postulat.
 Spørgsmål 167:
»Ministeren bedes oplyse, hvad der vil ske med en ansøgning om  

 tilskud og eksamensret fra en af de skoler, der er omfattet af lovforslagets  

 § 7 eller § 8. Det bedes herunder oplyst, om en sådan ansøgning vil blive  

 realitetsbehandlet og -vurderet ud fra de nye regler, eller om en skole med  

 samme navn og samme adresse som en af de i lovforslaget nævnte vil være  

 afskåret fra en sådan realitetsbehandling.« Svar:
 Alle ansøgninger fra skoler, herunder skoler, der har tidligere  

 Tvind-skolefolk som initiativtagere, vil blive behandlet.
Nye skoler må opfylde lovens betingelser for at blive godkendt og modtage  

 tilskud m.v.
Det vil bl.a. sige, at skolen skal have en skolekreds bag sig  

 (for så vidt angår de frie kostskoler), den skal være selvejende og reelt  

 uafhængig, den skal have godkendte vedtægter, den skal opfylde lovens  

 betingelser, nye som gamle, bl.a. vedrørende bygninger, herunder eje af  

 hovedparten af skolens bygninger, kunne begynde sin virksomhed på et  

 betryggende økonomisk grundlag m.v.
Skolens bestyrelse skal endvidere opfylde  

 de nye habilitetskrav til bestyrelsesmedlemmer.
 En sådan ny skole vil dermed opstå som en ny juridisk enhed på eget  

 økonomisk grundlag.
 Der vil ikke være noget til hinder for, at en skole nykonstitueres med  

 lærere og ledere fra de enkelte nuværende Tvindskoler, ligesom der ikke vil  

 være noget til hinder for, at skolen befinder sig på samme lokaliteter som en  

 skole, der er omfattet af §§ 7-8. Derimod vil behandlingen af en ansøgning  

 fra en skole med samme navn som en af de skoler, der er nævnt i §§ 7-8, føre  

 til afslag.
 Spørgsmål 171:
»Vil ministeren yde udvalget teknisk bistand til udformning af et  

 ændringsforslag til L 268, der kan sikre, at skolernes tilskud stoppes,  

 samtidig med at skolernes retssikkerhed bevares, herunder at spørgsmålet om  

 fratagelse af tilskud kan blive prøvet ved domstolene?» Svar:
 Som jeg har anført i mit svar på spørgsmål 10, mener jeg ikke, at  

 retssikkerheden bliver tilsidesat som følge af L 268.
Som jeg ligeledes har anført i samme svar, mener jeg desværre, at den  

 eneste løsning i denne sag er det lovforslag, der nu foreligger.
Da jeg ikke  

 mener, at der er andre alternativer, der kan udelukke Tvindkoncernen fra de  

 frie skolers lovgivning, anser jeg det ikke for muligt at udarbejde et sådant  

 ændringsforslag.
Med venlig hilsen Ole Vig Jensen Spørgsmål 172 og 173:
 »172. Justitsministerens begrundelse for i »Notat om visse  

 forfatnings- og menneskeretlige spørgsmål i forbindelse med  

 Undervisningsministeriets lovforslag L 268 om bl.a. bortfald af økonomisk  

 tilskud til Tvindskolerne« af 13. maj 1996 om, at fratagelsen af retten  

 til at afholde folkeskolens afsluttende prøver ikke er ekspropriation, bedes  

 uddybet, specielt ønskes en sammenligning mellem de kriterier for, hvornår  

 der foreligger ekspropriation, som er nævnt i Justitsministeriets »Notat  

 om, hvorvidt et forbud mod udlejning uden fører af busser indrettet til over  

 17 personer vil være ekspropriativt« af 21. maj 1996, sammenlignet med  

 lovforslaget.
173. Der ønskes en uddybning af Justitsministeriets bemærkning på side 24  

 i »Notat om visse forfatnings- og menneskeretlige spørgsmål i  

 forbindelse med Undervisningsministeriets lovforslag L 268 om bl.a. bortfald  

 af økonomisk tilskud til Tvindskolerne« af 13. maj 1996 om, at  

 Højesterets dom i Ugeskrift for Retsvæsen, side 321 H, danner grundlag for,  

 at retten til at afholde folkeskolens afsluttende prøver ikke er beskyttet af  

 grundlovens § 73?» Svar:
 1. Spørgsmålet om, hvorvidt en fratagelse af skolernes ret til at afholde  

 folkeskolens afsluttende prøver indebærer ekspropriation, er behandlet under  

 pkt. 5.3.2 i Justitsministeriets notat af 13. maj 1996 om visse forfatnings-  

 og menneskeretlige spørgsmål i forbindelse med Undervisningsministeriets  

 lovforslag L 268 om bl.a. bortfald af økonomisk tilskud til Tvindskolerne.  

 Her hedder det bl.a. følgende:
»Forslaget om at fratage skolerne retten til at afholde folkeskolens  

 afsluttende prøver indebærer efter Justitsministeriets opfattelse heller ikke  

 en afståelse af en ret, der er beskyttet af grundlovens § 73. Der kan i den  

 forbindelse henvises til Højesterets dom i Ugeskrift for Retsvæsen (UfR)  

 1993, side 321 H, hvor det blev antaget, at Esbjerg Seminariums adgang til at  

 drive virksomhed med uddannelse af lærere efter de regler, der gælder for  

 privatseminarer, ikke kan anses for en rettighed, der nyder beskyttelse efter  

 grundlovens § 73.« Som det fremgår, er det Justitsministeriets opfattelse, at skolernes ret  

 til at afholde de omhandlede prøver ikke er beskyttet af grundlovens § 73.  

 Som det ligeledes fremgår, har Justitsministeriet ved sin vurdering bl.a.  

 lagt vægt på Højesterets dom om Esbjerg Seminarium (Ugeskrift for Retsvæsen  

 1993, side 321). I dommen udtalte Højesteret bl.a. følgende:
 »(Esbjerg Seminariums) adgang til at drive virksomhed med uddannelse  

 af lærere efter de regler, der gælder for godkendte privatseminarier,  

 herunder med hensyn til statens afholdelse af alle driftsudgifter, kan ikke  

 anses for en rettighed, der nyder beskyttelse efter grundlovens § 73.
 Bl.a. på denne baggrund er det fortsat Justitsministeriets opfattelse, at  

 skolernes ret til at afholde folkeskolens afsluttende prøver ikke har en  

 sådan karakter, at der er tale om »ejendom« i den forstand, hvori  

 udtrykket er anvendt i grundlovens § 73.
2. For så vidt angår det i spørgsmål 172 nævnte notat af 21. maj 1996 om  

 ekspropriationsretlige spørgsmål i forbindelse med et påtænkt forbud mod  

 udlejning af større busser uden fører, bemærkes det, at Justitsministeriet i  

 denne sag har antaget, at den ret, der gribes ind i, er beskyttet af  

 grundlovens § 73, jf. notatets pkt. 4.1. I modsætning til den foreliggende  

 sag er spørgsmålet i sagen om udlejning af større busser således, om det  

 påtænkte indgreb i en beskyttet rettighed indebærer afståelse i  

 grundlovens forstand (og dermed ekspropriation), eller om der i stedet er  

 tale om erstatningsfri regulering.
Statsminister Poul Nyrup Rasmussens svar  

 på spørgsmål nr. 175 af 28. maj 1996 fra Folketingets Uddannelsesudvalg (L  

 268 - bilag 213).
 Spørgsmål:
»Vil regeringen påtage sig det fulde ansvar for, at lovforslaget er i  

 overensstemmelse med grundloven og Den Europæiske  

 Menneskerettighedskonvention?» Svar:
 Justitsministeren har over for mig oplyst følgende:
 »Det omhandlede spørgsmål er behandlet i Justitsministeriets notater  

 af 13. og 24. maj 1996.
Som det fremgår heraf, er det Justitsministeriets opfattelse, at  

 lovforslaget er i overensstemmelse med grundloven og Den Europæiske  

 Menneskerettighedskonvention.« Jeg kan henholde mig hertil.
 Statsminister Poul Nyrup Rasmussens svar på spørgsmål nr. 176 af 28. maj  

 1996 fra Folketingets Uddannelsesudvalg (L 268 - bilag 213).
 Spørgsmål:
»Er det kun i forbindelse med offentlige tilskud, ydelser til  

 regenten og medlemmer af kongehuset, meddelelse af indfødsret, ekspropriation  

 og forbud mod foreninger, at lighedsgrundsætningen ikke gælder for  

 lovgivningsmagten, eller gælder der generelt ikke en lighedsgrundsætning for  

 lovgivningsmagten?» Svar:
 Justitsministeren har over for mig oplyst følgende:
 »Det er i den forfatningsretlige litteratur omtvistet, om der gælder  

 en almindelig, uskreven lighedsgrundsætning for lovgivningsmagten, og der er  

 ikke i retspraksis taget udtrykkelig stilling til spørgsmålet, jf. nærmere  

 side 25 ff. i Justitsministeriets notat af 13. maj 1996.
I det omfang der måtte gælde en sådan grundsætning, må det antages, at den  

 i princippet gælder, uanset hvilke spørgsmål den pågældende lov  

 regulerer.« Jeg kan henholde mig hertil.
Undervisningsministeriet Spørgsmål 177:
»Vil lovens vedtagelse skabe præcedens for, at stop for tilskud til  

 et stort antal skoler for fremtiden skal besluttes af Folketinget, og hvad  

 vil i givet fald en sådan præcedens betyde for ministeransvaret?» Svar:
Jeg mener, at den foreliggende situation er unik, og at der derfor ikke er  

 risiko for, at der kan tænkes et tilsvarende lovforslag.
De generelle  

 stramninger af lovgivningen om de frie skoler vil med størst mulig sikkerhed  

 sikre mod en tilsvarende situation.
 Spørgsmål 178:
»Betyder lovforslaget, at undervisningsministeren for fremtiden ikke  

 har embedspligt til administrativt at stoppe tilskud, hvis et omfattende  

 misbrug af tilskudsordningerne i det danske friskolesystem konstateres?» Svar:
De nye skærpede lovbestemmelser forudsætter klart, at de frie skoler skal  

 være uafhængige, og at skolens midler alene må anvendes til skolens skole- og  

 undervisningsformål.
Disse nye bestemmelser vil administrativt blive  

 håndhævet i overensstemmelse med sin ordlyd.
 Derfor vil tilskud blive stoppet - eller andre indgreb blive gennemført -  

 administrativt, såfremt betingelserne herfor er opfyldt.
Claus Haagen Jensen professor Corfitzvej 5 9000 Aalborg Socialistisk Folkeparti Folketinget 1240 København K Partiet har anmodet mig om at udarbejde et juridisk responsum om  

 »Tvind-særloven«, dvs. undervisningsministerens lovforslag af 8.  

 maj d.å., nr. 268. I et brev af 13. ds. har partiet præciseret, at man fra  

 min side ønsker en juridisk vurdering af, hvorvidt lovforslaget er foreneligt  

 med grundloven, almindeligt anerkendte forfatningsprincipper og Den  

 Europæiske Menneskerettighedskonvention.
Det forudsættes, at min udtalelse  

 forholder sig til, om lovforslaget - hvis det gennemføres - fratager borgere  

 eller grupper af borgere almindelige rettigheder, som de ellers ville have  

 haft, og at Justitsministeriets notater om sagen inddrages i vurderingen.
 Den 14. ds. har jeg modtaget kopi af Justitsministeriets notat af 13. ds.  

 om »visse forfatnings- og menneskeretlige spørgsmål i forbindelse med  

 Undervisningsministeriets lovforslag L 268 om bl.a. bortfald af økonomisk  

 tilskud til Tvindskolerne«.
1. Kort karakteristik af lovforslaget L 268 er et forslag til ændring af lov om folkehøjskoler, efterskoler,  

 husholdningsskoler og håndarbejdsskoler, lov om friskoler og private  

 grundskoler m.v., lov om gymnasiet m.v. og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v.
I forhold til disse 4 love foreslås der ensartede ændringer på 3  

 punkter:
a) De hidtidige betingelser for at opnå godkendelse og modtage  

 statstilskud ændres, og adgangen til at tilbagekalde meddelte beslutninger om  

 godkendelse og ydelse af tilskud udvides.
Betingelsesændringerne, der skal  

 ses i sammenhæng med nogle andre forslag, som ministeren fremsatte den 13.  

 marts d.å., og som endnu ikke er færdigbehandlede i Folketinget, indebærer en  

 tydelig stramning med sigte på navnlig en række forhold, Tvindskolerne har  

 været kritiseret for.
Det skal i sammenhængen bemærkes, at medens  

 godkendelser og statstilskud hidtil har været lovbundne i forhold til  

 kriterier, som er rimeligt lette at efterleve, indføres der nu i  

 betingelserne et klart skønselement, ligesom tilbagekaldelsesadgangen gøres  

 skønsmæssig. (Der kan herved f.eks. henvises til lovforslagets § 1, pkt. 2 og  

 4).
 b) Det foreslås, at der i en to-årig periode ikke skal kunne godkendes og  

 ydes tilskud til nye skoler. (Lovforslagets § 6).
c) 32 navngivne skoler, som er knyttet til Skolesamvirket Tvind, og elever  

 på disse skoler foreslås udelukket fra at kunne modtage tilskud fra stat og  

 kommuner med virkning fra 1. januar 1997. Baggrunden for dette usædvanlige  

 forslag er ifølge bemærkningerne til lovforslaget (s. 6-7), at undersøgelser  

 foretaget af Undervisningsministeriet selv, Rigsrevisionen og et privat  

 revisionsfirma bl.a. har vist, at skolerne ikke opfylder den fundamentale  

 tilskudsbetingelse at være selvejende institutioner, og at offentlige midler  

 bevilget til skoleformål systematisk trækkes ud af skolerne til uvedkommende  

 formål.
Ministeren erkender i lovforslagets bemærkninger at have hjemmel til  

 afgørelser, der stopper for fremtidig tilskudsbetaling.
Han har imidlertid  

 foreslået et lovgivningsmæssigt indgreb af to grunde.
Dels er »en  

 afgørelse om lukning af et så stort antal skoler . . . så usædvanlig i det  

 danske skolesystem og derfor af så principiel rækkevidde, at det findes  

 nødvendigt at sikre en stillingtagen hertil fra Folketingets side.« Dels  

 vil »en administrativ løsning mere sandsynligt end en lovgivningsmæssig  

 løsning . . . resultere i et stort antal retssager, der i en årrække vil  

 betyde store og mangeartede omkostninger for samfundet.
Også af denne grund  

 bør beslutningen træffes af Folketinget.« Til disse to begrundelser føjer sig måske nu en tredje.
I et indlæg, som  

 er trykt i Politiken den 18. ds., skriver ministeren under overskriften  

 »Derfor vil jeg have en Tvindlov«: »Det er koncernledelsen af  

 Tvindskolerne og dens systematiske misbrug, jeg vil til livs.
Og da  

 Skolesamvirket Tvind består af 32 skoler, så må der nødvendigvis lukkes af  

 for tilskud til 32 skoler - gode som dårlige, før vi effektivt har lukket  

 pengekassen.« Det fremgår af referatet fra lovforslagets bemærkninger, at  

alternativet til forslagets bestemmelser i § 7 ff. om standsning af  

 offentlige tilskud til 32 Tvindskoler ville være et administrativt indgreb  

 mod skolerne.
Et sådant indgreb kan foretages allerede nu, hvis reglerne i  

 loven om godkendelse eller tilskud er tilsidesat.
Det vil i udvidet forstand  

 være hjemlet fra 1. juli i år, hvis L 268, §§ 1-5, gennemføres, fordi  

 betingelserne strammes og tilbagekaldelsesadgangen udvides betydeligt.
2. Problemstilling Lovforslagets fremsættelse har givet anledning til en del offentlig debat,  

 hvorunder der bl.a. har været rejst spørgsmål, om en lov gennemført på  

 grundlag af forslaget vil være forenelig med grundloven og med Den Europæiske  

 Menneskerettighedskonvention (i det følgende forkortet »EMK«).  

 Denne debat har alene angået forslagets bestemmelser om indgreb over for  

 direkte nævnte Tvindskoler, dvs. hvad man kunne kalde  

 »særlovsdelen« af lovforslaget.
Det er alene denne del af  

 lovforslaget, som indeholder principielle og vanskelige retlige problemer.  

 Mine efterfølgende overvejelser vil derfor ligesom Justitsministeriets notat  

 af 13. maj d.å. begrænse sig til lovforslagets §§ 7-10.
Udgangspunktet for kritikken af lovforslaget har ikke været selve det  

 forhold, at undervisningsministeren vil gribe ind over for Tvindskolerne, men  

 den måde, hvorpå han ønsker at gøre det.
Ministeren finder - jfr.  

 lovforslagets bemærkninger s. 6-7 - at Tvindskolerne har overtrådt reglerne  

 for modtagelse af statstilskud.
I stedet for at gribe ind med administrative  

 afgørelser, som han har hjemmel til at træffe i lovgivningen, søger han at  

 standse udbetalingen af tilskud ved lov.
Slutresultatet vil muligvis blive  

 det samme - at skolerne ikke længere får statstilskud og dermed formentlig må  

 lukke - men ved at benytte lovgivningsvejen afskæres skolerne fra en række  

retssikkerhedsgarantier, som de ville have haft, hvis den alternative  

 procedure var blevet valgt.
De får ingen administrativ sagsbehandling med den  

 betryggelse, der ligger heri på grund af regler om bl.a. sagsoplysning,  

 partshøring, aktindsigt, begrundelse, lighed og proportionalitet mellem mål  

 og middel.
Er skolerne utilfredse med afgørelsen, kan de ikke gennem klage  

 til ombudsmanden eller via et søgsmål ved domstolene få en prøvelse af, om  

 ministeriet nu også har ret i, at lovgivningens tilskudsregler er overtrådt  

 på en måde, som kan begrunde tilbagekaldelse af godkendelsen eller standsning  

 af tilskudsudbetalingen.
Navnlig har kritikken hæftet sig ved, at de  

 omstridte bestemmelser forhindrer skolerne i at kunne gå til domstolene.
Den beskrevne begrænsning af skolernes retssikkerhed er baggrunden for  

 flere spørgsmål om overholdelse af retsregler, som også en dansk lovgiver  

 skal efterleve.
For det første er der grund til at undersøge, om en lov på  

 grundlag af lovforslaget er forenelig med grundlovens § 3. Det centrale i  

 denne forbindelse er her bestemmelsens 3. punktum, hvorefter »Den  

 dømmende myndighed er hos domstolene«. (Nedenfor under 3) For det andet  

 må det overvejes, om en særlov som den omhandlede vil være i overensstemmelse  

 med andre bestemmelser i grundloven, herunder navnlig bestemmelsen i  

 grundlovens § 73 om beskyttelse af ejendomsretten, reglen i § 76 om  

 skolefrihed og en almindelig forfatningsretlig lighedsgrundsætning. (Nedenfor  

 under 4) For det tredje er der anledning til at gå ind på, om EMK art. 6,  

 stk. 1, om ret til domstolsprøvelse vedr. borgerlige rettigheder og pligter  

 er overholdt. (Nedenfor under 5) For det fjerde bør det belyses, om  

 lovforslaget - evt. uden at krænke egentlige retsregler på grundlovs- eller  

 traktatplan - dog indeholder tilsidesættelse af nogle almindeligt anerkendte  

 forfatningsprincipper. (Nedenfor under 6) Responset afsluttes med et pkt. 7,  

 hvorunder resultaterne fra de forudgående afsnit sammenfattes.
Det er en vigtig del af min opgave at forholde mig til antagelserne i  

 Justitsministeriets notat af 13. ds.
Da dette notat omhandler de samme  

 spørgsmål, som behandles i nærværende udtalelse, finder jeg det forsvarligt  

 og hensigtsmæssigt at være summarisk, hvor jeg er enig med Justitsministeriet  

 og fortrinsvis bruge kræfterne på felter, hvor jeg vurderer de berørte  

 retsspørgsmål anderledes end ministeriet.
På forhånd skal herved bemærkes, at  

 jeg ikke har indvendinger imod størstedelen af fremstillingen i ministeriets  

 notat, men at jeg samtidig på nogle punkter når til andre konklusioner end  

 ministeriet.
Disse begrænsede divergenser i opfattelse mellem ministeriet og  

 mig fører i flere vigtige henseender dog til, at min samlede vurdering  

 afviger fra ministeriets.
3. Forholdet til grundlovens § 3 Grundlovens § 3 udtrykker magtadskillelses- eller magtfordelingslæren med  

 følgende korte formuleringer:
»§ 3. Den lovgivende magt er hos kongen og folketinget i forening.  

 Den udøvende magt er hos kongen.
Den dømmende magt er hos domstolene.« Bestemmelsen, der i alt væsentligt har stået uændret i grundloven siden  

 den første grundlov i 1849, er tydeligt inspireret af tanker fra  

 oplysningstiden og i særdeleshed fra Montesquieus »L'Esprit des  

 lois« fra 1748. Den fastslår, at tre centrale typer af statsfunktioner  

 placeres hos tre forskellige statsorganer.
I al sin kortfattethed efterlader  

 forskriften mange spørgsmål.
Er der alene tale om en principbestemmelse, som  

 mere præcist følges op af senere bestemmelser i grundloven, og som ikke har  

 noget selvstændigt retligt indhold? Eller har den retlig betydning i sig selv  

 og i givet fald hvor langt? Bemærkelsesværdigt nok er det først efter 1945,  

 at den statsretlige teori har beskæftiget sig nærmere med bestemmelsen, men  

 den har i de sidste 50 år været genstand for en række fortolkningsforsøg,  

 uden at dens indhold dog kan siges at være tilnærmelsesvis afklaret i dag.  

 (Jfr. herved Kristian Hvidt, Juristen 1996, s. 163).
I relation til lovforslag L 268 er der kun anledning til at overveje et  

 enkelt spørgmål om fortolkning af grundlovens § 3. Dette spørgsmål er, om  

 lovgivningsmagten selv kan udøve en funktion, som efter grundloven har  

 karakter af »udøvende magt« (dvs. forvaltning) eller »dømmende  

 myndighed«.
Udtrykt på en anden måde er problemet i den  

 foreliggende sag, om lovgiveren kan træffe en konkret afgørelse i forhold til  

 Tvindskolerne og dermed sætte sig i stedet for forvaltningsmyndigheder og  

 domstole, som normalt ville varetage den slags opgaver.
3.1. Retskildespørgsmål Der foreligger meget lidt håndfast retskildemateriale til belysning af  

 problemet.
Ordlyden er for upræcis til at give nærmere vejledning om  

 bestemmelsens rækkevidde.
Der er ingen bidrag at hente i grundlovens  

 forarbejder. (Jfr.
Hvidt, a.st. s. 162). Ingen domme viser noget reelt om,  

 hvorledes grænserne skal drages efter domstolenes opfattelse. (Se herved  

 Peter Germer, Statsforfatningsret, 2. udg., 1995, s. 22 f.).
Dette betyder, at støtte for antagelser om bestemmelsens fortolkning  

 navnlig må søges i overvejelser vedr. forskriftens formål og  

 lovgivningspraksis. (Jfr.
Jens Peter Christensen, Forfatningsretten og det  

 Levende Liv, 1990, s. 106 ff.). Bestemmelsens formål eller - om man vil -  

 ideologien bag den kan give anledning til megen tvivl, og lovgivernes  

 stillingtagen til sager i grænseområdet er oftest vanskelig at tage til  

 sikker indtægt for en bestemt fortolkning, fordi folketingsmedlemmerne  

 forståeligt nok tænker mere politisk end juridisk.
Til formålsovervejelserne  

 og lovgivningspraksis kan yderligere føjes argumentationerne i den  

 statsretlige teori.
Det er tydeligt både i de teoretiske fremstillinger og i  

 Justitsministeriets notat af 13. ds., at en høj grad af enighed i den  

 statsretlige teori tillægges en ikke ringe vægt. (Se herved eksempelvis  

 nævnte notat s. 18 f.).
3.2. Formålsovervejelser Der er generel enighed i den statsretlige teori om, at formålet med  

 grundlovens § 3 primært er at skabe »retssikkerhed«.
Der kan her  

 bl.a. henvises til det citat fra Poul Andersen, Dansk Statsforfatningsret,  

 1954, s. 565, der bringes i det nævnte notat s. 18, samt Jens Peter  

 Christensen, a.st. »Retssikkerhed« betyder her navnlig beskyttelse  

 af den enkelte imod den risiko for vilkårlighed, der kan forekomme, hvis  

 samme instans har beføjelse til både at formulere den generelle regel og at  

 anvende denne i konkrete tilfælde.
Denne formålsbestemmelse svarer nøje til,  

 hvad magtfordelingsteoretikerne fra det 17. og 18. århundrede havde for øje,  

 jfr. herved Gorm Toftegaard Nielsen, Politik og jura, 1994, s. 12-15.
Retssikkerhedsformålet taler med styrke for, at lovgiver i almindelighed  

 skal holde sig til at træffe belsutning om generelle forskrifter og i hvert  

 fald ikke til skade for den enkelte må gribe ind med konkrete afgørelser, der  

 i reglen træffes af administrative myndigheder eller domstole.
Sådanne  

 konkrete indgreb indebærer netop et sammenfald af alle magtbeføjelser hos  

 lovgiveren, hvor forvaltningsmyndigheder og domstole altid er bundet til at  

 respektere loven og dertil helt anderledes end Folketinget indrettet til at  

 behandle konkrete sager.
Den konkrete sag om Tvindskolerne er meget  

 illustrativ for, hvordan normale retssikkerhedsgarantier forsvinder, når  

 spørgsmålet afgøres ved en lovvedtagelse i Folketinget.
Man kunne evt. indvende imod at lægge retssikkerhedstanker til grund som  

 bestemmelsens primære formål, at udviklingen for længst har brudt med den  

 magtbalance mellem fyrste, aristokrati og folk, som var bærende for bl.a.  

 Lockes og Montesquieus statsteorier.
Det forhold, at folket - demokratiet -  

 har sejret på fyrstens og aristokratiets bekostning, kan dog ikke begrunde,  

 at retssikkerhed skal tillægges mindre vægt end tidligere.
Se herved Jens  

 Peter Christensen, a.st. s. 107-09, og Toftegaard Nielsen, Grundlovens § 3,  

 1977, s. 45-51.
3.3. Lovgivningspraksis, særligt om »singulær  

 lovgivning« Selv om man opfatter fastsættelse af generelle bestemmelser som  

 lovgivningsfunktionens kerne, er det efter mange års lovgivningspraksis  

 åbenbart, at der i betydeligt omfang gennemføres lovgivning om konkrete  

 forhold (»singulær lovgivning«). Grundloven forudsætter selv i  

 nogle forskrifter, at der kan vedtages love om enkeltpersoners forhold, jfr.  

 f.eks., §§ 10 og 11 om ydelser til regenten og medlemmer af kongehuset, § 44  

 om meddelelse af indfødsret, § 73 om ekspropriation og § 78 om forbud mod  

 foreninger.
Lovgivningspraksis går imidlertid væsentligt ud over, hvad grundloven selv  

 hjemler m.h.t. singulære love.
Der findes således flere eksempler på, at love  

 giver enkelte personer begunstigelser, som normalt meddeles som  

 forvaltningsafgørelse.
En af de nyeste illustrationer af dette er loven om  

 anvendelse af Frøstruplejren i Thy, nr. 410 af 14. juni 1995. Det forekommer  

 også, at der ved lov gøres indgreb over for enkelte personer eller  

 enheder.
Som eksempler nævnes i Justitsministeriets notat s. 19 lov nr. 824  

 af 21. december 1988 om ændring af lov om statsstøtte til Den Frie  

 Lærerhøjskole og Det Nødvendige Seminarium og lov nr. 93 af 15. februar 1989  

 om sammenlægning og nedlæggelse af seminarier.
Denne lovgivningspraksis må  

 tillægges væsentlig betydning i sammenhængen, og det må i dag lægges til  

 grund, at grundloven ikke i almindelighed udelukker singulære love.
Således  

 også Justitsministeriet, s. 19, samt bl.a.
Germer, a.st., s. 75.
Dette betyder imidlertid ikke, at der foreligger lovgivningspraksis for  

 love om alle mulige typer af konkrete forhold.
Der er så vidt ses ingen  

 eksempler på, at man ved lov har ændret hverken en straffedom eller en  

 civilretlig dom.
I flere tilfælde har der været gjort forsøg på at gennemføre  

 love af denne art, men det er ikke blevet til noget.
Se eksempler Henrik  

 Zahle, Dansk Forfatningsret 2, 1989, s. 78, og Toftegaard Nielsen, a.st., s.  

 180 f. og 203 ff.
Heller ikke synes der at foreligge love, hvor lovgiveren  

 træffer bestemmelse om konkrete sagforhold, som ellers umiddelbart kunne  

 forelægges domstolene til afgørelse.
Også her har forgæves forsøg været  

 gjort.
Se Toftegaard Nielsen, a.st., s. 184 ff. (spørgsmål om  

 erstatningspligt for Københavns Amt for skade i forbindelse med  

 Fiskebæk-broens sammenstyrtning i 1972) og Zahle, a.st., s. 78 f. (spørgsmål  

 om en afskediget ministers pligt til at betale dele af rejsegodtgørelsen for  

 et dyrt ophold i Paris tilbage til statskassen). Hvad kan sluttes ud fra  

 sådanne tilfælde i lovgivningspraksis? På den ene side kan man med sikkerhed  

 hævde, at en adgang til ved lov at ændre en dom eller at træffe afgørelse i  

 stedet for en domstol, ikke kan støttes på lovgivningspraksis.
På den anden  

 side giver tilfældene kun begrænset støtte for den antagelse, at sådanne love  

 er grundlovsstridige, fordi lovforslagene kun i en vis udstrækning er  

 standset ud fra forfatningsretlige betragtninger.
Af særlig interesse i relation til L 268 er, om der findes fortilfælde  

 for, at lignende beslutninger er truffet ved lov.
Jeg har ikke et så  

 omfattende og detaljeret kendskab til lovgivningspraksis, at jeg kan udelukke  

 forekomsten af sådanne eksempler.
Det forekommer mig imidlertid ikke  

 sandsynligt, at der foreligger tilfælde af denne art.
Dels er de ikke omtalt  

 i den statsretlige litteratur, og dels er de ikke fremdraget af  

 Justitsministeriet i notat af 13. ds.
Dette notat nævner to seminarielove fra  

 årsskiftet 1988-89, som umiddelbart kunne synes at være interessante  

 fortilfælde, fordi man her fratog et seminarium statsstøtte (Det Nødvendige  

 Seminarium) og i øvrigt nedlagde eller sammenlagde bestemt angivne seminarier  

 forskellige steder i landet.
En nærmere undersøgelse viser imidlertid, at  

 seminariesagerne ikke er parallelle til L 268. Begge lovene fra 1988-89 var  

 ifølge bemærkningerne til lovforslagene båret af nogle spareplaner, som også  

 ramte andre dele af den offentlige sektor.
Jfr.
Folketingstidende 1988-89,  

 tillæg A, sp. 3075 og 3145-47. For så vidt angår loven om Det Nødvendige  

 Seminarium, anføres afsluttende i bemærkningerne til lovforslaget:
»Lovforslaget er ikke udtryk for nogen kritik af den måde, hvorpå Det  

 Nødvendige Seminarium har forvaltet den uddannelsesopgave, som institutionen  

 selv har sat sig, og som fra samfundets side er anerkendt som alternativ til  

 den almindelige læreruddannelse.
Det må imidlertid erkendes, at der ikke  

 blandt uddannelsessøgende har været en sådan interesse for at gennemføre  

 denne særlige uddannelse, at det kan anses for rimeligt og økonomisk  

 forsvarligt at opretholde statens driftsstøtte til institutionen.« Disse bemærkninger står i tydelig kontrast til udtalelserne fra ministeren  

 om baggrunden for fremsættelsen af forslag om at standse for offentlig støtte  

 til 32 Tvindskoler.
3.4. Findes der overhovedet en retlig grænse i grundlovens § 3, 2. og  

 3. punktum, for singulær lovgivning? Det antages helt overvejende i den statsretlige litteratur, at  

 bestemmelsen i 2. punktum om den udøvende magt (forvaltninger i  

 almindelighed) ikke begrænser lovgivningens kompetence.
De bestemmelser, som  

 kan træffes af forvaltningen, vil således normalt også kunne træffes ved lov.  

 Resultatet harmonerer ikke godt med retssikkerhedsformålet, men er forklaret  

 navnlig med, at udtrykket »den udøvende magt« er meget vagt, og at  

 Folketinget i kraft af parlamentarismen har en afgørende indflydelse på den  

 ministerstyrede del af forvaltningen. (Jfr.
Poul Andersen, a.st., s. 307). I  

 betragtning af lovgivningspraksis finder jeg lige så lidt som  

 Justitsministeriet grundlag for at anfægte denne almindelige antagelse.
Større uenighed har der været i teorien om rækkevidden af grundlovens § 3,  

3. punktum om den dømmende magt.
Langt de fleste juridiske  

 teoretikere, som har skrevet om § 3 efter 1945, har antaget, at 3. punktum  

 sætter visse grænser for lovgivningsmagten.
Det modsatte synspunkt er  

 forfægtet af Alf Ross, senest i Dansk Statsforvaltningsret, 3. udg. ved Ole  

 Espersen, 1980, s. 237 ff., og Zahle, a.st., s. 75 ff.
Justitsministeriet  

 slutter sig i notatet af 13. ds. s. 18 f. til »den overvejende  

 opfattelse i den forfatningsretlige litteratur«.
I betragtning heraf og  

 af, at dette resultat er i overensstemmelse med retssikkerhedsformålet og  

 ikke anfægtes af lovgivningspraksis, ser jeg ingen grund til at argumentere  

 nærmere for, at også jeg er på linje med det almindelige standpunkt i den  

 statsretlige litteratur.
3.5. Udstrækningen af den retlige grænse i grundlovens § 3, 3.  

 punktum, om den dømmende myndighed 3.5.1. Justitsministeriets opfattelse For at kunne rejse spørgsmål i forhold til grundlovens § 3, 3. punktum, må  

 der ifølge ministeriet (s. 19) ud over at foreligge en singulær lov  

 »være tale om, at den normering, som den pågældende lov indebærer, er af  

 en sådan karakter, at den efter grundloven må siges at henhøre under  

 domstolene«.
For denne generelle formel taler ifølge ministeriet Lars  

 Nordskov Nielsens bemærkning i U 1961 B, s. 342, om »den dømmende magts  

 sikre kerne« og de eksempler, der af Poul Andersen (a.st., s. 565) og  

 Max Sørensen (Statsforfatningsret, 2. udg., 1973, s. 290) anføres på  

 utilladelige lovgivningsindgreb.
Nordskov Nielsens formulering giver ingen  

 særlig vejledning om grænsedragningen, men det gør de to andre teoretikeres  

 eksempler.
Poul Andersens eksempler angår alle love, som ændrer en allerede  

 afsagt dom, Max Sørensens - således som han refereres s. 18 i notatet -  

 tillige tilfælde, hvor en lov f.eks. fastslår en privat parts  

 erstatningspligt over for en anden, efter at den skadegørende handling er  

 foretaget.
Ministeriets konklusion er herefter den, at grundlovens § 3, 3.  

 punktum, kun er overtrådt, hvis der enten er tale om omgørelse af en allerede  

 afsagt dom eller om en indgriben i en konkret tvist, »hvis pådømmelse  

 umiddelbart henhører under domstolene« (min fremhævelse).
I forhold til det foreslåede indgreb over for Tvindskolerne fremhæver  

 ministeriet yderligere to betragtninger til støtte for, at lovforslaget er  

 foreneligt med grundlovens § 3. For det første anføres (s. 20 og 21), at  

 indgrebet mod skolerne er fremadrettet.
Det angår ikke allerede  

 udbetalte eller tilsikrede tilskud, men de pågældende skolers adgang til  

 fremtidige tilskud, og det er et lovgivningsanliggende. »En ændring af  

 reglerne med virkning for fremtidige tilskud kan således ikke antages at  

 indebære et indgreb i den dømmende magt.« For det andet gøres det  

 gældende, at lovforslaget efter ministeriets opfattelse ikke vil afskære  

 Tvindskolerne fra ved domstolene at få prøvet, om man har overholdt de hidtil  

 gældende regler.
Dels kan de opnå en sådan prøvelse under sager om  

 tilbagebetaling af allerede udbetalt støtte.
Dels vil de pågældende skoler  

 »næppe være afskåret fra selv at anlægge sag mod  

 Undervisningsministeriet med påstand om, at ministeriet tilpligtes at  

 anerkende, at man har overholdt de gældende tilskudsregler.« Der  

 henvises herved til Gomard, Civilprocessen, 4. udg., 1994, s. 28.
3.5.2. Egen vurdering Indledningsvis skal bemærkes, at ingen af ministeriets to særlige  

 argumenter for grundlovsmæssigheden af særlovsbestemmelserne efter min  

 opfattelse er holdbare.
Betragtningen om det fremadrettede indgreb er  

 vist hentet fra en sammenhæng, hvor man afgrænser ekspropriative indgreb i  

 relation til grundlovens § 73, og har ingen relevans i forhold til  

 grundlovens § 3, 3. punktum.
Det afgørende forekommer at være, om der  

 foreligger en retstvist, som domstolene kan tage stilling til, og ikke, om  

 afgørelsen kun angår fremtidige forhold eller ej.
Hvis man tænkte sig, at  

 Undervisningsministeriet allerede havde truffet afgørelse om administrativt  

 at stoppe tilskuddet til en skole med virkning fra 1. januar 1997, men  

 derefter fortrød og søgte samme beslutning gennemført i lovs form, ville  

 afgørelsen fortsat være fremadrettet, men samtidig være dækket af  

 Justitsministeriets formel for, hvornår grænsen i grundlovens § 3, 3.  

 punktum, er overtrådt.
Skulle lovgiver få den ide at meddele skilsmisse ved  

 lov, vil loven alene have virkning for fremtiden og uanset dette klart krænke  

 grundlovens § 3, 3. punktum.
Vedr. muligheden for domstolsprøvelse i forhold til de hidtil gældende  

 regler skal først fremhæves, at en sag om tilbagebetaling af allerede  

 udbetalte statstilskud naturligvis kan domstolsprøves, men kun, hvis  

 tilbagebetalingskrav faktisk rejses.
Det forhold, at tilskudsreglerne er  

 overtrådt, er ikke ensbetydende med, at tilbagebetaling kan kræves.
Følgelig  

 må det antages, at en prøvelse i forbindelse med tilbagebetalingskrav kun vil  

 være relevant i forhold til en (mindre) del af skolerne.
Med hensyn til  

 muligheden for at anlægge en anerkendelsessag vedr. en allerede ophævet  

 lovgivning (i forhold til de pågældende skoler) bemærkes, at det forekommer  

 yderst tvivlsomt, om et sådant søgsmål har en sådan aktualitet, at  

 søgsmålsret foreligger efter procesrettens regler.
Mere betydningsfuldt er  

 imidlertid, at selv om en skole skulle kunne anlægge et sådant  

 anerkendelsessøgsmål, vil den i retlig henseende ingen glæde have af at vinde  

 sagen, for på dommens tidspunkt er loven ændret, og skolen vil alligevel  

 intet tilskud få.
Dette forhold vil i øvrigt efter min opfattelse formentlig  

 i sig selv bevirke, at domstolene ikke vil betragte søgsmålsinteressen som  

 tilstrækkelig.
Summa summarum er det herefter min konklusion på dette punkt,  

 at Justitsministeriet ikke har ret i, at lovindgrebet over for de navngivne  

 skoler ikke fjerner muligheden for domstolsprøvelse.
Herudover er det min opfattelse, at Justitsministeriets generelle  

 formel i relation til grundlovens § 3, 3. punktum, er for snæver.
Jeg er  

 enig med ministeriet i, at man ikke ved lov må omgøre en allerede afsagt dom  

 eller gribe ind i en konkret tvist, hvis pådømmelse henhører under  

 domstolene, men jeg mener, at man må gå et skridt videre og lade forbudet  

 dække også andre lignende situationer, hvor muligheden for domstolsprøvelse  

 fjernes.
Ministeriets generelle »formel« er bygget på eksempler hos  

 to forfattere.
Det er problematisk på et sådant grundlag at holde andre  

 eksempler uden for forbudet, selv om de kvalitativt er af samme beskaffenhed  

 som dem, der er indenfor.
Hvad forfattere nævner som eksempler, vil ofte have  

 sammenhæng med de konkrete situationer, som tilfældigvis har foreligget.
Efter min vurdering taler meget stærke grunde for, at det konkrete  

 lovindgreb over for Tvindskolerne må sidestilles med de situationer, hvor der  

 er enighed om at anse singulær lovgivning for forbudt.
Der er tale om at  

 standse tilskudsbetalingen efter regler, som giver en ret til tilskud på  

 visse betingelser, fordi tilskudsreglerne anses for overtrådt.
Det vil sige,  

 at alle involverede spørgsmål er retsspørgsmål og kan dermed prøves af  

 domstolene.
Det eneste, som adskiller dette tilfælde fra en situation, hvor  

 et lovindgreb også efter Justitsministeriet er forbudt, er, at der endnu ikke  

 foreligger en administrativ afgørelse.
Efter de foreliggende oplysninger er  

 der ingen tvivl om, at et administrativt indgreb straks ville blive indbragt  

 for domstolene af den pågældende skole.
Hertil kommer - og det er efter min  

 vurdering afgørende - at det ifølge lovforslagets bemærkninger er indgrebets  

 formål at afskære domstolsprøvelsen.
Det bør også nævnes, at Folketinget  

 gennem dets Uddannelsesudvalg tilsyneladende forbereder sig på at gå ind i en  

 funktion, som normalt varetages af domstolene.
Ifølge Politiken den 16. ds.  

 har udvalgets formand, Hanne Severinsen, udtalt følgende: »Vi må nu i  

 Folketingets Uddannelsesudvalg se dokumentation for hver enkelt skoles rolle.  

 Dermed vil vi også se på, om nogle af de 32 skoler i undervisningsministerens  

 forslag bør sikres mulighed for at fortsætte.« I en sådan situation, hvor Folketinget klart forholder sig til en  

 retstvist, som det i modsætning til domstolene ikke er indrettet til at  

 behandle, og hvor indgrebets form er valgt netop for at afskære  

 domstolsprøvelsesmulighederne, taler retssikkerhedshensyn efter min  

 opfattelse meget tungt for at betragte loven som en krænkelse af grundlovens  

 § 3, 3. punktum.
For dette resultat taler ud over det allerede anførte, at  

 grundlovens § 3 generelt må antages primært at være båret af  

 retssikkerhedshensyn, jfr. foran 3.2, og at der, så vidt ses, ikke tidligere  

 er gennemført lovgivning som den nu foreliggende, se herved foran under 3.3.  

 om lovgivningspraksis.
Afslutningsvis skal nævnes, at Max Sørensens  

 fremstilling a.st. giver en vis støtte for min konklusion, idet han ud over  

 de eksempler, der refereres i Justitsministeriets notat generelt lægger vægt  

 på, om »parterne har formuleret deres krav og påstande under henvisning  

 til gældende ret«.
Denne formulering forekommer ganske rammende i  

 forhold til den konkrete situation vedr.
Tvindskolerne.
3.6. Konklusion Det samlede resultat af mine overvejelser vedr. lovforslagets forhold til  

 grundlovens § 3 er, at forslagets §§ 7-10 i den konkrete sammenhæng indebærer  

 en tilsidesættelse af § 3, 3. punktum, hvorefter den dømmende magt er hos  

 domstolene.
Naturligvis gør jeg ikke en sådan antagelse gældende, medmindre  

 jeg mener at have stærke grunde for den.
Samtidig erkender jeg åbent, at  

 retskildematerialet i relation til grundlovens § 3 er så sparsomt, at det er  

 vanskeligt at prognosticere, hvordan en retssag om spørgsmålet vil falde ud.  

 Denne usikkerhed dækker alle prognoser på området, også min og også  

 Justitsministeriets.
4. Forholdet til andre regler i grundloven 4.1. Grundlovens § 73 Denne bestemmelse yder borgere og andre retssubjekter en beskyttelse imod  

 indgreb i deres »ejendom«, hvis indgrebet har karakter af  

 ekspropriation.
Jeg er helt enig med Justitsministeriet i, at skolernes  

 forventning om fremtidig at kunne få offentlige tilskud ikke er  

 »ejendom« i bestemmelsens forstand, og at bestemmelsen derfor ikke  

 med rette kan påberåbes over for indgrebet i lovforslagets §§ 7-10.
4.2. Grundlovens § 76 Forskriften angår skolefrihed, men der er fuld enighed i den statsretlige  

 teori om, at der ikke i bestemmelsen kan indlægges nogen forpligtelse for  

 staten til at yde økonomisk støtte til private skoler.
Herefter er jeg også i  

 relation til § 76 på linje med Justitsministeriets konklusion, hvorefter  

 denne bestemmelse ikke kan anses for tilsidesat.
4.3. En forfatningsretlig lighedsgrundsætning Det har været hævdet i den juridiske litteratur, at der gælder en  

 almindelig lighedsgrundsætning på forfatningsniveau, jfr.
Fr.
Vinding Kruse,  

 Ejendomsretten 1, 3. udg., 1951, s. 252. En sådan grundsætning har støtte i  

 grundlovens § 70 om forbud mod diskrimination på grund af tro eller  

 afstamning, men antages herudover at gælde helt generelt.
Indholdet af reglen  

 svarer til den almindeligt anerkendte lighedsgrundsætning i  

 forvaltningsretten.
Denne indebærer et krav om, at det lige skal behandles  

 lige, eller mere operativt udtrykt, at der ikke må ske forskelsbehandling  

 uden saglig grund.
Lighedsgrundsætninger af denne art gælder også i flere  

 internationale retssystemer, jfr. således bl.a.
EMK art. 14 og EU-retten,  

 hvor en almindelig lighedsgrundsætning antages at gælde som en uskreven  

 retsgrundsætning på traktatniveau. (Der kan herved bl.a. henvises til Gulmann  

 og Nagel-Sørensen, EU-ret, 3. udg., s. 67 f.).
En forfatningsretlig lighedsgrundsætning har været påberåbt i to retssager  

 - U 1965 293 H og U 1986 898 H.
Begge domme gik den pågældende part imod på  

 det punkt, hvor den forfatningsretlige lighedsgrundsætning blev gjort  

 gældende, men domstolene tog ikke udtrykkeligt stilling til spørgsmålet, om  

 der gælder en sådan almindelig lighedsgrundsætning i statsretten.
Min egen  

 opfattelse er, at der i forkellige konkrete grundlovssammenhænge kan  

 argumenteres for fortolkning af paragraffer ud fra et almindeligt  

 diskriminationsforbud, men at man næppe helt almindeligt kan antage, at der  

 gælder et sådant.
Gjorde der det, ville konsekvensen være en generel og  

 ubestemt begrænsning af lovgivers kompetence, hvis indhold bestemmes af  

 domstolene.
En konsekvens af denne art uden specifik støtte i grundlovens  

 forskrifter forekommer mig ikke acceptabel.
Man kan måske inddrage en lighedsargumentation i relation til  

 afgrænsningnen af, i hvilket omfang konkret lovgivning er i strid med  

 grundlovens § 3, 3. punktum, jfr. herved foran under 3. Derimod er det efter  

 min vurdering uholdbart at påberåbe sig en lighedsgrundsætning selvstændigt  

 som et forfatningsretligt krav, der rækker ud over grundlovens § 3.  

 Lighedsargumentationen kan yde en vis støtte til konklusionen foran under  

 3.6, men har ikke betydning i sig selv og kan kun støtte en fortolkning af  

 grundlovens § 3, hvis Undervisningsministeriet har uret i, at skolerne  

 overtræder statsstøttereglerne.
Jeg er således også enig med  

 Justitsministeriet i konklusionen s. 26 f., at lovforslaget ikke kan anfægtes  

 ud fra en forfatningsretlig lighedsgrundsætning.
 5. Forholdet til Den Europæiske Menneskerettighedskonventions art.
6 EMK bestemmer i art. 6, stk. 1, bl.a., at enhver har ret til en  

 »retfærdig og offentlig rettergang for en uafhængig og upartisk domstol  

 . . ., når der skal træffes afgørelse om hans borgerlige rettigheder og  

 forpligtelser«.
Formålet med bestemmelsen er at give de enkelte en  

 retssikkerhedsgaranti, jfr. bl.a.
Peer Lorenzen m.fl., Den Europæiske  

 Menneskerettigheds Komvention, 1994, s. 139, samt Rehof og Trier,  

 Menneskeret, 1990, s. 139 ff.
Formålet er for så vidt sammenfaldende med det  

 primære formål med den danske grundlovs § 3, 3. punktum.
Retten til domstolsadgang gælder »borgerlige rettigheder og  

 forpligtelser«.
Dette udtryk forstås i konventionspraksis forholdsvis  

 vidt, og dette gælder ikke mindst, når det drejer sig om retspositioner, der  

 danner grundlag for erhverv, jfr.
Peer Lorenzen m.fl., a. st., s. 185-89. Der  

 foreligger så vidt ses ikke udtrykkelig afgørelse for, at ret til offentligt  

 tilskud falder inden for bestemmelsens område.
Situationen hører imidlertid  

 heller ikke til de tilfælde, som efter praksis anses for at ligge uden for  

 art. 6, stk. 1, og i betragtning af den generelt liberale fortolkning af  

 udtrykket »borgerlige rettigheder« må jeg lægge til grund, at  

 spørgsmålet om ret til tilskud er omfattet af bestemmelsen.
Andet er da  

 heller ikke hævdet i Justitsministeriets notat af 13. ds.
Art. 6 fortolkes således, at den i forhold til de retsforhold, den  

 vedrører, hjemler ret til at få retsforhold indbragt for og endeligt afgjort  

 af en domstol.
Bestemmelsen forpligter således den nationale lovgiver til at  

 give mulighed for, at bl.a. civile retstvister kan indbringes for domstole,  

 som opfylder kravene i art. 6, stk. 1. (Jfr.
Lorenzen m.fl., a. st., s. 14  

 med henvisning til EMD i Golder-sagen).
 Umiddelbart synes Tvindskolerne at kunne påberåbe sig art. 6, stk. 1, i  

 forhold til lovforslagets §§ 7-10. Justitsministeriet gør imidlertid  

 gældende, at en vedtagelse af lovforslaget ikke vil medføre en overtrædelse  

 af EMK art. 6, stk. 1. Dette begrundes med to synspunkter, som ministeriet  

 også har anført i relation til grundlovens § 3, 3. punktum, se herved foran  

 under 3.5.
For det første hævdes det, at der ikke er tale om et retskrav fra  

 skolernes side, fordi lovforslaget alene angår fremtidige forhold.  

 Dette er efter min opfattelse ikke holdbart.
Undervisningsministeriet finder,  

 at skolerne overtræder de gældende tilskudsregler, og at de derfor skal  

 fratages fremtidig støtte.
Skolerne er uenige heri, men afskæres fra en  

 domstolsprøvelse af, hvad der klart er et retsspørgsmål, fordi indgrebet  

 foretages ved lov.
Det ville være en anden situation, hvis skolerne mistede  

 adgangen til at modtage statsstøtte på grund af en generel lovændring. (Om  

 betingelsen »uenighed af retlig karakter«, se Lorenzen m.fl. a.st.,  

 s. 183 f.).
 Dernæst anfører Justitsministeriet, at den foreslåede lov ikke ændrer  

 ved skolernes adgang til at opnå domstolsprøvelse i medfør af grundlovens  

 § 63. Dette er urigtigt i relation til grundlovens § 3, 3. punktum og er  

 ligeledes urigtigt i forhold til EMK art. 6. Jeg henviser herved til min  

 argumentation foran s. 11-12.
 Min konklusion er herefter den, at vedtagelse af lovforslag L 268  

 må antages at indebære en overtrædelse af EMK art. 6, stk. 1, fordi  

 lovforslagets §§ 7-10 vil afskære Tvindskolerne fra at kunne få  

 domstolsprøvelse af et retsspørgsmål angående en civil rettighed.
EMK er en traktatretlig forpligtelse for Danmark, og denne kan vi ikke  

 lovgive os fri af.
Nationalretligt er EMK inkorporeret i dansk ret ved lov  

 nr. 285 af 29. april 1992. Denne lov kan lovgiveren naturligvis ændre  

 nationalretligt ved at vedtage L 268, og sidstnævnte lov vil derfor ikke  

 blive ugyldig, fordi den strider imod konventionen.
Dette ændrer dog ikke det  

 forhold, at Danmark uanset lovændring fortsat er folkeretligt bundet af EMK.
6. Almindeligt anerkendte forfatningsprincipper Selv om det imod mine antagelser foran under 3. og 5. lægges til grund, at  

 en vedtagelse af L 268 ikke vil medføre tilsidesættelse af bestemmelser i  

 grundloven og EMK, kan der stadig argumenteres ud fra retlige synspunkter  

 for, at forslagets §§ 7-10 bør opgives.
Ved siden af grundloven og  

 internationale konventioner findes forskellige almindeligt anerkendte  

 principper, som ikke er retligt bindende, men som normalt følges, fordi de  

 nyder almindelig anerkendelse.
Som et eksempel uden for nærværende sammenhæng  

 kan nævnes et princip om, at der ikke gennemføres straffebestemmelser med  

 tilbagevirkende kraft.
På linje med det nævnte eksempel er det et alment anerkendt princip for  

 lovgivning, at statsopgaver placeres hos de statsorganer, som er egnede til  

 at varetage dem, og i hvert fald ikke placeres således, at centrale  

 retssikkerhedsgarantier afskæres.
Til sådanne garantier hører utvivlsomt  

 adgangen til at kunne få prøvet uenighed om retsspørgsmål hos en domstol.
Alle statsretlige forfattere er enige om, at der knytter sig væsentlige  

 spørgsmål om retsprincipper til adgangen til at kunne opnå en  

 domstolsprøvelse af et retsspørgsmål.
Særlig interessant forekommer det mig  

 at være, at Ross, som generelt bestrider, at grundlovens § 3, 3. punktum,  

 sætter en retlig grænse for singulær lovgivning, samtidig betoner den  

 retspolitiske værdi af at følge magtfordelingsprincipper ved fordeling af  

 offentlige opgaver.
Der henvises herved bl.a. til Ross, a.st., s. 203, 206 og  

 229 f.
 Afslutningsvis skal nævnes, at tilsvarende synspunkter har fundet udtryk i  

 Justitsministeriets notat af 13. maj d.å. s. 22 og 29, og at ministeriet  

 allerede i forbindelse med sin første udtalelse til Undervisningsministeriet  

 har givet udtryk for, at lovforslaget gav anledning til principielle  

 retspolitiske overvejelser, se notatet s. 2. Man kunne måske ønske, at disse  

 synspunkter var udtrykt en smule stærkere og var blevet modtaget med lidt  

 større opmærksomhed i Undervisningsministeriet.
7. Sammenfatning Resultatet af mine undersøgelser og overvejelser vedr.  

 undervisningsministerens forslag til lovbestemmelser, der standser for  

 udbetaling af offentlig støtte til 32 navngivne Tvindskoler, kan sammenfattes  

 i følgende 4 punkter:
a) Lovindgrebet må antages at stride imod grundlovens § 3, 3. punktum,  

 fordi det er begrundet - i hvert fald delvis - i, at skolerne har overtrådt  

 den gældende lovgivning om statsstøtte, og fordi forslaget samtidig afskærer  

 skolerne fra at kunne få en domstolsprøvelse af dette spørgsmål.
Lovgiveren  

 vil ved en sådan fremgangsmåde henlægge, hvad der reelt er dømmende  

 myndighed, til Folketinget.
 b) Lovindgrebet er endvidere efter min opfattelse en tilsidesættelse af  

 Den Europæiske Menneskerettighedskonventions art. 6, stk. 1. Baggrunden for  

 denne antagelse er i det væsentlige den samme, som er gjort gældende i  

 relation til grundlovens § 3, 3. punktum, men forpligtelsen til at give  

 adgang til domstolsprøvelse har et mere sikkert holdepunkt i formuleringen af  

 EMK art. 6, end i den summariske affattelse af grundlovens § 3.
 c) Uden hensyn til, om bestemmelser i grundloven eller konventioner  

 antages at være overtrådt eller ej, vil en vedtagelse af  

 undervisningsministerens lovforslag være i uoverensstemmelse med et  

 almindeligt anerkendt princip for fordeling af statsopgaver, fordi forslagets  

 §§ 7-10 forhindrer skoler i at kunne opnå den domstolsprøvelse af  

 retsspørgsmål, som der sædvanligvis er adgang til, og som er en central del  

 af danske forestillinger om retssikkerhed.
 d) Grundloven og Den Europæiske Menneskerettighedskonvention kan ikke  

 antages at blive overtrådt på andre punkter end a) og b), hvis  

 undervisningsministerens lovforslag vedtages.
 Indholdsfortegnelse er vedhæftet.
Med venlig hilsen Claus Haagen Jensen Indholdsfortegnelse Justitsministeriet Notat om professor Claus Haagen Jensens udtalelse af 19. maj 1996 vedrørende  

 Undervisningsministeriets lovforslag L 268 om bl.a. bortfald af økonomisk  

 tilskud til Tvindskolerne 1. Indledning I et notat af 13. maj 1996 har Justitsministeriet redegjort for visse  

 forfatnings- og menneskeretlige spørgsmål i forbindelse med  

 Undervisningsministeriets lovforslag L 268 af 8. maj 1996. Notatet indeholder  

 en gennemgang af lovforslagets forhold til grundlovens §§ 3, 73 og 76, til en  

 forfatningsretlig lighedsgrundsætning og til art. 6 i den europæiske  

 menneskerettighedskonvention.
Det fremgår af notatet, at der efter Justitsministeriets opfattelse ikke i  

 grundloven eller menneskerettighedskonventionen er retlige hindringer  

 for, at lovforslaget vedtages.
Justitsministeriet har imidlertid samtidig  

 peget på, at lovforslaget kan give anledning til principiele retspolitiske  

 overvejelser, og at en lovgivning af den foreliggende karakter ud fra  

 almindelige principper kun bør anvendes, når der foreligger tungtvejende  

 grunde dertil.
Professor Claus Haagen Jensen, Aalborg Universitetscenter, har den 19. maj  

 1996 afgivet en udtalelse om de rejste spørgsmål.
Udtalelsen er udarbejdet  

 efter anmodning fra Socialistisk Folkeparti.
 Notatets punkt 2 indeholder en kort generel omtale af forholdet mellem  

 Claus Haagen Jensens og Justitsministeriets synspunkter.
 Notatets punkt 3 og 4 indeholder en nærmere omtale af de spørgsmål, hvorom  

 der ikke er enighed.
 Notatets indhold sammenfattes under punkt 5.
2. Generelt om forholdet mellem professor Claus Haagen Jensens og  

 Justitsministeriets synspunkter På en række punkter er der enighed mellem Claus Haagen Jensen og  

 Justitsministeriet om de rejste spørgsmål.
I overensstemmelse hermed anfører  

 Haagen Jensen på side 4, at han »ikke har indvendinger imod størstedelen  

 af fremstillingen i ministeriets notat«.
 Haagen Jensen finder således (side 14 f. i udtalelsen) ligesom  

 Justitsministeriet, at lovforslaget ikke er i strid med grundlovens §  

 73 (ejendomsrettens ukrænkelighed), at lovforslaget ikke er i strid  

 med grundlovens § 76 (skolefriheden), og at lovforslaget ikke er i  

 strid med en forfatningsretlig lighedsgrundsætning.
På to punkter er der på den anden side ikke enighed mellem Claus Haagen  

 Jensen og Justitsministeriet.
Det drejer sig om lovforslagets forhold til  

 grundlovens § 3 og art. 6 i den europæiske menneskerettighedskonvention.
I det følgende behandles disse spørgsmål nærmere.
Under punkt 3 omtales  

 spørgsmålet om forholdet til grundlovens § 3, og under punkt 4 omtales  

 spørgsmålet om forholdet til art. 6 i den europæiske  

 menneskerettighedskonvention.
3. Lovforslagets forhold til grundlovens § 3 3.1. Professor Claus Haagen Jensens synspunkter 3.1.1. Selv om Claus Haagen Jensen som anført når frem til et andet  

 resultat end Justitsministeriet, kan der indledningsvis være grund til at  

 fremhæve, at der også her på en række punkter er enighed.
Det gælder ikke mindst det forhold, at de nærmere retlige konsekvenser af  

 magtfordelingsprincippet i en række henseender ikke er afklaret, jf. herved  

 side 16 i Justitsministeriets notat.
I overensstemmelse hermed anfører Haagen  

 Jensen på side 5 f. i sin udtalelse bl.a., at grundlovens § 3  

 »efterlader . . . mange spørgsmål«, at ordlyden er »for  

 upræcis til at give nærmere vejledning om bestemmelsens rækkevidde«,  

at der »ingen bidrag (er) at hente i grundlovens  

 forarbejder«, at »ingen domme viser noget reelt om,  

 hvorledes grænserne skal drages efter domstolenes opfattelse«, at  

 bestemmelsens formål eller ideologi »kan give anledning til megen  

 tvivl«, og at lovgivningsmagtens stillingtagen til sager i  

 grænseområdet oftest er »vanskelig at tage til sikker indtægt for en  

 bestemt fortolkning, fordi folketingsmedlemmerne forståeligt nok tænker mere  

 politisk end juridisk«.
Haagen Jensen er ligeledes bl.a. enig med Justitsministeriet i, at  

 grundloven ikke i almindelighed afskærer Folketinget fra at gennemføre  

 »singulær« lovgivning, jf. udtalelsens side 7 f., men at  

 bestemmelsen i § 3, 3. pkt., dog sætter visse grænser for tilladeligheden af  

 en sådan lovgivning.
Det kan i den forbindelse bemærkes, at det i dele af den  

 forfatningsretlige litteratur er anført, at grundlovens § 3 slet ingen  

 grænser sætter for lovgivningsmagten.
Sådanne synspunkter er gjort gældende  

 af Alf Ross og Henrik Zahle, jf. side 17 i Justitsministeriets notat.
Interessen må imidlertid samle sig om de punkter vedrørende grundlovens §  

 3, hvorom der ikke er enighed mellem Claus Haagen Jensen og  

 Justitsministeriet.
Det er disse punkter, som fører Haagen Jensen til den  

 konklusion, at lovforslaget er i strid med grundloven.
3.1.2. Under punkt 3.5.1 i sin udtalelse (side 10 f.) gengiver Claus  

 Haagen Jensen Justitsministeriets synspunkter.
Det anføres, at for at en lov  

 skal være i strid med grundlovens § 3, må der efter Justitsministeriets  

 opfattelse »ud over at foreligge en singulær lov være tale om, at den  

 normering, som den pågældende lov indebærer, er af en sådan karakter, at den  

 efter grundloven må siges at henhøre under domstolene«.
Det anføres  

 også, at Justitsministeriets konklusion herefter er den, »at grundlovens  

 § 3, 3. pkt., kun er overtrådt, hvis der enten er tale om en omgørelse af en  

 allerede afsagt dom eller om en indgriben i en konkret tvist, hvis  

 pådømmelse umiddelbart henhører under domstolene« (Haagen Jensens  

 understregning).
Herefter anføres det, at Justitsministeriet fremhæver  

 »yderligere« to betragtninger til støtte for, at det foreliggende  

 lovforslag er foreneligt med grundlovens § 3. Haagen Jensen bemærker således,  

 at Justitsministeriet for det første anfører, at indgrebet imod  

 skolerne er fremadrettet.
Det angår ikke de allerede udbetalte eller  

 tilsikrede tilskud, men alene de pågældende skolers adgang til fremtidige  

 tilskud.
Dette er et lovgivningsanliggende.
Herefter anfører Haagen Jensen  

 som et citat fra Justitsministeriets notat, at en »ændring af reglerne  

 med virkning for fremtidige tilskud kan således ikke antages at indebære et  

 indgreb i den dømmende magt«.
 Haagen Jensen anfører endvidere, at Justitsministeriet for det  

 andet gør gældende, at lovforslaget ikke vil afskære Tvindskolerne fra  

 ved domstolene at få prøvet, om man har overholdt de hidtil gældende regler.  

 Det kan dels ske under sager om tilbagebetaling af allerede udbetalt støtte,  

 dels under et anerkendelsessøgsmål anlagt af skolerne mod  

 Undervisningsministeriet.
 3.1.3. Claus Haagen Jensens egen vurdering af de rejste spørgsmål er  

 gengivet i udtalelsens punkt 3.5.2 (side 11 ff.).
Indledningsvis anfører Haagen Jensen, at ingen af Justitsministeriets to  

 »særlige argumenter« for lovforslagets grundlovsmæssighed er  

 holdbare.
Om det forhold, at det omhandlede indgreb er fremadrettet, anfører  

 Haagen Jensen således, at der er tale om en betragtnig, som vedrører  

 grundlovens § 73, men som ingen relevans har i forhold til grundlovens § 3,  

 3. pkt.
Det afgørende er efter Haagen Jensens opfattelse i stedet, »om  

 der foreligger en retstvist, som domstolene kan tage stilling til, og ikke om  

 afgørelsen kun angår fremtidige forhold eller ej«.
Om skolernes mulighed  

 for at anlægge et anerkendelsessøgsmål mod Undervisningsministeriet anfører  

 Haagen Jensen bl.a., at det forekommer »yderst tvivlsomt«,  

 om et sådant søgsmål kan admitteres, og at en skole i retlig henseende  

 ingen glæde vil have af at vinde en sådan sag, fordi skolen, såfremt loven  

 vedtages, alligevel intet tilskud vil få.
Herefter anfører Haagen Jensen, at Justitsministeriets »generelle  

 formel« i relation til grundlovens § 3, 3. pkt., er for snæver.
Haagen  

 Jensen er enig med Justitsministeriet i, at en lov ikke kan ændre en dom  

 eller gribe ind i en konkret tvist, hvis pådømmelse henhører under  

 domstolene.
Haagen Jensen mener imidlertid, at man »må gå et skridt  

 videre og lade forbudet dække også andre, lignende situationer, hvor  

 muligheden for domstolsprøvelse fjernes«.
Efter Haagen Jensens opfattelse »taler meget stærke grunde for, at  

 det konkrete lovindgreb over for Tvindskolerne må sidestilles med de  

 situationer, hvor der er enighed om at anse singulær lovgivning for  

 forbudt«.
Til støtte herfor anfører Haagen Jensen navnlig, at der er  

 »tale om at standse tilskudsbetalingen efter regler, som giver en ret  

 til tilskud på visse betingelser, fordi tilskudsreglerne anses for  

 overtrådt«.
Hertil kommer det efter Haagen Jensens opfattelse  

 »afgørende«, at »det ifølge lovforslagets bemærkninger er  

 indgrebets formål at afskære domstolsprøvelsen«.
Bl.a. på denne baggrund er det Haagen Jensens opfattelse, at  

 retssikkerhedshensyn taler »meget tungt for at betragte loven som en  

 krænkelse af grundlovens § 3, 3. pkt.«.
I sin konklusion på side 13  

 (punkt 3.6) anfører Haagen Jensen, at han mener at have stærke grunde for sit  

 synspunkt.
Det anføres dog samtidig, at »retskildematerialet i relation  

 til grundlovens § 3 er så sparsomt, at det er vanskeligt at prognosticere,  

 hvordan en retssag om spørgsmålet vil falde ud.
Denne usikkerhed dækker alle  

 prognoser på området, også min og også Justitsministeriets«.
3.2. Justitsministeriets bemærkninger 3.2.1. Claus Haagen Jensen anfører på side 10-11 i sin udtalelse - i  

 relation til Justitsministeriets synspunkter om indgrebets fremadrettede  

 karakter og om skolernes adgang til uanset lovindgrebet at gå til domstolene  

 - at Justitsministeriet hermed fremhæver »yderligere to betragtninger  

 til støtte for, at lovforslaget er foreneligt med grundlovens § 3«.
Der kan på den baggrund være anledning til at præcisere, at hele  

 fremstillingen i afsnittet om grundlovens § 3 i Justitsministeriets notat  

 drejer sig om, hvorvidt det foreliggende lovforslag falder inden for de  

 tilfældegrupper, hvor der i den forfatningsretlige litteratur (og i praksis)  

 har været rejst spørgsmål om forholdet til grundlovens § 3, 3. pkt., jf.  

 notatets punkt 5.2.1-5.2.4. Justitsministeriet finder som her anført, at  

 dette spørgsmål må besvares benægtende.
Det, Haagen Jensen kalder  

 Justitsministeriets »yderligere to betragtninger« vedrørende  

 indgrebets fremadrettede karakter og skolernes adgang til domstolsprøvelse i  

 notatets punkt 5.2.5, er således en integreret del af den retlige  

 argumentation for, at det foreliggende lovforslag falder uden for de  

 ovennævnte tilfældegrupper, og at der derfor ikke er tale om et  

 grundlovsstridigt indgreb i dømmende magt.
 3.2.2. For så vidt angår spørgsmålet om holdbarheden af  

 Justitsministeriets antagelser på det førstnævnte punkt, har Claus Haagen  

 Jensen som nævnt anført, at det forhold, at det foreslåede indgreb er  

fremadrettet i den forstand, at det ikke vedrører allerede udbetalte  

 eller tilsikrede tilskud, men alene tilskud efter den 31. december 1996,  

 ingen relevans har i forhold til grundlovens § 3, 3. pkt.
 Dette synspunkt er Justitsministeriet ikke enigt i.
Det er tværtimod Justitsministeriets opfattelse, at det forhold, at  

 indgrebet ikke vedrører allerede udbetalte eller tilsikrede tilskud, har  

 meget væsentlig betydning for afgrænsningen i forhold til dømmende magt.
Det  

 skyldes, at et lovindgreb i skolernes allerede eksisterende formue (herunder  

 allerede udbetalte eller tilsikrede økonomiske tilskud) i højere grad ville  

 kunne sidestilles med indgreb, som det henhører under domstolene at tage  

 stilling til, f.eks. idømmelse af bøde eller konfiskation.
Et sådant  

 lovindgreb ville derfor kunne rejse spørgsmål i forhold til opgavefordelingen  

 mellem lovgivningsmagten og domstolene.
I modsætning hertil indebærer det foreliggende lovforslag alene en  

 afgrænsning af, hvilke skoler staten fremover - uden på nogen måde at  

 være grundlovsmæssigt forpligtet hertil - vil yde økonomisk støtte til.
Det  

 er efter Justitsministeriets opfattelse et anliggende, som lovgivningsmagten  

 utvivlsomt er beføjet til at træffe bestemmelse om, jf. side 20 i  

 Justitsministeriets notat.
 3.2.3. For så vidt angår det andet spørgsmål, dvs. spørgsmålet om  

 Tvindskolernes mulighed for at anlægge et anerkendelsessøgsmål ved  

 domstolene, har Haagen Jensen som nævnt anført, at det forekommer  

 »yderst tvivlsomt«, om skolerne kan anses for søgsmålsberettigede.
Justitsministeriet er fortsat af den opfattelse, at skolerne næppe vil  

 være afskåret fra i form af et anerkendelsessøgsmål at få prøvet rigtigheden  

 af de tilkendegivelser om misbrug m.v., som kan siges at være indeholdt i  

 lovforslagets almindelige bemærkninger.
Justitsministeriet har i den  

 forbindelse bl.a. lagt vægt på, at der i retspraksis synes at være en  

 stigende tilbøjelighed til at tage anerkendelsessøgsmål under påkendelse, jf.  

 Bernhard Gomard, Civilprocessen (4. udg., 1994), side 280 ff. (særligt side  

 284). Der henvises endvidere til punkt 4.2 nedenfor.
 3.2.4. I øvrigt er det som anført Claus Haagen Jensens hovedsynspunkt, at  

 Justitsministeriets antagelse af, hvilke lovgivningsindgreb der er i strid  

 med grundlovens § 3, er for snæver.
Haagen Jensen er enig med Justitsministeriet i, at en lov ikke kan omgøre  

 en allerede afsagt dom eller gribe ind i en konkret tvist, hvis pådømmelse  

 henhører under domstolene.
Haagen Jensen mener imidlertid, at man »må  

 gå et skridt videre og lade forbudet dække også andre, lignende  

 situationer, hvor muligheden for domstolsprøvelse fjernes«, og at det  

 foreliggende lovforslag må »sidestilles med de situationer, hvor  

 der er enighed om at anse singulær lovgivning for forbudt« (fremhævet  

 her). Som det afgørende for denne vurdering anfører Haagen Jensen, at det er  

 indgrebets formål at afskære domstolsprøvelsen.
Justitsministeriet forstår Haagen Jensens udtalelse om at »gå et  

 skridt videre« således, at denne udtalelse relaterer sig til den  

 forståelse af grundlovens § 3, som der hidtil er givet udtryk for i den  

 statsretlige litteratur.
Haagen Jensens udtalelse overskrider - uanset at  

 Haagen Jensen anvender udtrykket »sidestille« - efter  

 Justitsministeriets opfattelse de grænser, som det hidtil har været antaget  

 at grundlovens § 3 sætter for lovgivningsmagtens kompetence.
 Som det fremgår af Justitsministeriets notat af 13. maj 1996, punkt 5, og  

 bemærkningerne ovenfor, er der væsentlig forskel mellem de eksempler på  

 utilladelige lovindgreb, der er anført i den statsretlige litteratur, og det  

 her foreliggende tilfælde.
Med hensyn til spørgsmålet om, hvorvidt der er grundlag for en sådan  

 yderligere begrænsning af lovgivningsmagtens kompetence - med Haagen Jensens  

 udtryk »at gå et skridt videre« - må det fremhæves, at  

 udgangspunktet efter dansk forfatningsret er, at lovgivningsmagtens  

 kompetence alene er begrænset, i det omfang det udtrykkeligt fremgår af  

 grundloven.
Alf Ross har herom anført, at det »harmonerer godt med  

 demokratisk ideologi, at et organ, der er sammensat af landets folkevalgte  

 forsamling og kongen, har den residuelle kompetence, dvs. kompetence til  

 enhver retsakt, der ikke ifølge grundloven udtrykkeligt er forbeholdt et  

 andet statsorgan«, a.st., side 222 f.
Det må derfor kræve særlige  

 holdepunkter for at antage begrænsninger i lovgivningsmagtens kompetence.  

 Sådanne holdepunkter findes efter Justitsministeriets opfattelse ikke i det  

 foreliggende retskildemateriale vedrørende grundlovens § 3.
 For så vidt angår Haagen Jensens afgørende argument: at grænserne for  

 lovgivningsmagtens kompetence i den foreliggende sag må bero på lovindgrebets  

 formål, har Justitsministeriet forstået, at Haagen Jensen herved sigter til  

 de bemærkninger om spørgsmålet om retssager, der er anført i lovforslagets  

 bemærkninger side 7, højre spalte.
Hertil bemærkes, at lovforslaget går ud på, at Folketinget umiddelbart i  

 loven træffer bestemmelse om, hvilke skoler der for fremtiden ikke skal være  

 berettigede til tilskud.
En vedtagelse af lovforslaget vil have den virkning,  

 at der ikke for fremtiden skal træffes administrative afgørelser om nye  

 tilskud til de pågældende skoler, som herefter i givet fald ville kunne  

 indbringes for domstolene.
De bemærkninger herom, som ministeren har  

 anført i lovforslaget, er efter Justitsministeriets opfattelse uden betydning  

 for spørgsmålet om afgrænsningen af lovgivningsmagtens kompetence  

 efter grundlovens § 3.
Som anført på side 21 i Justitsministeriets notat af 13. maj 1996 kan det  

 forhold, at der i den gældende lovgivning er hjemmel til administrativt at  

 træffe afgørelse, der betyder stop for fremtidig tilskudsudbetaling med  

 mulighed for efterfølgende domstolsprøvelse efter grundlovens § 63, efter  

 Justitsministeriets opfattelse ikke føre til en begrænsning af  

 lovgivningsmagtens kompetence.
Der ville i givet fald på dette område, hvor  

 det drejer sig om udbetaling af tilskud, være tale om en meget vidtgående  

 indskrænkning i det statsretlige udgangspunkt om lovgivningsmagtens  

 kompetence til at regulere med virkning for fremtiden.
 3.2.5. Spørgsmålet er herefter, om der i øvrigt som følge af grundlovens §  

 3 er formål, som lovgivningsmagten ikke må forfølge, eller begrundelser, som  

 lovgivningsmagten ikke må bruge.
Det er utvivlsomt, at Folketinget kan fjerne tilskud af besparelsesmæssige  

 grunde.
I den forbindelse vil Folketinget kunne beslutte, at der fortsat skal  

 ydes tilskud til nogle, men ikke til andre af de hidtidige modtagere.
 Folketinget vil f.eks. også kunne fjerne tilskud til visse skoler med den  

 begrundelse, at de er i stand til at klare sig selv økonomisk.
 Efter Justitsministeriets opfattelse vil Folketinget også som i det  

 foreliggende tilfælde kunne fjerne tilskud med den begrundelse, at man ikke  

 har tillid til, at modtagerne fremover vil anvende tilskud til de formål, som  

 Folketinget ønsker at tilgodese med støtten.
 I modsat fald ville skoler, som man har mistet tilliden til, i forhold til  

 lovgivningsmagten være bedre beskyttede mod »negative« ændringer af  

 tilskudsreglerne med virkning for fremtiden end skoler, som man ikke har  

 mistet tilliden til.
 3.2.6. Sammenfattende er det således fortsat Justitsministeriets  

 opfattelse, at Undervisningsministeriets lovforslag ikke indebærer et indgreb  

 i dømmende magt i strid med grundlovens § 3.
4. Lovforslagets forhold til art. 6 i den europæiske  

 menneskerettighedskonvention 4.1. Professor Claus Haagen Jensens synspunkter Under punkt 5 (side 16 ff.) i udtalelsen anfører Claus Haagen Jensen, at  

 lovforslaget efter hans opfattelse tillige er i strid med art. 6 i den  

 europæiske menneskerettighedskonvention (retten til en retfærdig rettergang).
Haagen Jensen bemærker herom, at Tvindskolerne »umiddelbart synes . .  

 . at kunne påberåbe sig art. 6, stk. 1, i forhold til lovforslagets §§  

 7-10.« Det anføres endvidere, at de synspunkter, som under punkt 6 i  

 Justitsministeriets notat er anført til støtte for, at lovforslaget ikke er  

 konventionsstridigt, ikke er holdbare.
Det skyldes ifølge Haagen Jensen,  

at skolerne fratages retten til ved domstolene at få prøvet  

 Undervisningsministeriets antagelse om, at skolerne har overtrådt de gældende  

 tilskudsregler, og at det ikke er korrekt, at lovforslaget ikke ændrer  

 ved skolernes adgang til at opnå domstolsprøvelse i medfør af grundlovens §  

 63. Haagen Jensen henviser i den forbindelse til sine synspunkter vedrørende  

 grundlovens § 3.
4.2. Justitsministeriets bemærkninger Undervisningsministeriets lovforslag indebærer ingen begrænsninger i  

 Tvindskolernes adgang til ved domstolene at få prøvet de afgørelser, som  

 Undervisningsministeriet har truffet eller fremover vil træffe vedrørende  

 udbetalte tilskud.
Skolerne vil som anført under punkt 3.2.3 efter Justitsministeriets  

 opfattelse næppe heller være afskåret fra i form af et anerkendelsessøgsmål  

 at få prøvet, om man har overtrådt de hidtil gældende tilskudsregler.
Det  

 gælder i hvert fald, i det omfang konventionen, der er inkorporeret i dansk  

 ret, indebærer en pligt for domstolene til at admittere sådanne søgsmål.
 Endelig er der intet til hinder for, at skolerne anfægter den foreslåede  

 lovs grundlovsmæssighed ved domstolene.
 På denne baggrund - og i lyset af de synspunkter, der er anført ovenfor  

 under punkt 3.2 - er det fortsat Justitsministeriets opfattelse, at  

 lovforslaget er i overensstemmelse med art. 6 i den europæiske  

 menneskerettighedskonvention.
5. Sammenfatning Notatet indeholder Justitsministeriets bemærkninger til professor Claus  

 Haagen Jensens udtalelse af 19. maj 1996 om visse spørgsmål i forbindelse med  

 Undervisningsministeriets lovforslag L 268 af 8. maj 1996.
På en række punkter er der enighed mellem Claus Haagen Jensen og  

 Justitsministeriet om de rejste spørgsmål.
Haagen Jensen finder således (side  

 14 ff. i udtalelsen) ligesom Justitsministeriet, at lovforslaget ikke  

 er i strid med grundlovens § 73 (ejendomsrettens ukrænkelighed), at  

 lovforslaget ikke er i strid med grundlovens § 76 (skolefriheden), og  

at lovforslaget ikke er i strid med en forfatningsretlig  

 lighedsgrundsætning.
På to punkter er der på den anden side ikke enighed mellem Claus Haagen  

 Jensen og Justitsministeriet.
Det drejer sig om lovforslagets forhold til  

 grundlovens § 3 og art. 6 i den europæiske menneskerettighedskonvention.
 Justitsministeriet finder fortsat ikke, at lovforslaget er i strid med  

 disse bestemmelser.
Dette er imidlertid ikke ensbetydende med, at Justitsministeriet ikke kan  

 være enigt i en række af de principielle betragtninger, som Haagen Jensen har  

 anført.
Efter Justitsministeriets opfattelse beror uenigheden derfor ikke så  

 meget på, hvilke betragtninger det foreliggende lovforslag giver anledning  

 til, men i højere grad på, om disse betragtninger er afgørende for  

 fortolkningen af grundlovens § 3 eller - som Justitsministeriet har givet  

 udtryk for - alene kan føre til, at der er tale om en lovgivningsform, som  

 Folketinget af principielle grunde bør være tilbageholdende med og kun  

 anvende, når tungtvejende grunde taler for det.
