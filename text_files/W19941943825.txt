Beskatning af aktieindekskonti - Beskatning af aktieindekskonti Referencer: LV 1994 A.D.2.1.1, A.D.2.2.6, A.D.2.3, A.D.2.5, A.D.2.6.2 og  

 KGL §§ 2, 3, 7, 8, 8   

 C, 8 E, 8 F, 8 G Ligningsrådet blev spurgt om følgende:
1. Vil indskydernes afkast af den nedenfor beskrevne aktieindekskonto, som  

 tilskrives ved udløbet af 3-års-perioden, skattemæssigt  

 blive behandlet som rente? 2. Hvis spørgsmål 1 besvares benægtende, hvilken  

 beskatning vil afkastet i så fald blive underkastet? 3. Skal investorernes afkast skattemæssigt periodiseres over  

 projektets løbetid på 3 år? Sagens omstændigheder var følgende:
 En bank påtænkte at introducere en ny form for  

 investeringsprojekt på det danske finansielle marked.
Den påtænkte type investeringsprojekt skulle  

 igangsættes, hvis en gruppe kunder i løbet af en periode samlet  

 indsatte et beløb på mindst 10 millioner kr. på en af  

 banken til formålet særligt oprettet konto.
Den enkelte investors  

 indskudsbeløb skulle udgøre mindst 25.000 kr.
Hvert enkelt  

 investeringsprojekt skulle have en varighed af 3 år.
 Banken oplyste følgende om det påtænkte projekt:
Det specielle ved kontoen var, at afkastet afhang af udviklingen i det  

 danske aktiemarked.
Afkastet opnåedes via en ny investeringsteknik, som  

 var udviklet og afprøvet af banken.
Denne nye investeringsteknik  

 skulle gennemføres på kontohavernes vegne af banken i  

 3-års-perioden.
 De gevinster, som tjentes på stigende aktiekurser i  

 3-års-perioden, skulle udbetales til kontohaver ne, og banken  

 garanterede tilbagebetaling af indskuddet efter 3 år, hvis  

 aktiekurserne faldt.
 Udgangspunktet for aktieindekskontoen var det beløb, som  

 indskyderne indsatte frem til og med den 1-3 1994.
 Et beløb svarende til 86 pct. af det indskudte beløb  

 på aktieindekskontoen ville banken anbringe til en fast forrentning,  

 så det i løbet af de 3 år voksede til indskuddenes  

 oprindelige størrelse (=100 pct.). Derved opnåede banken  

 dækning for at garantere tilbagebetaling af indskuddene til  

 kontohaverne.
Det resterende beløb (svarende til 14 pct. af indskuddene) skulle  

 af banken investeres i aktiemarkedet.
Det påtænktes at anvende  

 futurekontrakter knyttet til KFX-indekset, som var Københavns  

 Fondsbørs' officielle indeks sammensat af de 19 største og mest  

 omsatte danske aktier.
Køb af futurekontrakter ville svare til at  

 købe en buket af de 19 aktier, men krævede kun 1/10  

 likviditet.
 Den 3-årige horisont var valgt af hensyn til investeringsteknikken,  

 som behøvede forholdsvis lang periode for at opnå maksimalt  

 afkast til indehaverne af aktieindekskontoen.
Ønskede investorerne at udtræde før  

 investeringsperioden udløb, kunne dette lade sig gøre mod en  

 rentedekort.
Udtrædelsesreglerne var som følger:
Efter år 1: 90 pct. af indskuddet udbetaltes Efter år 2: 95 pct. af indskuddet udbetaltes Efter år 3: 100 pct. af indskuddet udbetaltes og afkastet tilskrevet  

 kontoen som rente.
 Svar:
 Da anmodningen ikke angik en bestemt skatteyder, men var stillet af banken  

 på vegne af de kommende investorer, måtte Ligningsrådet  

 afvise at give bindende forhåndsbesked om de stillede  

 spørgsmål.
 Ligningsrådet udtalte dog følgende vejledende om de rejste  

 spørgsmål:
Ligningsrådet fandt, at de indskudte beløb og disses  

 placeringer rettelig burde opdeles i to transaktioner.
Opdelingen skulle ske  

 med udgangspunkt i de placeringer af midlerne, som projektet forudsatte.
Den del af indskuddene (86 pct.), som banken placerede til en fast  

 forrentning, som efter 3 år muliggjorde udbetaling af 100 pct. af det  

 samlede indskud, fandt Ligningsrådet måtte anses som en fordring  

 mod banken.
Fordringen fik over 3-års-perioden en tilvækst  

 på 16,28 pct.
Dette beløb kunne ikke anerkendes som  

 værende en rente.
Der blev herved henset til, at der kun skete  

 rentetilskrivning een gang, nemlig ved ophævelse af kontoen.
Der blev  

 endvidere henset til, at der ikke var tale om sædvanlig renteberegning  

 ved førtidig udtræden.
I disse tilfælde skete  

 ophævelsen med et nedslag i det investerede beløb.
Nedslaget var  

 afhængigt af, hvornår udtræden skete.
Valgte investorerne  

 førtidig udtræden, måtte de altså acceptere et tab  

 på deres investeringer.
Ligningsrådet var herefter af den opfattelse, at tilvæksten  

 (16,28 pct.) var en kursgevinst.
Da fordringen ikke var rentebærende,  

 opfyldte den ikke mindsterentekravet.
Der var derfor tale om en sortstemplet  

 fordring.
For personer ville kursgevinsten være skattepligtig.
Opstod der som  

 følge af førtidig udtræden kurstab på fordringen  

 mod banken, ville kurstabet ikke være fradragsberettiget, jf. i det  

 hele kursgevinstlovens § 7.
 Selskaber m.v. samt næringsdrivende personer og dødsboer  

 skulle medregne såvel kursgevinst som kurstab til deres  

 indkomstopgørelse, jf. kursgevinstlovens §§ 2 og 3.
 Med hensyn til periodiseringsspørgsmålet anførtes, at  

 kursgevinsten (kurstabet) skulle medregnes til indkomsten efter  

 realisationssprincippet, jf. kursgevinstlovens § 8. Hvis nogle af  

 investorerne havde fået tilladelse til anvendelse af lagerprincip,  

 skulle dette princip også anvendes for omhandlede investering.
Den anden del af indskuddene (14 pct.) placeredes i futurekontrakter af  

 banken på vegne investorerne.
Ligningsrådet fandt, at den andel  

 af avancer og tab på kontrakterne, som fordeltes på de enkelte  

 investorer for hver enkelt transaktion, skulle beskattes på  

 præcis samme måde, som hvis investorerne havde foretaget de  

 pågældende transaktioner alene.
Der henvistes til  

 skatteministerens svar i TfS 1992, 2.
Investorerne var herefter omfattet af kursgevinstlovens § 8 C og skulle  

 som følge heraf opgøre gevinst og tab efter lagerprincippet  

 efter lovens § 8 E.
Opmærksomheden henledtes endvidere på §§ 8 F  

 og 8 G.
Med hensyn til denne del af indskuddene (14 pct.) havde investorerne  

 ligeledes mulighed for at udtræde før 3-års-periodens  

 udløb mod et nedslag i det indskudte beløb.
Der var reelt tale  

 om, at investorer indrømmedes en salgsret til at afstå deres  

 andel af futurekontrakterne til et på forhånd fastsat  

 beløb.
Denne salgsret var ligeledes omfattet af kursgevinstlovens § 8  

 C og skulle behandles som ovenfor nævnt.
