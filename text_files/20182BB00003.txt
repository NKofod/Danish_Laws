Betænkning og indstilling afgivet af Udvalget for Forretningsordenen den 28. august 2019 Betænkning og indstilling om ændring af forretningsorden for Folketinget (Opdeling af Transport- og Boligudvalget) Indledning Det fremgår af Folketingets forretningsordens § 7, stk. 1, at Folketinget ved begyndelsen af hver folketingssamling nedsætter de i bestemmelsen nævnte 23 stående udvalg.
 Det fremgår videre af § 7, stk. 2, at Udvalget for Forretningsordenen træffer beslutning om udvalgenes sagsområder og kan træffe beslutning om ændring af udvalgenes navne.
 Oprettelsen af nye stående udvalg og nedlæggelse af eksisterende udvalg kræver derimod ændring af forretningsordenen.
Folketinget besluttede med vedtagelsen af beslutningsforslag nr.
B 135 i foråret 2011 at udsætte nedsættelsen af udvalgene efter et nyvalg, til regeringen har fastlagt antallet af ministerier og ressortfordelingen, således at udvalgenes ressort og antal eventuelt kan tilpasses ministeriernes ressort, dog med forbehold for Folketingets suveræne ret til at beslutte udvalgsstrukturen.
 Dette blev fulgt op efter folketingsvalgene i 2011 og 2015, og de stående udvalgs navne og sagsområder svarede herefter  med nogle fravigelser  til ministeriernes.
Udvalget for Forretningsordenen afgav den 23. maj 2018 betænkning og indstilling om ændring af forretningsordenen for Folketinget (Ændring af forskellige arbejdsformer og forretningsgange m.v.) (B 147, 2017-18). I betænkningen konstaterer Udvalget for Forretningsordenen, at et flertal ønsker at opretholde den nuværende udvalgsstruktur, men at udvalget  når man efter det kommende folketingsvalg bl.a. skal tage stilling til udvalgenes sagsområder  vil tilstræbe at undgå, at et udvalgs sagsområder indeholder mange og meget forskellige sagsområder og dermed ordførerskaber, som det f.eks. har været tilfældet i Social-, Indenrigs- og Børneudvalget.
I sådanne tilfælde vil man overveje, om det eventuelt kan være mere hensigtsmæssigt at oprette et eller flere nye udvalg.
Ændringer i udvalgenes navne og sagsområder efter folketingsvalget den 5. juni 2019 Ved kongelig resolution af 27. juni 2019 blev flere ministeriers sagsområder og navne ændret.
Udvalget for Forretningsordenen godkendte den 28. juni 2019 i skriftlig procedure, jf.
UFO alm. del  bilag 2, en række ændringer af de stående udvalgs navne og sagsområder, hvorved de hidtidige 23 stående udvalg  med enkelte ændringer i udvalgenes navne og sagsområder  blev opretholdt.
 Udvalg og delegationer m.v., som ikke allerede var nedsat tidligere i juni, blev herefter nedsat den 4. juli.
 Udvalget for Forretningsordenen besluttede endvidere den 28. juni 2019, at udvalget efter sommerferien skal drøfte, om Transport- og Boligudvalget og/eller Miljø- og Fødevareudvalget eventuelt skal opdeles (i henholdsvis et Transportudvalg og et Boligudvalg og i et Miljøudvalg og et Fødevareudvalg).
Baggrunden for denne beslutning var, at det af kongelig resolution af 27. juni 2019 bl.a. fremgår, at sagerne under Transport- og Boligministeriet er fordelt mellem og henhører under henholdsvis transportministerens og boligministerens ledelse og ansvar.
Det fremgår også, at sagerne under Miljø- og Fødevareministeriet er fordelt mellem og henhører under henholdsvis ministeren for fødevarer, fiskeri og ligestillings og miljøministerens ledelse og ansvar.
 Beslutningen om at udskyde en drøftelse og beslutning om en eventuel opdeling af de to udvalg til efter sommerferien skal ses i lyset af, at en formel gennemførelse af en sådan eventuel beslutning kræver en ændring af Folketingets forretningsorden, som skal behandles to gange i Folketingssalen, hvilket på daværende tidspunkt ikke blev vurderet kunne ske inden den mødefrie periode ind over juli måned.
Folketinget nedsatte således den 4. juli 2019 Transport- og Boligudvalget og Miljø- og Fødevareudvalget som hidtil med nogle få justeringer.
De to udvalgs sagsområder svarer dermed for begges vedkommende i det væsentlige til to ministres sagsområder, idet det dog bemærkes, at Folketinget har nedsat Ligestillingsudvalget.
Forslaget om opdeling af  Transport- og Boligudvalget Det foreslås som opfølgning på Udvalget for Forretningsordenens beslutning den 28. juni 2019 at opdele Transport- og Boligudvalget i to udvalg:
 Et Transportudvalg og et Boligudvalg.
Det er tilstræbt, at udvalgenes sagsområder får tilsvarende indhold som de pågældende ministres sagsområder.
Det vil sige, at udvalgene får disse sagsområder:
 Transportudvalget (TRU): Jernbaner, veje, godstransport, taxikørsel, buskørsel, kollektiv trafik, faste forbindelser, færgefart, luftfart, havne, postvæsen og færdselslovgivning m.v.
 Boligudvalget (BOU): Byggeri og bygninger, herunder byggeloven og bygningsreglementet, administrationen af statens kontorejendomme og universitetsbygninger, herunder Bygningsstyrelsen, almene boliger, studie- og ungdomsboliger, friplejeboliger, privat udlejning, andelsboligforeninger m.v. og ejerlejligheder, byfornyelse og indsatsen mod parallelsamfund.
 Antallet af stående udvalg bliver hermed forøget fra 23 udvalg til 24 udvalg.
Om Miljø- og Fødevareudvalget Udvalget ønsker at bevare det nuværende Miljø- og Fødevareudvalg, som bortset fra ligestillingsområdet har samme sagsområde som Miljø- og Fødevareministeriet.
Udvalget mener, at det giver bedst mening at drøfte løsningsforslag på de mange udfordringer og muligheder, der er inden for miljø og landbrug, i et samlet udvalg, fordi problemstillingerne er tæt forbundne.
I n d s t i l l i n g Herefter indstiller udvalget de i nedenstående forslag til folketingsbeslutning indeholdte ændringer af forretningsordenen til vedtagelse.
Forslag til folketingsbeslutning om ændring af forretningsorden for Folketinget (Opdeling af Transport- og Boligudvalget) § 1 I forretningsorden for Folketinget, som vedtaget den 17. december 1953 og ændret senest den 20. december 2018, foretages følgende ændringer:
 1. § 7, stk. 1, affattes således:
 »Ved begyndelsen af hver folketingssamling (jf. § 2, stk. 2) nedsættes følgende stående udvalg:
 1) Udvalget for Forretningsordenen.
 2) Udvalget til Valgs Prøvelse.
 3) Beskæftigelsesudvalget.
 4) Boligudvalget.
 5) Børne- og Undervisningsudvalget.
 6) Erhvervsudvalget.
 7) Europaudvalget.
 8) Finansudvalget.
 9) Forsvarsudvalget.
 10) Indfødsretsudvalget.
 11) Kirkeudvalget.
 12) Klima-, Energi- og Forsyningsudvalget.
 13) Kulturudvalget.
 14) Ligestillingsudvalget.
 15) Miljø- og Fødevareudvalget.
 16) Retsudvalget.
 17) Skatteudvalget.
 18) Social- og Indenrigsudvalget.
 19) Sundheds- og Ældreudvalget.
 20) Transportudvalget.
 21) Uddannelses- og Forskningsudvalget.
 22) Udenrigsudvalget.
 23) Udlændinge- og Integrationsudvalget.
24) Udvalget for Landdistrikter og Øer.« 2. I § 7, stk. 5, ændres »nr. 1-23« til: »nr. 1-24«, og »nr. 3-7, 9 og 11-23« til: »nr. 3-7, 9 og 11-24«.
§ 2 Folketingsbeslutningen har virkning fra og med folketingsåret 2019-20.
Bemærkninger til forslaget Bemærkninger til forslagets enkelte bestemmelser Til § 1 Til nr. 1 Det foreslås endvidere at opdele Transport- og Boligudvalget i to udvalg: et Transportudvalg og et Boligudvalg.
 Der henvises i øvrigt til de indledende bemærkninger.
Til nr. 2 Der er tale om konsekvensændringer som følge af den nye affattelse af § 7, stk. 1.
Til § 2 Det foreslås, at ændringen har virkning fra og med folketingsåret 2019-20.
Henrik Dam Kristensen (S) fmd.
Karen Ellemann (V) nfmd.
Pia Kjærsgaard (DF) Jens Rohde (RV) Trine Torp (SF) Flemming Møller Mortensen (S) Annette Lind (S) Jesper Petersen (S) Leif Lahn Jensen (S) Lennart Damsbo-Andersen (S) Sofie Carsten Nielsen (RV) Kirsten Normann Andersen (SF) Peder Hvelplund (EL) Uffe Elbæk (ALT) Sophie Løhde (V) Kristian Jensen (V) Jakob Ellemann-Jensen (V) Peter Skaarup (DF) Mai Mercado (KF) Pernille Vermund (NB) Simon Emil Ammitzbøll-Bille (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
