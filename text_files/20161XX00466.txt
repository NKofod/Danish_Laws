Skriftlig fremsættelse (25. januar 2017) Udlændinge- og Integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Ændring af reglerne om inddragelse af studieopholdstilladelse ved ulovligt arbejde) (Lovforslag nr.
L 119) Lovforslaget udmønter et bredt politisk flertals ønske om smidigere regler for studieinddragelse ved ulovligt arbejde, som kræver ændring af udlændingeloven.
Den 10. februar 2016 blev hasteforespørgsel nr.
F 19 afholdt, og førte til vedtagelse af V 22. Et flertal bestående af den daværende regering (Venstre), Alternativet, Socialdemokratiet, Enhedslisten, Liberal Alliance, Det Radikale Venstre, Socialistisk Folkeparti og Det Konservative Folkeparti stod bag vedtagelse af V 22, som har følgende ordlyd:
Folketinget noterer sig, at regeringen vil komme med et udspil til at ændre reglerne for inddragelse af studieopholdstilladelse, så de bliver smidigere, således skal kun alvorlige overtrædelser medføre inddragelse uden forudgående advarsel i førstegangstilfælde.  Danmark skal være et attraktivt land for dygtige udenlandske studerende og arbejdstagere.
Udenlandske studerende kan arbejde i Danmark ved siden af deres studier.
I en tid, hvor virksomheder begynder at opleve stigende mangel på kvalificeret arbejdskraft, er det af stor værdi for danske virksomheder, at de har adgang til at rekruttere veluddannede udlændinge, der allerede kender det danske arbejdsmarked.
Regeringen ønsker derfor at fastholde dygtige udenlandske studerende, så de bliver i Danmark efter endt studie.
Samtidig er det regeringens holdning, at der skal være en grænse for, hvor meget en udenlandsk studerende må arbejde ved siden af studiet.
Det primære formål med udenlandske studerendes ophold i Danmark er studier og ikke arbejde.
Der har imidlertid været eksempler på sager, hvor udenlandske studerende, der har arbejdet ulovligt i mindre omfang, har fået inddraget deres studieopholdstilladelse.
Sagerne afspejler, at de nuværende regler for inddragelse af studieopholdstilladelse ved ulovligt arbejde er for ufleksible.
 For at sikre den rette balance foreslås det med lovforslaget at justere reglerne for inddragelse af studieopholdstilladelse ved ulovligt arbejde, således at der fremadrettet skelnes mellem ulovligt arbejde af betydeligt omfang (alvorlige overtrædelser) og ulovligt arbejde af ikke betydeligt omfang (ikke alvorlige overtrædelser). Med lovforslaget foreslås det, at dygtige udenlandske studerende, der begår en mindre overtrædelse af sin arbejdstilladelse, ikke får studieopholdstilladelsen inddraget og dermed må afbryde sit studie  uden først at have fået et varsel.
 Dermed vil det kun være studerende, der har begået en alvorlig overtrædelse, der vil få inddraget en studieopholdstilladelse uden forudgående varsel.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
