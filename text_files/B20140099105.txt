Bekendtgørelse om administration og revision m.v. af Veterinærfonden I medfør af § 36 c, stk. 1 og 3, i lov om hold af dyr, jf. lovbekendtgørelse nr. 466 af 15. maj 2014, fastsættes:
Kapitel 1 Anvendelse af midler § 1. Denne bekendtgørelse har til formål at fastsætte de nærmere bestemmelser om administration, budgetlægning og regnskabsaflæggelse for Veterinærfonden, jf. § 36 c, i lov om hold af dyr.
 § 2. Veterinærfondens midler skal anvendes til hel eller delvis finansiering af udgifter til overvågning og bekæmpelse af dyresygdomme og zoonoser (sygdomme, der kan overføres fra dyr til mennesker), hvortil der kan hjemsøges EU-medfinansiering, jf. § 36 c, stk. 1, i lov om hold af dyr.
 § 3. Veterinærfonden skal anbringe fondsmidler på en konto i et pengeinstitut, der har en aftale med den danske stat.
Kapitel 2 Budget § 4. Veterinærfondens budgetperiode følger kalenderåret.
Inden den 10. december indsender Veterinærfonden et budget for den kommende budgetperiode til NaturErhvervstyrelsen.
Stk. 2. Veterinærfonden skal indsende ændringsbudget, hvis 1) eksisterende overvågnings- og bekæmpelsesprogrammer finansieret af Veterinærfonden i budgetperioden skal ændres eller ophører, eller 2) der ønskes finansieret nye overvågnings- og bekæmpelsesprogrammer i budgetperioden.
 Stk. 3. Budgetter og ændringsbudgetter indsendes elektronisk efter NaturErhvervstyrelsens anvisninger.
 Stk. 4. Budgetter og ændringsbudgetter skal indeholde særskilt beskrivelse af overvågnings- og bekæmpelsesprogrammerne.
Kapitel 3 Regnskab § 5. Veterinærfondens regnskabsår følger kalenderåret.
Veterinærfondens regnskab indsendes til NaturErhvervstyrelsen senest den 1. juni i året efter regnskabsåret.
 Stk. 2. Veterinærfondens underskrevne regnskab indsendes elektronisk efter NaturErhvervstyrelsens anvisninger.
§ 6. Veterinærfondens regnskab skal være underskrevet af fondsbestyrelsen og påtegnet af revisor.
Regnskabet ledsages af bestyrelsesformandens underskrevne beretning om Veterinærfondens aktiviteter i det forløbne år.
 Stk. 2. Det skal fremgå af bestyrelsespåtegning, revisionspåtegning og eventuel regnskabspåtegning, at regnskabet er aflagt i henhold til bekendtgørelse om administration og revision af Veterinærfonden.
 Stk. 3. Veterinærfondens regnskab udarbejdes efter god regnskabsskik.
Stk. 4. Veterinærfondens regnskab udarbejdes under hensyntagen til tilgodehavender, forudbetalte og skyldige beløb m.v., så regnskabet giver et retvisende billede af samtlige indtægter og udgifter for regnskabsåret samt aktiver og passiver ved regnskabsårets udløb.
Resultatopgørelse og balance skal opstilles efter et skema, der fremsendes af NaturErhvervstyrelsen.
Kapitel 4 Revision § 7. Regnskabet for Veterinærfonden skal revideres i overensstemmelse med god offentlig revisionsskik.
 Stk. 2. Revisionen udføres i henhold til Rigsrevisorloven.
 § 8. Ved revisionen efterprøves, om regnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med meddelte bevillinger, samt med indgåede aftaler og sædvanlig praksis.
 Stk. 2. Revisor foretager endvidere en vurdering af, om der er god økonomisk forvaltning af de midler, der er omfattet af regnskabet.
Sekretariatsbistand § 9. Fødevarestyrelsen stiller sekretariatsbistand til rådighed for Veterinærfonden.
Kontrol § 10. NaturErhvervstyrelsen kan kræve regnskabsmateriale samt andet relevant materiale, der vedrører Veterinærfondens midler og administration heraf fremlagt til gennemsyn på et hvilket som helst tidspunkt.
Hvis det findes nødvendigt, kan NaturErhvervstyrelsen kræve specifikation af enkelte konti i regnskabet, herunder opgørelse over anvendelse af midler til særlige formål.
Kapitel 5 Forvaltning § 11. Veterinærfonden er en særlig forvaltningsmyndighed og omfattet af reglerne i forvaltningsloven, offentlighedsloven, lov om behandling af personoplysninger og miljøoplysningsloven.
 § 12. Veterinærfonden skal offentliggøre det godkendte budget og regnskab på Fødevarestyrelsens hjemmeside senest 14 dage efter, at godkendelsen fra NaturErhvervstyrelsen er meddelt Veterinærfonden.
Kapitel 6 Ophør § 13. Hvis Veterinærfonden ophører, skal budget for afvikling af Veterinærfonden indsendes senest 3 måneder før det sidste budgetårs slutning.
Der aflægges likvidationsregnskab for Veterinærfonden senest 1 år efter sidste budgetårs slutning.
Kapitel 7 Ikrafttrædelse § 14. Bekendtgørelsen træder i kraft den 17. september 2014 Stk. 2. Samtidig ophæves bekendtgørelse nr. 1650 af 27. december 2013 om administration og revision m.v. af Veterinærfonden.
