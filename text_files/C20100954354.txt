Skrivelse om ny bekendtgørelse om retssikkerhed og administration på det sociale område (Til samtlige kommuner m.fl.) Socialministeren har den 27. september 2010 underskrevet vedlagte bekendtgørelse om retssikkerhed og administration på det sociale område samt bekendtgørelse om ændring af forretningsorden for Ankestyrelsen.
 Bekendtgørelserne træder i kraft den 1. oktober 2010.
Bekendtgørelse om retssikkerhed og administration på det sociale område indeholder i forhold til den gældende bekendtgørelse den ændring, at det af Ankestyrelsens afgørelser fremover skal fremgå, hvorvidt afgørelsen er truffet af et enigt nævn eller af et flertal, og at en begrundelse for et eventuelt særstandpunkt skal angives kort i afgørelsen.
Herudover indeholder bekendtgørelsen redaktionelle konsekvensændringer som følge af en række lovændringer vedtaget af Folketinget i Folketingsåret 2009-10. Endelig indeholder bekendtgørelsen enkelte rent teknisk-redaktionelle ændringer.
 Ændringen af forretningsordenen for Ankestyrelsen indeholder tilsvarende en bestemmelse om angivelse af dissenser i Ankestyrelsens afgørelser.
 Ændringerne i forhold til de gældende bekendtgørelser er nærmere beskrevet nedenfor:
 1. Angivelse af særstandpunkter i Ankestyrelsens afgørelser.
 Efter de gældende regler anføres særstandpunktet ikke i afgørelser fra Ankestyrelsen, mens dette er tilfældet for afgørelser fra de sociale nævn og beskæftigelsesankenævnene.
Danske Handicaporganisationer har i en henvendelse til Socialministeriet og Beskæftigelsesministeriet opfordret til, at man indfører offentliggørelse af dissens i afgørelser truffet af Ankestyrelsen.
Folketingets ombudsmand har desuden udtalt, at han mener, det vil være i overensstemmelse med forvaltningslovens regler om begrundelse af afgørelser og den almindelige retsudvikling, at det skal fremgå af en afgørelse, om den er truffet i enighed eller med dissens.
I § 19, stk. 2, i retssikkerhedsbekendtgørelsen er på den baggrund indsat en bestemmelse om, at det også i afgørelser fra Ankestyrelsen skal angives, om afgørelsen er truffet i enighed eller af et flertal, og at en begrundelse for et eventuelt særstandpunkt skal anføres kort i afgørelsen.
Navnene på dem, der har truffet afgørelsen, angives ikke.
 En tilsvarende ændring er indsat i § 21 i forretningsorden for Ankestyrelsen.
 2. Redaktionelle konsekvensændringer i retssikkerhedsbekendtgørelsen som følge af ændringer af retssikkerhedsloven og serviceloven vedtaget af Folketinget i folketingsåret 2009-10.
 I §§ 1, 13, 38, 57 og 60 er henvisningerne til "Sikringsstyrelsen" ændret til Pensionsstyrelsen, som følge af nedlæggelsen af Sikringsstyrelsen og oprettelsen af Pensionsstyrelsen fra 1. oktober 2009, da Pensionsstyrelsen bl.a. varetager de opgaver, som Sikringsstyrelsen tidligere varetog efter de love, der er nævnt i retssikkerhedsbekendtgørelsens § 1.
 § 1, nr. 13, om lov om forebyggende hjemmebesøg er udgået, og henvisningen hertil i § 1, stk. 2, er ændret som følge af, at lov om forbyggende hjemmebesøg er ophævet, og reglerne om forebyggende hjemmebesøg er overført til § 79 a i serviceloven, jf. lov nr. 629 af 11. juni 2010.
 Henvisningerne i § 1, stk. 4, § 2 og § 4, stk. 1, til retssikkerhedslovens § 11 a, er ændret som følge af indsættelsen af et nyt § 11 a, stk. 3, i retssikkerhedsloven ved lov nr. 699 af 25. juni 2010. § 11 a, stk. 3, vedrører alene kontrol i pensionssager.
 Et nyt stk. 2, om Ankestyrelsens behandling af sager efter lov om tolkning til personer med hørehandicap er indsat i § 4 som følge af, at det er fastsat i § 16 i lov om tolkning til personer med hørehandicap, at retssikkerhedslovens kapitel 10 finder anvendelse ved behandling af klager efter denne lov, jf. lov nr. 1503 af 27. december 2009.
 Bekendtgørelsens hidtidige § 11 om klageråd er bortfaldet som følge af, at reglerne om klageråd er ophævet ved lov nr. 629 af 11. juni 2010. (Alle bekendtgørelsens senere paragrafnumre er derfor ændret I forhold til den gældende bekendtgørelse).
 I § 11, stk. 1, er indsat et nyt 2. pkt., der henviser til klagereglen i retssikkerhedslovens § 66 om afgørelser truffet efter bemyndigelse efter lovens § 9, stk. 9. Den nævnte regel er fastsat ved lov nr. 550 af 26. maj 2010.
 I § 12, stk. 2, er henvisningerne til servicelovens §§ 125, 127 og 128 om magtanvendelse udgået i konsekvens af ændringerne af disse bestemmelser ved lov nr. 408 af 21. april 2010.
Socialministeriet, den 29. september 2010 Elsebeth Jarl Brunés Bilag 1 Bekendtgørelse om retssikkerhed og administration på det sociale område Bilag 1 indeholder bekendtgørelse nr. 1121 af 27. september 2010 om retssikkerhed og administration på det sociale område.
Bekendtgørelsen er udeladt her, da den har været offentliggjort i Lovtidende og findes i retsinformation.
Bilag 2 Bekendtgørelse om ændring af bekendtgørelse om forretningsorden for Ankestyrelsen Bilag 2 indeholder bekendtgørelse nr. 1124 af 27. september 2010 om ændring af bekendtgørelse om forretningsorden for Ankestyrelsen (Angivelse af særstandpunkter i Ankestyrelsens afgørelser). Bekendtgørelsen er udeladt her, da den har været offentliggjort i Lovtidende og findes i retsinformation.
