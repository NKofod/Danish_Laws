Skriftlig fremsættelse (6. oktober 2010) Transportministeren (Hans Christian Schmidt) Herved tillader jeg mig for Folketinget at fremsætte:
Forslag til lov om udbygning af Køge Bugt Motorvejen mellem Greve Syd og Køge (Lovforslag nr.
L 14) Med lovforslaget søges om bemyndigelse til at udbygge Køge Bugt Motorvejen mellem Greve Syd og Køge fra 6 til 8 spor med de fornødne tilslutninger til det eksisterende vejnet.
 Lovforslaget er et led i udmøntningen af aftale af 2. december 2009 mellem regeringen (Venstre og Det Konservative Folkeparti), Socialdemokraterne, Dansk Folkeparti, Socialistisk Folkeparti og Liberal Alliance om Bedre veje mv..
Af aftalen fremgår, at der i efteråret 2010 fremsættes anlægslov for udbygning af strækningen.
Efter aftalen afsættes der i første omgang midler til udbygning af den ca. 8 km lange strækning mellem Greve Syd og Solrød Syd.
Udbygningen forventes at kunne ibrugtages i 2016. Partierne, der deltager i aftalen, er enige om at drøfte finansieringen af udbygningen af den resterende strækning i 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
