Nr BRL 161 Beretning over Forslag til lov om ændring af lov om folkekirkens økonomi  

 (Budgetprocedurer, kirkebladsudgifter m.v.)   

 Nr L 161 1995-96, 1. samling Afgivet af Kirkeudvalget Afgivet: 19960522 Udvalget har behandlet lovforslaget i nogle møder og har herunder stillet  

 spørgsmål til kirkeministeren, som denne har besvaret dels skriftligt, dels i  

 samråd.
 Endvidere har udvalget modtaget skriftlige og mundtlige henvendelser fra  

 Hylleholt Menighedsråd og Landsforeningen af Menighedsrådsmedlemmer.
 Udvalget har fundet en nærmere belysning af konsekvenserne af afskaffelse  

 af rådighedsbeløbet ønskeligt.
Kirkeministeren har over for udvalget oplyst, at hun agter at nedsætte et  

 udvalg til belysning af dette spørgsmål.
Udvalgets arbejde skal være  

 afsluttet inden udgangen af 1996, og dets kommissorium vil få følgende  

 ordlyd:
 1. Udvalget skal behandle spørgsmålet om en udvidet adgang for  

 menighedsrådene til at gennemføre udgiftskrævende folkekirkelige aktiviteter,  

 herunder spørgsmålet om afskaffelse af rådighedsbeløbet (indførelse af  

 »sognefuldmagt«) samt spørgsmålet om afgrænsning af begrebet  

 »folkekirkelige anliggender«.
2. Udvalget skal endvidere behandle spørgsmålet om kompetenceforhold i  

 forbindelse med kirkekassernes budgetlægning.
I forbindelse med spørgsmålet  

 om kompetencefordeling mellem provstiudvalg og menighedsråd skal udvalget  

 drøfte den såkaldte »Brandemodel« og eventuelle andre modeller for  

 besluttende budgetsamråd.
 3. Herunder kan udvalget overveje andre spørgsmål vedrørende folkekirkens  

 økonomi, som udvalget finder det hensigtsmæssigt at inddrage i forbindelse  

 med sit arbejde.
 Kirkeministeren har endvidere oplyst, at Landsforeningen af  

 Menighedsrådsmedlemmer, Danmarks Provsteforening, Den danske Præsteforening,  

 stiftsøvrighederne samt Kirkeministeriet vil blive repræsenteret i udvalget.
 I udvalgsarbejdet vil indgå overvejelser vedrørende en fornyet  

 fremsættelse af lovforslag om Folkekirkens økonomi.
 Udvalget har på denne baggrund besluttet at afgive en beretning over  

 lovforslaget i stedet for at fremme det til vedtagelse.
 Udvalget har taget ministerens tilkendegivelse til efterretning og noteret  

 sig, at arbejdet skal være tilendebragt inden udgangen af 1996, således at  

 det kan danne grundlag for et lovforslag til fremsættelse i Folketinget i  

 folketingsåret 1996-97. Der er i udvalget enighed om, at de øvrige emner, der  

 er indeholdt i det foreliggende lovforslag, mest hensigtsmæssigt bør indgå i  

 et sådant kommende lovforslag.
Der henvises i øvrigt til ordførernes udtalelser ved 1. behandling af  

 lovforslaget, jf.
Folketingstidende 1995-96, forhandlingerne sp. 3525-3529.
 P.u.v.
Birthe Rønn Hornbech formand.
