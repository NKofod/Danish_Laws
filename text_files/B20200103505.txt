Bekendtgørelse om PNR-enhedens behandling af PNR-oplysninger I medfør af § 3, stk. 4, i lov nr. 1706 af 27. december 2018 om indsamling, anvendelse og opbevaring af oplysninger om flypassagerer (PNR-loven) og § 14, stk. 2, og § 16, stk. 4, i lov nr. 410 af 27. april 2017 om retshåndhævende myndigheders behandling af personoplysninger og efter forhandling med forsvarsministeren og skatteministeren fastsættes:
Behandling af PNR-oplysninger § 1. PNR-oplysninger, som Toldstyrelsen har indsamlet før PNR-lovens ikrafttræden, og som fortsat findes i Toldstyrelsens it-løsning, behandles efter reglerne i PNR-loven.
Luftfartsselskabernes forpligtelser § 2. Luftfartsselskaber skal i overensstemmelse med PNR-lovens kapitel 2 videregive PNR-oplysninger, jf. bilag 1 til PNR-loven, til PNR-enhedens elektroniske løsning i det format og på den vis, herunder ved anvendelse af en eller flere leverandører, som PNR-enheden fastsætter.
 Undtagelse fra den registreredes indsigtsret mv.
 § 3. I medfør af § 16, stk. 4, i lov om retshåndhævende myndigheders behandling af personoplysninger finder den registreredes ret til at få oplysninger i medfør af lovens § 15 ikke anvendelse i forhold til oplysninger, der behandles af PNR-enheden.
 Stk. 2. I medfør af § 14, stk. 2, i lov om retshåndhævende myndigheders behandling af personoplysninger finder § 13, stk. 2, i loven ikke anvendelse i forhold til oplysninger, der behandles af PNR-enheden.
Ikrafttræden § 4. Bekendtgørelsen træder i kraft den 1. juli 2020.
