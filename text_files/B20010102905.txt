Bekendtgørelse om  

 grænseværdier for stoffer og materialer, der anvendes på  

 havanlæg1) I medfør af § 5, stk. 1, og § 21, stk. 2 og 3, i lov nr. 292 af 10.  

 juni 1981 om visse havanlæg, fastsættes:
 § 1. Denne bekendtgørelse finder anvendelse  

 på havanlæg, som er omfattet af havanlægslovens § 1.
 Stk. 2. Bekendtgørelsen finder tilsvarende  

 anvendelse på boreskibe og andre skibe, medens der fra disse  

 udøves efterforsknings- eller indvindingsvirksomhed af råstoffer  

 i undergrunden under havbunden.
 § 2. Bekendtgørelsen omfatter stoffer og  

 materialer, der er optaget på Arbejdstilsynets til enhver tid  

 gældende liste over grænseværdier for stoffer og materialer  

 og bilag hertil.
 § 3. Fastsættelse og anvendelse af  

 grænseværdier for stoffer og materialer omfattet af denne  

 bekendtgørelse skal ske i overensstemmelse med bestemmelserne herom i  

 Arbejdstilsynets til enhver tid gældende vejledning om  

 grænseværdier for stoffer og materialer.
 Stk. 2. Grænseværdier for stoffer og  

 materialer skal dog, hvis en vurdering af arbejdsforholdene efter  

 bestemmelserne herom i bekendtgørelse om arbejdets udførelse  

 m.v. på havanlæg tilsiger det, justeres under hensyntagen til den  

 på havanlæg gældende daglige arbejdstid samt arbejds- og  

 friperiode.
 § 4. Et stof eller materiale omfattet af denne  

 bekendtgørelse må ikke anvendes, hvis det kan erstattes af et  

 ufarligt, mindre farligt eller mindre generende stof eller materiale.  

 Såfremt brugen af et erstatningsstof eller -materiale vil  

 medføre væsentlige forskelle i tekniske egenskaber eller  

 udgifter, skal der foretages en samlet afvejning af de tekniske og  

 økonomiske konsekvenser over for de sikkerheds-, sundheds- og  

 miljømæssige hensyn.
 Stk. 2. Havanlæggets sikkerhedsorganisation skal  

 inddrages i vurderingen af, om erstatning kan foretages.
 Stk. 3. Hvis erstatning ikke kan foretages eller  

 undlades, fordi en samlet afvejning viser, at brugen af et erstatningsstof  

 eller -materiale vil medføre ringere tekniske egenskaber eller  

 urimelige merudgifter for arbejdsgiveren, skal dette på forlangende  

 dokumenteres over for Energistyrelsen.
 § 5. Unødig påvirkning af mennesker  

 og miljø fra stoffer og materialer skal undgås.  

 Påvirkningen fra stoffer og materialer under arbejdet skal derfor  

 nedbringes så meget, som det er rimeligt under hensyntagen til den  

 tekniske udvikling, og fastsatte grænseværdier skal  

 overholdes.
 § 6. Medmindre højere straf er forskyldt  

 efter anden lovgivning, straffes med bøde eller fængsel indtil 4  

 måneder den, der overtræder § 3, § 4, stk. 1 og 2, og § 5.
Stk. 2. For overtrædelse af § 3, § 4, stk. 1 og 2,  

 og § 5 kan der pålægges en arbejdsgiver bødeansvar, selv  

 om overtrædelsen ikke kan tilregnes pågældende som  

 forsætlig eller uagtsom.
For bødeansvaret fastsættes ingen  

 forvandlingsstraf.
 Stk. 3. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 7. Bekendtgørelsen træder i kraft  

 den 31. december 2001.
 Stk. 2. Samtidig ophæves bekendtgørelse nr.  

 798 af 30. august 1994 om grænseværdier for stoffer og materialer  

 på havanlæg.
Økonomi- og Erhvervsministeriet, den 12.  

 december 2001 Bendt Bendtsen /Peter Helmer Steen 1)   Bekendtgørelsen  indeholder  

 bestemmelser, der gennemfører Kommissionens direktiv 2000/39/EF om  

 etablering af den første liste over vejledende  

 grænseværdier for erhvervsmæssig eksponering til  

 gennemførelse af Rådets direktiv 98/24/EF om beskyttelse af  

 arbejdstagernes sundhed og sikkerhed mod farerne ved at være udsat for  

 kemiske agenser under arbejdet, EF-Tidende 2000 L 142, s. 47.
