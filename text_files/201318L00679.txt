Ændringsforslag stillet den 11. april 2014 Ændringsforslag til 3. behandling af Forslag til lov om ændring af lov om finansiel virksomhed, lov om værdipapirhandel m.v., straffeloven, lov om forvaltere af alternative investeringsfonde m.v., retsplejeloven og forskellige andre love (Indførelse af regler, der giver pensionskunder ret til at få den samlede økonomiske værdi af deres pensionsordning overført i forbindelse med visse tilfælde af omvalg, direktørers og andre ledende medarbejderes mulighed for at deltage i ledelsen eller driften af anden erhvervsvirksomhed, krav til sammensætningen af bestyrelsen i en fond eller forening, der ejer et realkreditaktieselskab, ændring af reglerne om straf for overtrædelse af CO2-auktioneringsforordningen, regulering af CO2-kvotebydere, ændringer af reglerne om forvaltere af alternative investeringsfondes muligheder for at markedsføre alternative investeringsfonde, herunder undtagelse af markedsføring af andele i fondene til medarbejdere og visse detailinvestorer fra kravet om særlig markedsføringstilladelse og indførelse af mulighed for, at forvaltere fra tredjelande kan markedsføre fonde til detailinvestorer, ændring af grænsen for tilbudspligten i værdipapirhandelsloven samt bedre sikring af mindre aktionærers rettigheder, forbud mod brug af variabel løn, der er afhængig af opnåelse af et bestemt salgsmål til detailkunder, ændring af reglerne om tilsyn med fælles datacentraler, tilsyn med depositarer for alternative investeringsfonde m.v.) [af erhvervs- og vækstministeren (Henrik Sass Larsen)]:
Til § 1 Af erhvervs- og vækstministeren:
 1) Efter nr. 16 indsættes som nyt nummer:
»01. I § 64, stk. 5, der bliver stk. 6, ændres »og stk. 4« til: »og stk. 4 og 5«.« [Konsekvensrettelse] 2) Nr. 34 affattes således:
»34. I § 343 i, stk. 1, ændres »§ 64, stk. 1-4« til: »§ 64, stk. 1-5«.« [Konsekvensrettelse] 3) Efter nr. 37 indsættes som nyt nummer:
»02. I § 354 e, stk. 2, ændres »§ 64, stk. 1 og 2« til: »§ 64, stk. 1-3«.« [Konsekvensrettelse] Til § 4 4) Nr. 6 udgår.
[Ændring som følge af udmelding fra Den Europæiske Værdipapir- og Markedstilsynsmyndighed] Bemærkninger Til nr. 1 Den foreslåede ændring er en konsekvens af, at der med lovforslagets § 1, nr. 15, indføres et nyt stk. 4 i § 64 i lov om finansiel virksomhed.
Med ændringen foreslås en korrektion, der sikrer, at finansielle holdingvirksomheder og forsikringsholdingvirksomheder fortsat vil være omfattet af oplysningsforpligtelsen i § 64, stk. 5.
 Finansielle holdingvirksomheder og forsikringsholdingvirksomheder vil ligeledes være omfattet af det nye stk. 4, der er en præcisering af, at der ved vurderingen af, om et medlem af ledelsen i en finansiel virksomhed lever op til kravene til egnethed og hæderlighed i bestemmelsens stk. 3, nr. 1, 3 og 4, skal lægges vægt på hensynet til at opretholde tilliden til den finansielle sektor.
Efter gældende ret skal der ved den subjektive vurdering efter bestemmelsens stk. 3, nr. 4, i forhold til en finansiel holdingvirksomhed eller en forsikringsholdingvirksomhed inddrages hensynet til at sikre tilliden til den finansielle stabilitet.
Med lovforslagets § 1, nr. 15, præciseres det, at hensynet til at sikre tilliden til den finansielle stabilitet ligeledes skal inddrages i situationer omfattet af bestemmelsens stk. 3, nr. 1 eller 3, for hvad angår finansielle virksomheder.
 Med den foreslåede ændring vil hensynet til tilliden til den finansielle stabilitet skulle inddrages i vurderingen af situationer omfattet af bestemmelsens stk. 3, nr. 1 og 4, i forhold til finansielle holdingselskaber og forsikringsholdingvirksomheder ligesom for finansielle virksomheder.
 Bestemmelsens stk. 3, nr. 3, finder ikke anvendelse på finansielle holdingvirksomheder og forsikringsholdingvirksomheder, hvorfor hensynet til tilliden til den finansielle sektor ikke er relevant i disse situationer.
Til nr. 2 Den 31. marts 2014 trådte lov nr. 268 af 25. marts 2014 om ændring af lov om finansiel virksomhed og forskellige andre love i kraft.
Denne lov indeholder ændringer til lov om finansiel virksomhed, lov om værdipapirhandel m.v., lov om forvaltere af alternative investeringsfonde m.v., og lov om tilsyn med firmapensionskasser, som nødvendiggør konsekvensrettelser i L 119.
 Den foreslåede ændring er en konsekvens af vedtagelsen af lov nr. 268 af 25. marts 2014, idet der med denne lov blev foretaget en ændring i § 343 i, stk. 1, i lov om finansiel virksomhed af henvisningen til § 64, så der henvises til § 64, stk. 1-4, og ikke stk. 1-3. Det er derfor nødvendigt at opdatere lovforslagets § 1, nr. 34, i overensstemmelse hermed.
Til nr. 3 Den 31. marts 2014 trådte lov nr. 268 af 25. marts 2014 om ændring af lov om finansiel virksomhed og forskellige andre love i kraft.
Denne lov indeholder ændringer til lov om finansiel virksomhed, lov om værdipapirhandel m.v., lov om forvaltere af alternative investeringsfonde m.v., og lov om tilsyn med firmapensionskasser, som nødvendiggør konsekvensrettelser i L 119.
 Ved lov nr. 268 af 25. marts 2014 blev der med § 1, nr. 178, indført en ny bestemmelse som § 354 e i lov om finansiel virksomhed, der pålægger Finanstilsynet at offentliggøre administrative sanktioner, der er meddelt i henhold til en række bestemmelser i lov om finansiel virksomhed, herunder § 64.
 Ved lov nr. 268 af 25. marts 2014 blev der med § 1, nr. 20, indsat et nyt stk. 2 i § 64 i lov om finansiel virksomhed.
 Med ændringsforslaget præciseres, at Finanstilsynet skal offentliggøre oplysninger om administrative sanktioner i forbindelse med overtrædelse af bestemmelserne i § 64, stk. 1-3.
Til nr. 4 Med det foreslåede § 4, nr. 6, undtages forvaltere af kvalificerede venturekapitalfonde og forvaltere af europæiske sociale iværksætterfonde fra lov om forvaltere af alternative investeringsfonde m.v., under henvisning til at forvalterne reguleres af henholdsvis Europa-Parlamentets og Rådets forordning nr. 345/2013/EU af 17. april 2013 om europæiske venturekapitalfonde og Europa-Parlamentets og Rådets forordning nr. 346/2013/EU af 17. april 2013 om europæiske sociale iværksætterfonde.
Den Europæiske Værdipapir- og Markedstilsynsmyndighed (ESMA) har i forbindelse med et møde i ESMAs bestyrelse den 19. marts 2014 tilkendegivet, at det er hensigten, at forvaltere af kvalificerede venturekapitalfonde og forvaltere af europæiske sociale iværksætterfonde omfattet af henholdsvis Europa-Parlamentets og Rådets forordning nr. 345/2013/EU af 17. april 2013 om europæiske venturekapitalfonde og Europa-Parlamentets og Rådets forordning nr. 346/2013/EU af 17. april 2013 om europæiske sociale iværksætterfonde skal anses for omfattet af reglerne om registrerede forvaltere i direktiv 2011/61/EU om forvaltere af alternative investeringsfonde.
Forvaltere af kvalificerede venturekapitalfonde og forvaltere af europæiske sociale iværksætterfonde omfattet af henholdsvis Europa-Parlamentets og Rådets forordning nr. 345/2013/EU af 17. april 2013 om europæiske venturekapitalfonde og Europa-Parlamentets og Rådets forordning nr. 346/2013/EU af 17. april 2013 om europæiske sociale iværksætterfonde skal således anses for registrerede forvaltere og dermed omfattes af de samme bestemmelser i lov om forvaltere af alternative investeringsfonde m.v., som andre registrerede forvaltere, jf. lov om forvaltere af alternative investeringsfonde m.v. § 1, stk. 4.
 Som følge heraf udgår forslaget til ændring af § 2 i lov om forvaltere af alternative investeringsfonde m.v.
