Bilag 1 Beretning afgivet af Det Politisk-Økonomiske Udvalg den 19. maj 2011 Beretning over Forslag til lov om ændring af lov om ændring af lov om ligestilling af kvinder og mænd (Ophævelse af lovens revisionsbestemmelse) [af ligestillingsministeren (Lykke Friis)] 1. Udvalgsarbejdet Lovforslaget blev fremsat den 1. december 2010 og var til 1. behandling den 11. januar 2011. Lovforslaget blev efter 1. behandling henvist til behandling i Det Politisk-Økonomiske Udvalg.
Møder Udvalget har behandlet lovforslaget i 1 møde.
Spørgsmål Udvalget har stillet 1 spørgsmål til ligestillingsministeren, som denne har besvaret.
2. Politiske bemærkninger Et flertal i udvalget (V, S, SF, KF, RV, EL og Christian H.
Hansen (UFG)) bemærker, at der i 2009 var et flertal for at vedtage de reviderede regler for udpegning til offentlige råd og nævn, hvor det i ligestillingsloven blev indskærpet, at pladsen ikke bare »kan«, men »skal« stå tom, såfremt den udpegende organisation ikke indstiller kandidater af begge køn og ikke redegør sagligt for indstillingen, såfremt der ikke indstilles kønsbalanceret.
 Hensigten med reglen om kønssammensætningen i ministernedsatte råd, nævn og udvalg var at skærpe de indstillende organers fokus både på kvinders og mænds kompetencer og at gøre det tydeligt for organisationer, myndigheder m.v., at ansvaret for at finde kvalificerede kandidater af begge køn påhviler dem.
I samme forbindelse blev muligheden for at fravige kravet om en ligelig kønssammensætning, hvis der er saglige grunde hertil, bibeholdt.
Denne mulighed er, jf. lovforslaget L 88, anvendt i flere tilfælde siden lovændringen og understøtter behovet for en undtagelsesparagraf.
 Da de skærpede regler alene har virket i godt et år, er flertallet enigt om, at det vil være mest hensigtsmæssigt at udskyde revisionen af reglerne for dermed at have et bedre erfaringsgrundlag til at vurdere, om reglerne har virket efter hensigten.
 Flertallet er derfor enigt om, at lovforslag udsættes til folketingsåret 2012/2013.
Et mindretal i udvalget (DF) er af den opfattelse, at denne tvangsudskrivning af både mænd og kvinder er et forsøg på at lave kvoteordninger, der, som tallene viser, overhovedet ingen effekt har på sammensætningen af råd og nævn, netop fordi man vælger ud fra interesser og kvalifikationer.
Derfor bør Folketinget også fjerne bestemmelsen om indstilling af både en mand og en kvinde, da det intet har at gøre med ligestilling.
 Et andet mindretal i udvalget (LA) mener ikke, det er nødvendigt at udskyde ophævelsen af revisionsbestemmelsen, og er klar til at ophæve bestemmelsen med det samme.
 P.u.v.
