 Ændringer i køberetsaftaler som  

 følge af ophørsspaltning.
 Ligningsrådet blev i en bindende forhåndsbesked spurgt, om det  

 ville medføre beskatning af medarbejdere med køberetter  

 omfattet af LL § 28, at selskabet indgik i en ophørsspaltning og i den  

 forbindelse ændrede i køberetsaftalerne.
En koncern havde gennemført en medarbejderaktieordning, hvor man  

 havde tildelt medarbejdere og ledende medarbejdere i koncernen  

 køberetter.
Man planlagde nu at gennemføre en skattefri  

 ophørsspaltning, således at selskab A s beholdning af aktier i  

 dets datterselskab B blev udspaltet til selskab B mod at aktionærerne i  

 selskab A blev vederlagt med aktier direkte i selskab B.
Selskab A s  

 øvrige aktiviteter ville blive udspaltet til et nystiftet selskab, der  

 ligeledes skulle hedde selskab A mod vederlag i aktier i dette nystiftede  

 selskab.
Herefter ville selskab A og selskab B være to uafhængige  

 selskaber, hver med en række datterselskaber under sig.
 Det var hensigten, at man ved fordelingen af aktiver og passiver i  

 forbindelse med udarbejdelse af spaltningsplanen lod forpligtelsen til at  

 opfylde køberetsaftalerne følge med over i medarbejdernes  

 arbejdsgiverselskaber, henholdsvis moderselskabet for arbejdsgiverselskabet.  

  Medarbejderne vil således efter spaltningen kunne rette deres krav i  

 henhold til køberetsaftalerne imod selskab A eller selskab B, alt  

 efter hvilket af de to selskaber, der var øverste moderselskab for det  

 selskab, hvori medarbejderne var ansat.
 Der var i køberetsaftalerne taget stilling til, at såfremt en  

 køberet blev helt eller delvist udnyttet efter fusion, likvidation  

 eller spaltning af eller lignende ændring af kapitalstrukturen i  

 selskab A, ville medarbejderne ved udnyttelsen modtage aktier i selskabet,  

 aktier i et andet selskab eller andre rettigheder eller aktiver, som en  

 person, der havde købt aktier i selskabet umiddelbart før den  

 nævnte begivenhed ville have været i besiddelse af på  

 tidspunktet for køberettens udnyttelse.
 Denne bestemmelse ville i forbindelse med den påtænkte  

 spaltning medføre, at medarbejdernes køberetter vil blive  

 erstattet med køberetter til aktier i selskab A og B efter samme  

 fordeling som hos dets eksisterende aktionærer.
De påtænkte ændringer i køberetterne Man ønskede nu at ændre køberetsaftalerne,  

 således at de enkelte medarbejderes krav i henhold til deres  

 køberetter fremover skulle rette sig mod deres fremtidige  

 arbejdsgiverselskab henholdsvis dettes øverste moderselskab.  

 Ændringen var valgfri for medarbejderen.
Medarbejderne ville  

 således ved udnyttelse af køberetsaftalerne modtage aktier i  

 deres arbejdsgiverselskab, hhv. dettes øverste moderselskab.
 De påtænkte ændringer havde efter rådgivers  

 oplysninger til formål at give medarbejderne mulighed for at  

 fravælge køberetter til aktier i et selskab, som de ikke  

 længere havde nogen tilknytning til, således at medarbejderens  

 incentive i kraft af køberetsaftalen fulgte af udviklingen i  

 børskursen i det moderselskab, hvortil den pågældende  

 fremtidigt ville være knyttet.
 Man spurgte nu om den påtænkte spaltning eller de beskrevne  

 ændringer i køberetsaftalerne ville medføre  

 afståelsesbeskatning af medarbejderne med køberetter.
Ligningsrådets afgørelse og begrundelse Spaltningen Ved bedømmelsen af, om den påtænkte spaltning  

 medfører en væsentlig ændring af køberetsaftalerne,  

 således at disse skal betragtes som afstået, må der tages  

 udgangspunkt i den succession, der sker ved den skattefri spaltning.
 Der må i den forbindelse sondres mellem aktier, der  

 repræsenterer et medejerskab af selskabet og køberetter, der  

 udtrykker en ret til senere at opnå dette.
Indehavere af aktiekøberetter er ikke knyttet til selskabet som  

 egentlige selskabsdeltagere, og køberetterne må derfor betragtes  

 som almindelige civilretlige aftaler om fremtidigt køb af et aktiv af  

 selskabet.
Fusionsskattelovens bestemmelser om aktionærers succession  

 ved spaltning er derfor ikke af betydning i det konkrete tilfælde.
Derimod indeholder aktieselskabsloven i § 136 en regel om  

 universalsuccession ved spaltning af aktieselskaber.
Det bestemmes her, at  

 aktiver og passiver fordeles efter spaltningsplanen.
 I den konkrete sag er spaltningsplanen endnu ikke udarbejdet, men det er  

 oplyst, at det påtænkes at fordele køberetterne til det  

 selskab, der fremover vil være arbejdsgiverselskab eller øverste  

 moderselskab for de enkelte medarbejderes arbejdsgiverselskaber.
 Efter Ligningsrådets opfattelse er aktiekøberetterne omfattet  

 af den almindelige selskabsretlige universalsuccession, selvom der ikke er  

 adgang til skattemæssig succession efter fusionsskattelovens regler.  

 Den påtænkte spaltning vil således ikke medføre, at  

 medarbejderkøberetterne anses for afstået i relation til  

 ligningslovens § 28.
De beskrevne ændringer Som udgangspunkt behandles personalegoder efter reglerne i  

 ligningslovens § 16, jf. statsskattelovens § 4. Her er udgangspunktet, at en  

 lønmodtager beskattes af et personalegode på det tidspunkt, hvor  

 medarbejderen erhverver endelig ret hertil.
Undtaget fra disse bestemmelser er bl.a køberetter, som er omfattet  

 af ligningslovens § 28. Efter denne bestemmelse beskattes medarbejderen  

 først på det tidspunkt, hvor køberetterne afstås  

 eller udnyttes.
Udnyttes de aldrig, sker der således ingen  

 beskatning.
I forhold til de af selskab A udstedte køberetter må det  

 vurderes, om ændringerne i indholdet i aftalerne er af en sådan  

 karakter, at der i skatteretligt henseende er tale om nye aftaler.
Dette vil  

 medføre afståelsesbeskatning af medarbejderne.
 I forhold til de ledende medarbejdere, der efter spaltningen er ansat i  

 koncernen under selskab B ændres køberetsaftalernes indhold  

 på et vigtigt punkt, idet aftalen ikke længere skal opfyldes af  

 den oprindelige aftalepart, selskab A, men derimod af selskab B.
Selskab A opløses ved spaltningen og et nyt selskab med samme navn  

 stiftes.
Disse to selskaber er principielt forskellige juridiske personer  

 Derfor vil også de medarbejdere, der efter spaltningen er ansat i  

 koncernen under selskab A kunne rette deres krav imod en anden juridisk  

 person i forhold til, hvad der oprindeligt var aftalt.
 Det må samtidigt bemærkes, at der i de oprindelige  

 køberetsaftaler er taget stilling til, at medarbejderne blandt andet  

 efter en spaltning skal stilles, som om de havde udnyttet køberetterne  

 forud herfor.
Såfremt køberetterne var udnyttet forud for spaltningen,  

 ville de enkelte medarbejdere forud for spaltningen være i besiddelse  

 af aktier i selskab A.
Ved spaltningen ville de derefter være blevet  

 vederlagt med aktier i begge de fortsættende selskaber.
Den  

 påtænkte præcisering af køberetsaftalerne er  

 således ikke indeholdt i de oprindelige aftaler.
Et af de væsentligste punkter i en aftale er parterne.
Ud fra en  

 streng aftaleretlig fortolkning må der således  formentligt siges  

 at være tale om en så væsentlig ændring i aftalernes  

 indhold, at der efter omstruktureringen er tale om en ny  

 køberetsaftale.
Overfor det strengt aftaleretlige udgangspunkt står formålet  

 bag ligningslovens § 28. Grundideen bag bestemmelsen er at udskyde  

 beskatningen til udnyttelses- eller afståelsestidspunktet, hvor det kan  

 konstateres, at medarbejderne reelt har opnået en  

 værditilførsel.
Samtidigt har medarbejderen på dette  

 tidspunkt mulighed for at finansiere den forfaldne skat ved afståelse  

 eller udnyttelse af køberetten.
Et af formålene bag ligningslovens § 28 er at give selskaber  

 mulighed for at aflønne deres medarbejdere på en måde, som  

 knytter dem til selskabet, giver dem medindflydelse på deres egen  

 arbejdsplads, og som øger deres incitament ved at give dem del i  

 selskabets overskud.
En væsentlig forudsætning for at bevare  

 disse incitamenter, er at medarbejderen har en vis tilknytning til det  

 selskab, han kan erhverve aktier i.
I det konkrete tilfælde vil medarbejderne i koncernen under selskab  

 B efter spaltningen ikke have noget forhold til selskab A, da de to selskaber  

 ved spaltningen ophører med at være koncernforbundne.
På  

 samme måde vil medarbejderne i koncernen under selskab A miste deres  

 tilknytning til den del af den oprindelige koncern, der nu ligger under  

 selskab B.
 Den foreslåede ændring af køberetsaftalerne findes i  

 den konkrete situation at være i særdeles god overensstemmelse  

 med grundideerne bag ligningslovens § 28.
 Det er Ligningsrådets opfattelse, at der i den konkrete sag ud fra  

 en formålsbetragtning ikke skal statueres afståelse ved  

 ændring af køberetsaftalernes indhold.
