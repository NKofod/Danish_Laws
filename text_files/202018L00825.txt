Ændringsforslag stillet den 5. marts 2021 Ændringsforslag til 3. behandling af Forslag til lov om ændring af straffeloven, lov om pas til danske statsborgere m.v. og udlændingeloven (Styrket indsats mod negativ social kontrol m.v.) [af udlændinge- og integrationsministeren (Mattias Tesfaye)]:
Til § 3 Af udlændinge- og integrationsministeren:
 1) Nr. 1 affattes således:
»1. I § 9 f, stk. 5, 1. pkt., ændres »på A1-minus-niveau, jf. bekendtgørelse nr. 981 af 28. juni 2016 om danskuddannelse til voksne udlændinge m.fl. og danske samfundsforhold« til: »og danske samfundsforhold (forlængelsesprøven)«.« [Ophævelse af niveauangivelse som konsekvens af ændringsforslag nr. 2 og ændring af prøvens titel] 2) Efter nr. 1 indsættes som nyt nummer:
 »01. I § 9 f, stk. 5, indsættes efter 1. pkt. som nye punktummer:
»Forlængelsesprøven i dansk består af fire delprøver.
Delprøve 1, 2 og 4 er på A1-minus-niveau, jf. dog 6. pkt.
Delprøve 3 er på A1-niveau.
Forlængelsesprøven i danske samfundsforhold er på B1-/B2-niveau.
Udlændinge- og integrationsministeren kan bestemme, at niveauet for sprogprøvens delprøve 1, 2 og 4 hæves til A1-niveau.«« [Præcisering af prøvens sprogniveau og bemyndigelse til udlændinge- og integrationsministeren til at hæve niveauet] Til § 4 3) I stk. 1 udgår »jf. dog stk. 2« [Konsekvens af udskudt ikrafttrædelsestidspunkt som konsekvens af ændringsforslag nr. 2] 4) Stk. 2 udgår.
 Stk. 3 og 4 bliver herefter stk. 2 og 3.
[Ophævelse af udskudt ikrafttrædelsestidspunkt som konsekvens af ændringsforslag nr. 2] 5) Stk. 3, der bliver stk. 2, affattes således:
»Stk. 2. Udlændingelovens § 9 f, stk. 5, 1.-6. pkt., som ændret og indsat ved denne lovs § 3, nr. 1 og 01, finder ikke anvendelse for udlændinge, der er meddelt opholdstilladelse efter udlændingelovens § 9 f, stk. 1, inden lovens ikrafttræden.
For sådanne udlændinge finder de hidtil gældende regler anvendelse.« [Konsekvensrettelse af overgangsbestemmelse] Bemærkninger Til nr. 1 Ændringsforslaget vil indebære, at niveauet for indvandringsprøvens sprogprøve ikke angives i udlændingelovens § 9 f, stk. 5, 1. pkt.
Dette er en konsekvens af ændringsforslag nr. 2.
 Endvidere vil ændringsforslaget indebære, at indvandringsprøven i stedet betegnes forlængelsesprøven.
 Den nuværende betegnelse hænger sammen med, at prøven tidligere også som udgangspunkt skulle bestås af udlændinge, der ønskede ægtefællesammenføring i Danmark.
 Endvidere forlænges opholdstilladelse til religiøse forkyndere m.fl. efter udlændingelovens § 9 f, stk. 1, i en række tilfælde ikke ud over sammenlagt 3 år, og opholdstilladelsen meddeles med henblik på midlertidigt ophold.
 Den nuværende betegnelse for prøven, indvandringsprøven, er derfor misvisende og foreslås ændret til et mere retvisende navn.
Til nr. 2 Ændringsforslaget er begrundet i, at det efter lovforslagets fremsættelse er konstateret, at niveauet for indvandringsprøvens sprogprøves delprøve 3 er på et højere niveau end A1-minus som fastsat i udlændingelovens § 9 f, stk. 5, 1. pkt., og at indvandringsprøvens vidensprøve er på B1-/B2-niveau svarende til Prøve i Dansk 2 og Prøve i Dansk 3, hvilket ikke svarer til de forudsætninger for denne prøve, der er oplyst til Folketinget i 2010.
 Der henvises nærmere til udlændinge- og integrationsministerens orientering af 16. december 2020 til Udlændinge- og Integrationsudvalget om indvandringsprøvens sprogniveau (UUI 2020-21, L 126, bilag 2) og den opfølgende orientering til udvalget, der er oversendt samtidig med ændringsforslagene til 3. behandlingen.
 Ændringsforslaget om indsættelsen af nye 2.-5. pkt. i udlændingelovens § 9 f, stk. 5, vil indebære, at sprogniveauerne for de enkelte elementer i den eksisterende indvandringsprøve anføres i bestemmelsen. Ændringsforslaget vil betyde, at der tilvejebringes hjemmel for Udlændingestyrelsen til at meddele afslag på forlængelse af en opholdstilladelse meddelt efter udlændingelovens § 9 f, stk. 1, hvis udlændingen ikke har bestået sprogprøvens delprøve 3 og vidensprøven.
 Dette vil gælde for udlændinge, der efter lovens ikrafttræden meddeles opholdstilladelse efter udlændingelovens § 9 f, stk. 1, og som betingelse for den første forlængelse af opholdstilladelsen skal bestå indvandringsprøven, jf. forslaget til ændringsforslag nr. 4.
 Kravet om en bestået indvandringsprøve vil som hidtil ikke finde anvendelse i forhold til udlændinge omfattet af EU-retten, herunder associeringsaftalekomplekset mellem EU og Tyrkiet.
 Ændringsforslaget om indsættelsen af nyt 6. pkt. i udlændingelovens § 9 f, stk. 5, vil indebære, at udlændinge- og integrationsministeren ved bekendtgørelse kan bestemme, at niveauet for sprogprøvens delprøve 1, 2 og 4 hæves til A1.
Ændringsforslaget vil betyde, at sprogprøvens niveau vil kunne hæves, så alle fire delprøver er på A1-niveau.
Bemyndigelsen vil, ligesom det fremgår af det fremsatte lovforslag, tidligst blive udnyttet, når der er sket den nødvendige tilpasning af it-systemet, som indvandringsprøven afvikles på.
 Det forudsættes med ændringsforslaget, at der ved udnyttelse af bemyndigelsen vil blive fastsat regler om, at skærpelsen af sprogprøvens delprøve 1, 2 og 4 alene vil finde anvendelse på udlændinge, der meddeles opholdstilladelse efter udlændingelovens § 9 f, stk. 1, efter det tidspunkt, hvor skærpelsen sættes i kraft.
 Denne del af ændringsforslaget viderefører således forslaget i det fremsatte lovforslag om at hæve sprogniveauet i indvandringsprøvens sprogprøve, for så vidt angår delprøve 1, 2 og 4.
Til nr. 3 og 4 Ændringsforslagene vil indebære, at bestemmelsen i lovforslagets § 4, stk. 2, om udskudt ikrafttrædelsestidspunkt af forslaget om at hæve sprogniveauet i indvandringsprøvens sprogprøve ophæves.
 Dette er en konsekvens af ændringsforslag nr. 2.
Til nr. 5 Ændringsforslaget vil indebære, at udlændingelovens § 9 f, stk. 5, med de ændringer, der er foreslået med ændringsforslag nr. 1 og 2, ikke vil finde anvendelse for udlændinge, der inden lovens ikrafttræden er meddelt opholdstilladelse efter udlændingelovens § 9 f, stk. 1, og at de hidtil gældende regler finder anvendelse for sådanne udlændinge, idet denne gruppe udlændinge er meddelt opholdstilladelse på det vilkår, at forlængelse af opholdstilladelsen vil kunne ske på grundlag af de gældende regler.
 Ændringsforslaget vil sammenholdt med ændringsforslag nr. 2 betyde, at Udlændingestyrelsen vil kunne meddele afslag på den første forlængelse af en opholdstilladelse, der er meddelt efter udlændingelovens § 9 f, stk. 1, efter lovens ikrafttræden den 15. marts 2021, hvis udlændingen ikke har bestået indvandringsprøven, herunder sprogprøvens delprøve 3 og vidensprøven på B1-/B2-niveau.
