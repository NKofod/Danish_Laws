Cirkulære om ændring af ligningsloven, kildeskatteloven,  

 selskabsskatteloven, skattekontrolloven og lov om en arbejdsmarkedsfond  

 (Investeringsforeninger og fremrykket afregning af kildeskat og  

 arbejdsmarkedsbidrag) 1. Indledning Ved lov nr. 838 af 2. december 1998 er der  

 gennemført en justering af reglerne for den skattemæssige  

 behandling af gevinst og tab på investeringsbeviser i udloddende  

 investeringsforeninger i form af indførelse af en særlig  

 modregningsadgang for tab ved afståelse af beviser i  

 pengemarkedsforeninger.
Endvidere indeholder loven en ophævelse af  

 pligten til at indeholde udbytteskat i udlodninger fra udloddende  

 obligationsbaserede investeringsforeninger samt en ophævelse af  

 skattepligten for begrænset skattepligtige på udlodninger fra  

 udloddende obligationsbaserede investeringsforeninger.
Endelig indeholder  

 loven en overflytning til henholdsvis kildeskatteloven og  

 arbejdsmarkedsfondsloven af to tekstanmærkninger om  

 afregningstidspunktet for statslige og kommunale indeholdelsespligtige og  

 bidragspligtige.
De regler, der gælder i forhold til udloddende  

 investeringsforeninger, er udformet med baggrund i transparensprincippet,  

 dvs. at investorerne så vidt muligt skal stilles skattemæssigt  

 som om, de havde foretaget investeringen direkte.
Såvel  

 indførelsen af den særlige modregningsadgang, som  

 ophævelsen af indeholdelsespligten og den begrænsede skattepligt  

 af udlodninger har sin baggrund i transparensprincippet, idet formålet  

 med ændringerne er at ligestille investering gennem udloddende  

 obligationsbaserede investeringsforeninger med den direkte investering i  

 obligationer.
Cirkulæret indeholder alene en omtale af de  

 ændringer, der er gennemført i forhold til  

 investeringsforeninger.
Overflytningen af de to tekstanmærkninger  

 omtales således ikke.
 Cirkulæret har følgende indhold:
1. 	Indledning 2.	Investeringsbeviser i pengemarkedsforeninger 2.1.	Modregning af tab 2.2.	Ikrafttræden 3.	Indeholdelse af udbytteskat m.m.
3.1.	Begrænset skattepligtige 3.2.	Indberetning 3.3.	Ikrafttræden 2. Investeringsbeviser i pengemarkedsforeninger En pengemarkedsforening er en særlig type  

 investeringsforening (specialforening) omfattet af lov om  

 investeringsforeninger og specialforeninger.
Pengemarkedsforeninger er  

 defineret som foreninger, der anbringer de modtagne midler i  

 pengemarkedsrelaterede værdipapirer.
Ved pengemarkedsrelaterede  

 værdipapirer forstås renterelaterede værdipapirer med  

 udløb inden 12 måneder eller en løbetid på 12  

 måneder, virksomhedscertifikater med udløb inden 12  

 måneder eller en løbetid på 12 måneder samt  

 variabelt forrentede obligationer, hvor renten tilpasses markedsniveauet  

 mindst én gang om året.
Pengemarkedsforeninger er således  

 primært obligationsbaserede foreninger.
Fortjeneste og tab ved afståelse af  

 investeringsbeviser i udloddende investeringsforeninger, der ikke er rent  

 aktiebaserede, behandles efter reglerne i aktieavancebeskatningslovens  

 § 2 d.
Fortjeneste ved afståelse af investeringsbeviser, der er  

 omfattet af bestemmelsen, skal altid medregnes ved indkomstopgørelsen.  

 Selskaber har fradrag for tab, såfremt der er tale om en rent  

 obligationsbaseret investeringsforening, mens personer og dødsboer har  

 fradrag for tab, såfremt investeringsforeningen udelukkende investerer  

 i fordringer i fremmed valuta.
 Personer og dødsboer har efter reglerne i  

 aktieavancebeskatningslovens § 2 d, således kun fradrag for tab  

 på investeringsbeviser i udloddende obligationsbaserede  

 investeringsforeninger, såfremt foreningen udelukkende har investeret i  

 obligationer i fremmed valuta.
 Ved lov nr. 838 af 2. december 1998 er der med reglerne i  

 ligningslovens § 16 C, stk. 7, indført en mindre udvidelse  

 af personer og dødsboers adgang til at fradrage tab ved  

 afståelse af investeringsbeviser i udloddende obligationsbaserede  

 foreninger.
2.1. Modregning af tab Efter ligningslovens § 16 C, stk. 7, kan  

 personer og dødsboer under visse betingelser modregne tab ved  

 afståelse af investeringsbeviser i pengemarkedsforeninger i udlodningen  

 fra pengemarkedsforeningen.
Modregning af tab kan kun ske i den første  

 udlodning efter erhvervelsen af det bevis, der er afstået med tab, og  

 modregningen kan kun ske i den skattepligtige del af udlodningen.
Den  

 skattepligtige del af udlodningen vil bestå af optjente renter og  

 eventuelt kursgevinster, hvor der er investeret i obligationer, der ikke  

 opfylder kursgevinstlovens mindsterentekrav.
Der vil ikke kunne ske  

 modregning i den del af udlodningen, som består af kursgevinster  

 på obligationer, der opfylder kursgevinstlovens mindsterentekrav, idet  

 disse kursgevinster og dermed denne del af udlodningen er skattefri.
Modregningsadgangen er for det første  

betinget af, at investeringsbeviset afstås igen i det samme  

 indkomstår, hvori den første udlodning efter erhvervelsen af  

 beviset har fundet sted.
For det  andet er modregningsadgangen  

 betinget af, at investeringsbeviset er omfattet af  

 aktieavancebeskatningslovens § 2 d.
Heri ligger, at  

 pengemarkedsforeningen skal være udloddende og at den ikke må  

 være "rent" aktiebaseret.
Sidstnævnte krav er for  

 så vidt allerede opfyldt gennem definitionen af en  

 pengemarkedsforening.
For det tredie er modregningsadgangen betinget  

 af, at tabet ikke kan fradrages efter reglerne i aktieavancebeskatningslovens  

 § 2 d, stk. 3. Tab ved afståelse af investeringsbeviser i  

 udloddende obligationsbaserede investeringsforeninger, der udelukkende har  

 investeret i obligationer i fremmed valuta, kan dermed ikke anvendes til  

 modregning, men kan kun fradrages efter reglerne i  

 aktieavancebeskatningslovens § 2 d.
Den tredie betingelse skal sikre, at  

 der ikke kan opnås fradrag to gange for samme tab.
Eksempel Køb af investeringsbevis den 1. marts år 1	100 kr.
 Udlodning (renter/skattepligtige kursgevinster) den 15. april år  

 1	6 kr.
 Salg af investeringsbevis den 1. oktober år 1	96 kr.
 Avanceopgørelse for investeringsbeviset:
 Afståelsessum	96 kr.
 Anskaffelsessum	100 kr.
 Tab	4 kr.
 Tabet på de 4 kr. kan efter ligningslovens § 16  

 C, stk. 7, modregnes i udlodningen på de 6 kr. ved  

 indkomstopgørelsen for år 1.
2.2. Ikrafttræden Modregningsadgangen er indført med virkning for  

 investeringsbeviser, der afstås den 1. januar 1999 eller senere og  

 dermed for tab, der realiseres den 1. januar 1999 eller senere 3. Indeholdelse af udbytteskat m.m.
Investeringsforeninger, der udsteder omsættelige  

 beviser for medlemmernes indskud, skal efter reglerne i kildeskattelovens  

 § 65 indeholde udbytteskat af udlodninger fra foreningen.
Udloddende  

 bevisudstedende investeringsforeninger, der er omfattet af ligningslovens  

 § 16 C, kan opdeles i tre kategorier, nemlig aktiebaserede foreninger,  

 obligationsbaserede foreninger og blandede foreninger.
Hidtil har indeholdelsespligten omfattet alle tre  

 kategorier af udloddende bevisudstedende investeringsforeninger.
Ved lov nr.  

 838 af 2. december 1998 er pligten til at indeholde udbytteskat af  

 udlodninger fra obligationsbaserede investeringsforeninger ophævet.
Ved  

 obligationsbaserede investeringsforeninger forstås  

 investeringsforeninger som nævnt i aktieavancebeskatningslovens  

 § 2 d, stk. 2. Det vil sige investeringsforeninger, der udelukkende  

 investerer i fordringer som omhandlet i kursgevinstloven, idet foreningen ud  

 over fordringer dog også må eje aktier i foreningens  

 administrationsselskab og visse finansielle kontrakter.
 Ophævelsen af indeholdelsespligten gælder  

 både udlodninger til fuldt og begrænset skattepligtige.
3.1. Begrænset skattepligtige Personer er begrænset skattepligtige af  

 udbytte efter kildeskattelovens § 2, stk. 1, litra f.
Begrebet  

 udbytte omfatter også udlodninger fra udloddende  

 investeringsforeninger.
Endvidere er personer efter kildeskattelovens § 2,  

 stk. 1, litra h, jf. stk. 5, begrænset skattepligtige af  

 renter, der oppebæres fra kilder i Danmark.
Den begrænsede  

 skattepligtig af renter omfatter personer, der har været fuldt  

 skattepligtige til Danmark i en eller flere perioder på i alt mindst 5  

 år inden for de seneste 10 år før den fulde skattepligt  

 ophørte.
 Den begrænsede skattepligt efter kildeskattelovens  

 § 2, stk. 1, litra f, og § 2, stk. 1, litra h, jf.  

 stk. 5, omfatter kun personer, hvis fulde skattepligt efter  

 kildeskattelovens § 1 er ophørt den 18. februar 1987 eller  

 senere.
 Ved lov nr. 838 af 2. december 1998 er der  

 gennemført en delvis ophævelse af personers begrænsede  

 skattepligt af udlodninger fra obligationsbaserede investeringsforeninger.  

 Obligationsbaserede investeringsforeninger er defineret på samme  

 måde som i forhold til ophævelsen af indeholdelsespligten, dvs.  

 som investeringsforeninger omfattet af aktieavancebeskatningslovens § 2  

 d, stk. 2.
Der er kun tale om en delvis ophævelse af den  

 begrænsede skattepligt, idet skattepligten kun er ophævet i samme  

 omfang, som der ikke er skattepligt på renter.
Dette følger af  

 kildeskattelovens § 2, stk. 1, litra h, hvorefter udlodninger fra  

 obligationsbaserede investeringsforeninger sidestilles med renter.
Det vil  

 sige, at personer forsat er begrænset skattepligtige af udlodninger fra  

 obligationsbaserede investeringsforeninger, såfremt den  

 pågældende tidligere - i mindst 5 af de seneste 10 år  

 før fraflytningen - har været fuldt skattepligtig til Danmark.  

 Såfremt der fortsat er begrænset skattepligt af udlodningen, vil  

 der skulle beregnes en endelig skat på 30 pct., dog med mulighed for  

 nedsættelse efter en eventuel indgået  

 dobbeltbeskatningsoverenskomst.
Ved anvendelse af  

 dobbeltbeskatningsoverenskomsterne anses udlodningen som udbytte og ikke som  

 rente.
Det vil sige, at en eventuel nedsættelse skal ske efter  

 dobbeltbeskatningsoverenskomstens artikel om udbytter.
Modtageren af  

 udlodningen skal selv selvangive den modtagne udlodning.
Selskaber, der er hjemmehørende i udlandet  

 er efter reglerne i selskabsskattelovens § 2, stk. 1, litra c,  

 begrænset skattepligtige af udbytte, herunder udlodninger fra  

 udloddende investeringsforeninger.
Udenlandske selskaber er ikke  

 begrænset skattepligtige af renter.
 Ved lov nr. 838 af 2. december 1998 blev der  

 gennemført en ophævelse af selskabers begrænsede  

 skattepligt af udlodninger fra obligationsbaserede investeringsforeninger.  

 Obligationsbaserede investeringsforeninger er defineret på samme  

 måde som i forhold til ophævelsen af indeholdelsespligten, dvs.  

 som investeringsforeninger omfattet af aktieavancebeskatningslovens § 2  

 d, stk. 2.
 Det skal bemærkes, at ophævelsen af den  

 begrænsede skattepligt ved en fejl, som vil blive søgt  

 genoprettet inden ikrafttrædelsestidspunktet, er udgået igen som  

 følge af lov nr. 1026 af 23. december 1998 om ændring af  

 forskellige skattelove (International beskatning af udbytter og aktieavancer  

 m.v.).
3.2. Indberetning Ophævelsen af pligten til at indeholde udbytteskat  

 og ophævelsen af den begrænsede skattepligt gælder begge  

 kun i forhold til udlodninger fra udloddende obligationsbaserede  

 investeringsforeninger.
Det er derfor nødvendigt at kunne udskille  

 disse investeringsforeninger, hvorfor indberetningspligten efter  

 skattekontrollovens § 10 A , der vedrører afkast af bl.a.  

 investeringsbeviser, er udvidet til også at omfatte  

 investeringsforeningens art og hvilken type værdipapirer foreningen  

 investerer i.
3.3. Ikrafttræden Ophævelsen af pligten til at indeholde  

 udbytteskat i udlodninger fra obligationsbaserede investeringsforeninger  

 har virkning for udlodninger, der foretages den 1. januar 2000 eller  

 senere.
 Ophævelsen af den begrænsede  

 skattepligt af udlodninger fra obligationsbaserede investeringsforeninger  

 har virkning for udlodninger, der foretages den 1. januar 2000 eller  

 senere.
