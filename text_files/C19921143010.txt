Til Rigspolitichefen, Politidirektøren i København og samtlige  

 politimestre Cirkulæreskrivelse vedrørende en forstærket politimæssig indsats over  

 for færdselsforseelser begået med tunge køretøjer.
 Justitsministeriet har besluttet at iværksætte en kampagne mod  

 færdselsforseelser med tunge køretøjer i uge 34 - 35 i 1992, dvs. i tiden fra  

 den 17. til den 30. august 1992. Der henvises til vedlagte pressemeddelelse  

 af dags dato.
 Et vigtigt element i den samlede indsats for at forebygge færdselsuheld  

 med tunge køretøjer er politiets færdselskontrol.
Justitsministeriet skal derfor anmode om, at den politimæssige indsats  

 over for færdselsforseelser begået med tunge køretøjer, navnlig lastbiler og  

 lastbilvogntog, skærpes gennem et øget antal politikontroller på vejene i  

 kampagneperioden.
Den øgede politikontrol over for tunge køretøjer bedes  

 udført dels i form af forud planlagte aktioner, delse under den daglige  

 patruljering.
 Kontrollen bør særligt være rettet mod hastighedsforseelser,  

 spirituskørsel, manglende kørekort, overlæs, tekniske fejl og mangler,  

 overtrædelse af køre- og hviletidsreglerne samt andre trafikfarlige  

 færdselsforseelser.
 For så vidt angår hastighedskontrol henledes opmærksomheden på  

 mulighederne for at foretage denne på grundlag af køretøjernes fartskriver i  

 overensstemmelse med retningslinierne i Rigsadvokatens cirkulæreskrivelse af  

 5. juli 1991 og Rigspolitichefens skrivelse af 4. juli 1991.
Hans Engell/ Henrik Waaben P R E S S E M E D D E L E L S E FARLIG LASTBILKØRSEL Justitsminister Hans Engell oplyser, at Justitsministeriet i samarbejde  

 med politiet, Rådet for Større Færdselssikkerhed og Rådet for  

 Trafiksikkerhedsforskning planlægger en kampagneindsats over for  

 færdselsforseelser med tunge køretøjer.
Kampagnen vil blive iværksat i august  

 måned.
-Ulykkesstatistikken viser, at der sker alt for mange alvorlige  

 trafikulykker med lastbiler involveret, udtaler Hans Engell.
Ikke mindst  

 hastighedsovertrædelser er skyld i mange meningsløse dødsulykker.
 Dette skal der nu gøres noget ved.
Justitsministeren har taget initiativ til, at politiet og bilinspektionen  

 i august måned iværksætter en række aktivitetet, der målrettes mod  

 færdselsforseelser med tunge køretøjer.
Der vil blive tale om øget  

 politikontrol på vejene, dels i form af planlagte landevejskontroller, dels  

 som led i den daglige færdselspatruljering.
Ikke mindst grove hastighedsovertrædelser, begået med lastbiler og  

 lastbilvogntog, skal der ifølge justitsministeren sættes ind over for.
Men  

 også manglende kørekort, overlæs, tekniske fejl og mangler, overtrædelse af  

 køre- og hviletidsreglerne m.v. vil indgå i kontrollen.
-I tilknytning til den forstærkede politiindsats på dette område vil der  

 gennem Rådet for Større Færdselssikkerhed blive iværksat en kampagne, som  

 skal oplyse trafikanterne om farerne ved de tunge køretøjer, oplyser Hans  

 Engell.
Vi har gode erfaringer - og jeg tænker her på indsatsen over for  

 spirituskørsel - med på denne måde at kombinere en forstærket og målrettet  

 politiindsats med oplysningskampagner gennem Rådet for Større  

 Færdselssikkerhed, slutter justitsminister Hans Engell.
