Ligestillingsnævnets afgørelse om køn - forskellige priser - medhold Det var i strid med ligestillingsloven, at et diskotek opkrævede 60 kr. i entré for mænd, mens kvinder fik gratis entré. En mand klagede over, at et diskotek opkrævede entrépriser for mænd, men ikke for kvinder.
Ligestillingsnævnet fandt, at indklagede havde overtrådt ligestillingslovens § 2, ved at opkræve entrépriser for mænd, men ikke for kvinder.
 Klagen drejer sig om forskelsbehandling på grund af køn i forbindelse med entrépriser til et diskotek.
Sagsfremstilling Klageren (en mand) har oplyst, at indklagede, et diskotek, den 8. november 2003 opkrævede 60 kr. i entré af mandlige gæster, mens de kvindelige gæster fik gratis entré. Klageren har ligeledes oplyst, at han ikke deltog i arrangementet den 8. november 2003 hos indklagede.
Klagen blev indbragt for nævnet ved brev af 31. oktober 2003. Indklagede har ikke svaret på to anmodninger fra ligestillingsnævnets sekretariat om at kommentere klagen.
Klagerens påstand Klageren ønsker at få konstateret, om det er i strid med ligestillingsloven at opkræve entrépriser for mænd, mens kvinder får fri entré.
Klagerens argumenter Klageren finder at arrangementet er i strid med ligestillingsloven og ønsker, at der enten er fri entré for alle, eller at alle skal betale den samme entré. Klageren har anført at diskoteket ikke har givet nogen grund for forskelsbehandlingen.
 Indklagede har som anført ikke svaret på sekretariatets henvendelser.
Ligestillingsnævnets bemærkninger og konklusion Efter ligestillingslovens § 2, er det ikke tilladt at forskelsbehandle kvinder og mænd inden for offentlig forvaltning og erhvervsmæssig og almen virksomhed.
Indklagede har ikke svaret på sekretariatets henvendelser.
Herefter lægges det efter klagerens oplysninger til grund, at indklagede den 8. november 2003 opkrævede 60 kr. i entré for mænd, mens kvinder fik gratis entré. Nævnet finder, at indklagede hermed har overtrådt ligestillingslovens § 2. Herefter bestemmes:
 Indklagede har handlet i strid med ligestillingslovens § 2 ved at opkræve entrépriser for mænd, men ikke for kvinder.
