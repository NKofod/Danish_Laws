Fremsat den 28. januar 2015 af skatteministeren (Benny Engelbrecht) Forslag til Lov om ændring af momsloven1) (Importmoms på dansksprogede magasiner, tidsskrifter og lignende sendt fra lande uden for EU og bemyndigelse til lempelse og fritagelse vedrørende faktureringspligt) § 1 I momsloven, jf. lovbekendtgørelse nr. 106 af 23. januar 2013, som ændret bl.a. ved § 1 i lov nr. 554 af 2. juni 2014 og senest ved § 19 i lov nr. 1532 af 27. december 2014, foretages følgende ændringer:
 1. I § 36, stk. 1, nr. 3, 2. pkt., udgår »samt magasiner, tidsskrifter og lignende, der efter trykning i et EU-land sendes ud af EU for derfra at blive forsendt til privatpersoner i Danmark«.
 2. I § 36, stk. 1, nr. 3, indsættes efter 2. pkt.:
»Afgiftsfritagelsen i forbindelse med postordresalg omfatter ikke dansksprogede magasiner, tidsskrifter og lignende, der sendes til Danmark fra lande uden for EU, samt magasiner, tidsskrifter og lignende, der efter trykning i et EU-land sendes ud af EU for derfra at blive sendt til Danmark.« 3. I § 52 a indsættes som stk. 10 og 11:
 »Stk. 10. Skatteministeren kan fastsætte nærmere regler om lempelse af faktureringspligt efter denne lov.
Stk. 11. Skatteministeren kan fastsætte nærmere regler om fritagelse for faktureringspligt for virksomheder, der er tilmeldt særordningen i kapitel 16.« § 2 Stk. 1. Loven træder i kraft den 1. juli 2015, jf. dog stk. 2.
 Stk. 2. § 1, nr. 3, træder i kraft den 1. april 2015.
Bemærkninger til lovforslaget Almindelige bemærkninger 1. Indledning Forslaget indeholder ændringer af momsloven om indførelse af importmoms på dansksprogede magasiner, tidsskrifter og lignende og bemyndigelse til lempelse af faktureringspligten til at fravige momslovens generelle krav om faktureringspligt samt fritagelse for faktureringspligten for virksomheder omfattet af Mini One Stop Shop-ordningen.
2. Lovforslagets formål og baggrund Den foreslåede ændring om indførelse af importmoms på dansksprogede magasiner, tidsskrifter og lignende har til formål at imødegå konkurrenceforvridning til fordel for virksomheder etableret uden for EU.
I 2004 blev der foretaget en ændring af momsloven for at hindre misbrug af momsreglerne.
Misbruget bestod i, at magasiner trykt inden for EU blev sendt ud af EU for derefter at blive sendt momsfrit til abonnenter i Danmark. Ændringen har medført, at danske trykkeriaktiviteter i form af trykning af magasiner i et vist omfang er udflaget til lande uden for EU, da magasiner trykt uden for EU stadig kan sælges momsfrit til abonnenter i Danmark.
 Det foreslås, at momsloven ændres, så der skal betales importmoms ved indførsel af dansksprogede magasiner, tidsskrifter og lignende fra lande uden for EU.
 Den del af lovforslaget, der vedrører lempelse af faktureringspligten har til formål at præcisere muligheden for at fravige momslovens generelle krav om faktureringspligt.
Enkelte bestemmelser i momsloven og den dertil hørende momsbekendtgørelse fraviger, som reglerne er i dag, allerede den generelle faktureringspligt.
Med forslaget til et nyt stk. 10 i momslovens § 52 a indføres hjemmel til, at skatteministeren kan fastsætte de nærmere betingelser for lempelse af faktureringspligten efter momsloven.
 Yderligere indføres en bestemmelse, der gør det muligt at fastsætte bestemmelser om fritagelse for faktureringspligt ved salg til ikke-afgiftspligtige personer fra virksomheder omfattet af Mini One Stop Shop-ordningen.
Lovforslaget om fritagelse for faktureringspligt har baggrund i Rådets direktiv 2008/8/EF af 12. februar 2008 om ændring af direktiv 2006/112/EF (momssystemdirektivet) vedrørende leveringsstedet for tjenesteydelser.
Direktivforslaget går bl.a. ud på, at der skal indføres en ordning, der gør det muligt for virksomheder, der udfører aktiviteter i medlemsstater, hvor de ikke er etableret, at benytte ét elektronisk kontaktsted til identifikation samt angivelse og afregning af moms.
Til dette formål etableres en elektronisk grænseflade kaldet »Mini One Stop Shop«.
 På baggrund af dette, har lovforslaget til formål at indføre en bestemmelse, der gør det muligt at fritage for faktureringspligt for virksomheder, der er omfattet af Mini One Stop Shop-ordningen.
 Derved imødekommer lovforslaget Kommissionens henstilling til medlemsstaterne, om at gøre det lettere for de erhvervsdrivende at leve op til gældende regler.
3. Lovforslagets enkelte elementer 3.1. Importmoms på dansksprogede magasiner 3.1.1. Gældende ret Der skal som udgangspunkt betales importmoms ved indførsel af varer til EU.
Herved sikres, at varer produceret uden for EU momsmæssigt sidestilles med varer produceret inden for EU.
Småforsendelser af erhvervsmæssig karakter, som ikke overstiger en værdi på 80 kr., er dog som udgangspunkt fritaget for importmoms.
 Det er konstateret, at momsfritagelsen ved import af småforsendelser har forårsaget, at flere danske magasinudgivere sælger magasiner, tidsskrifter og lignende i abonnement til kunder i Danmark sendt fra lande uden for EU for at udnytte momsfritagelsen.
 Ved lov nr. 1387 af 20. december 2004 om ændring af momsloven (justering af momsreglerne for indførsel af visse magasiner, tidsskrifter m.v.) blev det forsøgt at dæmme op for konkurrencefordelen for magasiner, som indføres fra lande uden for EU. Ændringen medførte, at magasinudbydere ikke længere kunne benytte sig af momsfritagelsen, når magasinet blev trykt inden for EU og efterfølgende blev sendt ud af EU for dernæst at blive sendt retur til privatpersoner i Danmark.
Den daværende regering ønskede som udgangspunkt, at der ved enhver indførsel af magasiner, tidsskrifter og lignende skulle betales importmoms, uanset om trykningen fandt sted uden for eller inden for EU, idet der ellers var risiko for, at danske trykkeriaktiviteter ville blive »udflaget« til steder uden for EU.
Under folketingsbehandlingen af lovforslag nr.
L 32, folketingsåret 2004-05, bemærkede den daværende skatteminister, at forslaget ikke ville løse problemet med konkurrenceforvridningen inden for den grafiske branche fuldstændigt, og at der fortsat skulle arbejdes på at finde en langsigtet løsning på den konkurrenceforvridning, som rammer grafiske virksomheder etableret inden for EU.
På daværende tidspunkt var det imidlertid Kommissionens opfattelse, at ordningen alene kunne indføres med hjemmel i en af Rådet udstedt bemyndigelse til at indføre importmoms på magasiner, som er trykt inden for EU.
I efteråret 2010 meddelte Kommissionen, at den havde ændret opfattelse.
Kommissionen vurderer, at der er tilstrækkelig hjemmel i de nuværende direktiver til også at lade momspligten omfatte magasiner, tidsskrifter og lignede, der er trykt uden for EU.
Hjemlen findes i en særlig bestemmelse om postordresalg i artikel 23, 2. afsnit, i Rådets direktiv 2009/132/EF om fastlæggelse af anvendelsesområdet for 143, litra b) og c) i direktiv 2006/112/EF for så vidt angår fritagelse for merværdiafgift ved visse former for endelig indførsel af goder.
Henset til Kommissionens ændrede opfattelse omkring hjemmelsspørgsmålet fremsatte regeringen i efteråret 2011 et forslag om at indføre importmoms på samtlige forsendelser af magasiner, tidsskrifter og lignende fra lande uden for EU, jf. lovforslag nr.
L12, folketingsåret 2011-12. Forslaget mødte imidlertid kritik, dels på grund af pålæggelse af moms, dels fordi Post Danmark  i lighed med andre distributører  tager et gebyr for at opkræve momsen.
Gebyret som Post Danmark opkræver er pt. på 128 kr. (160 kr. inkl. moms, idet der er moms på gebyret).
Post Danmark har ikke eneret på at omdele forsendelser fra udlandet.
Udgivere, som ønsker at importere magasiner til Danmark, har derfor fri adgang til at vælge en anden transportør til at forestå importen.
Post Danmark fastsætter ligeledes, som privat virksomhed, selv sine gebyrer.
Lovforslaget blev udskudt med henblik på at afklare gebyrets overensstemmelse med internationale regler.
Det blev samtidig besluttet at se på, om håndteringen af momsopkrævningen kan ske på en mindre omkostningstung måde.
En redegørelse herom blev oversendt til Folketingets Skatteudvalg i juni 2014.
3.1.2. Lovforslaget Det foreslås, at der indføres importmoms på dansksprogede magasiner, tidsskrifter og lignende, som sendes til Danmark fra lande uden for EU.
Ikke-dansksprogede magasiner, hvis værdi ikke overstiger 80 kr., vil fortsat være momsfritaget, hvis de trykkes uden for EU.
Forslaget vil momsmæssigt sidestille dansksprogede magasiner, tidsskrifter og lignende importeret fra lande uden for EU med dansksprogede magasiner, tidsskrifter og lignende trykt inden for EU.
 En gennemførelse af lovforslaget vil betyde, at alene ikke-dansksprogede magasiner trykt uden for EU kan sendes momsfrit til Danmark.
 Ved at indføre importmoms på dansksprogede magasiner sikres det, at beslutningen, om hvorvidt dansksprogede magasiner skal trykkes inden for eller uden for EU, ikke påvirkes af momsmæssige forhold.
Det foreslås, at der indføres importmoms på samtlige forsendelser, som er omfattet af forslaget, uanset om modtageren af magasinet er en privatperson eller erhvervskunde.
Herved udvides bestemmelsen til også at omfatte forsendelser af magasiner, tidsskrifter og lignende, som foretages til erhvervskunder.
Momspligtige virksomheder kan fradrage momsen i deres momsregnskab og vil derfor ikke blive belastet af momsen.
Momsfritagne virksomheder har ikke mulighed for at foretage momsfradrag og bliver derfor belastet af momsen, når de køber et magasin.
I dag sendes magasiner trykt uden for EU dels som enkeltforsendelser, dels i samlede partier af enkeltforsendelser til abonnenter i Danmark.
Et samlet parti af enkeltforsendelser består af en mængde af magasiner, der samles i et bundt, og hvor hvert enkelt magasin er adresseret til den endelige forbruger.
Ved at adressere magasinerne, betragtes hvert enkelt magasin som en enkeltforsendelse.
Ved at sende hvert magasin som en enkeltforsendelse overstiger værdien heraf ikke 80 kr., og der betales derfor ikke importmoms.
Forslaget vil medføre, at hvert enkelt dansksprogede magasin ved import til Danmark fra steder uden for EU vil blive pålagt moms.
Desuden vil der som udgangspunkt blive påført et gebyr på 160 kr. (inkl. moms) pr. magasin for håndteringen af importmomsen, hvis forsendelsen foretages via Post Danmark.
I det omfang dansksprogede magasiner, tidsskrifter og lignende fortsat trykkes uden for EU, forventes det dog, at de vil blive sendt til Danmark i samlede forsendelser, som importbehandles samlet.
Post Danmark beregner alene ét gebyr på 160 kr. (inkl. moms) for at angive momsen for den samlede forsendelse af magasiner.
Det formodes, at virksomheder, der udgiver magasiner på dansk, som udgangspunkt er virksomheder, der er etableret og momsregistreret i Danmark.
Disse virksomheder har mulighed for at importere magasinerne som en samlet forsendelse som beskrevet ovenfor.
Ved at importere magasinerne som en samlet forsendelse belaster Post Danmarks gebyr det enkelte magasin mindre alt afhængig af, hvor mange magasiner der er samlet i forsendelsen.
Virksomheder, der udgiver dansksprogede magasiner, men som ikke er etableret i Danmark, har også mulighed for at sende en samlet forsendelse af magasiner til Danmark, som importbehandles samlet.
Virksomheden kan få en dansk momsregistreret virksomhed til at importere magasiner, tidsskrifter og lignende.
Virksomheden kan også vælge selv at blive momsregistreret i Danmark og importere magasinerne via denne momsregistrering.
Virksomheder, som er etableret i et tredjeland (som ikke er et EØS-land), skal også udnævne en fiskal repræsentant, der hæfter solidariske med virksomheden for momsen.
3.2. Lempelse af faktureringspligten 3.2.1. Gældende ret Enhver afgiftspligtig person skal som udgangspunkt udstede en faktura til kunden ved levering af varer eller ydelser.
Der findes dog enkelte undtagelser til den generelle faktureringspligt for visse typer af transaktioner.
Hvor det ikke er teknisk muligt at benytte salgsregistreringssystemer, for eksempel kasseapparat, og udlevere en kassebon til private forbrugere, kan den registrerede virksomhed efter momsbekendtgørelsen i stedet udstede en kassebon med oplysninger om den registrerede virksomheds navn eller registreringsnummer og salgsbeløbets størrelse.
Hvis det ikke er teknisk muligt at udstede en kassebon, skal der ved salg til private forbrugere kun udstedes en forenklet faktura, når salgsbeløbet er over 1.000 kroner.
 Heraf kan udledes, at salgsbeløb, der ikke overstiger 1.000 kr., hverken er omfattet af krav om udstedelse af kassebon eller forenklet faktura.
3.2.2. Lovforslaget Med forslaget til bemyndigelse til at lempe faktureringspligten foreslås indført en bestemmelse i momsloven, der præciserer muligheden for at fravige momslovens generelle krav om faktureringspligt.
 En sådan mulighed er nødvendig i situationer, hvor praktiske forhold taler herfor, f.eks. hvis det ikke er teknisk muligt at udstede en faktura eller kassebon til kunden.
 Lovforslaget giver således mulighed for, at skatteministeren kan fastsætte nærmere regler for lempelse af faktureringspligt ved indsættelse af et nyt stk. 10 i momslovens § 52 a herom.
Hjemlen vil være generel i forhold til at lempe faktureringspligten.
Det betyder, at hjemlen kan tænkes udnyttet til at fastsætte andre beløbsgrænser for, hvornår der ikke skal udstedes en kassebon eller en forenklet faktura, hvis der måtte vise sig behov herfor, dog inden for rammerne af de fastsatte regler om udstedelse af forenklede fakturaer, jf. momsbekendtgørelsens § 66.
3.3. Mini One Stop Shop-ordningen 3.3.1. Gældende ret Udenlandske virksomheder, der har momspligtige aktiviteter i Danmark, skal på lige fod med danske virksomheder momsregistreres her i landet.
En udenlandsk virksomhed skal momsregistreres i Danmark, når virksomheden sælger varer her i landet, hvis virksomheden får leveret varer her i landet, eller hvis virksomheden leverer ydelser, som ikke er omfattet af bestemmelserne om omvendt betalingspligt.
Ved omvendt betalingspligt er det aftager/køber af de pågældende varer eller ydelser, som er betalingspligtig for momsen.
Der gælder ingen registreringsgrænse for udenlandske virksomheder, der leverer ydelser, idet en udenlandsk virksomhed skal lade sig momsregistrere fra første momspligtige leverance.
Udenlandske virksomheder, der er registreret i Danmark, skal opfylde de lovbestemte forpligtelser her i landet på lige fod med danske virksomheder.
Det betyder, at de udenlandske virksomheder skal sætte sig ind i og opfylde de gældende regler om fakturering, opkrævning, angivelse og afregning af moms m.v. her i landet.
 Tilsvarende gælder, hvis en virksomhed måtte have momspligtige aktiviteter i andre medlemsstater, hvilket i princippet betyder, at en virksomhed kan komme ud for at skulle sætte sig ind i samtlige medlemsstaters gældende regler på skatte- og afgiftsområdet.
3.3.2. Lovforslaget I relation til forslaget om virksomheder omfattet af Mini One Stop Shop-ordningen anbefaler Kommissionen, at medlemsstaterne ikke stiller krav om, at disse virksomheder skal udstede faktura ved salg til ikke-afgiftspligtige personer.
Faktureringsforpligtelsen kan efter Kommissionens opfattelse være en byrde for de virksomheder, der handler i flere medlemsstater.
For at gøre det endnu lettere for de erhvervsdrivende at opfylde reglerne, mener Kommissionen, at medlemsstaterne bør undlade at stille krav om, at virksomhederne skal udstede faktura ved salg til ikke-afgiftspligtige, når virksomheden er omfattet af Mini One Stop Shop-ordningen  særligt når henses til, at de pågældende erhvervsdrivende ellers ville skulle sætte sig ind i samtlige medlemsstaters regler om fakturering.
Hvis faktureringspligten ikke ophæves, fortabes formålet med Mini One Stop Shoppen til en vis grad.
 For at kunne imødekomme Kommissionens anbefaling er det nødvendigt at foretage en ændring i momslovens regnskabsbestemmelser.
 Det foreslås således, at der i momslovens § 52 a indsættes et nyt stk. 11, hvorefter skatteministeren kan fastsætte nærmere regler om fritagelse for faktureringspligt.
 Det bemærkes, at den foreslåede ændring ikke vil få betydning for danske virksomheder, der leverer de omhandlede ydelser til ikke-afgiftspligtige personer i Danmark. Ændringen får betydning for de udenlandske virksomheder, der leverer teleydelser, radio- og tv-spredningstjenester og elektronisk leverede ydelser til ikke-afgiftspligtige personer i Danmark, ligesom ændringen kun får betydning i de tilfælde, hvor den udenlandske leverandør er omfattet af Mini One Stop Shop-ordningen.
 Derudover bemærkes, at den foreslåede ændring ikke får betydning for de i øvrigt gældende bestemmelser om fakturering.
Det bemærkes endvidere, at der for virksomheder omfattet af Mini One Stop Shop-ordningen vil blive gjort særlige regnskabskrav gældende.
Disse regnskabskrav er nærmere beskrevet i Rådets forordning (EU) nr. 967 af 9. oktober 2012 om ændring af gennemførelsesforordning (EU) nr. 282/2011 for så vidt angår særordninger for ikke-etablerede afgiftspligtige personer, der leverer teleydelser, radio- og tv-spredningstjenester eller elektroniske tjenesteydelser til ikke-afgiftspligtige personer.
 Heraf fremgår, at de regnskaber, som den afgiftspligtige person skal føre, skal indeholde oplysninger om den forbrugsmedlemsstat, som tjenesteydelsen leveres til, typen af leveret tjenesteydelse, datoen for leveringen af tjenesteydelsen, det afgiftspligtige beløb med angivelse af den anvendte valuta, enhver efterfølgende forhøjelse eller nedsættelse af det afgiftspligtige beløb, den anvendte momssats, det skyldige momsbeløb med angivelse af den anvendte valuta, datoen for og størrelsen af modtagne betalinger, acontobeløb, der er modtaget inden leveringen af tjenesteydelsen, hvis der er udstedt en faktura, fakturaoplysningerne, kundens navn, hvis den afgiftspligtige person har kendskab hertil og de oplysninger, der er anvendt til at fastslå, hvor kunden er etableret eller har sin bopæl eller sit sædvanlige opholdssted.
Regnskabet skal være tilstrækkeligt detaljeret til, at forbrugsmedlemsstatens skattemyndigheder kan fastslå, at momsangivelsen er korrekt.
Regnskabsoplysningerne skal i øvrigt registreres af den afgiftspligtige person for hver tjenesteydelse, der er leveret, på en sådan måde, at de straks kan gøres elektronisk tilgængelige.
 Virksomheder, der tilmelder sig Mini One Stop Shop-ordningen, skal opbevare regnskabsmaterialet i en periode på ti år fra udgangen af det år, hvor transaktionen blev foretaget.
 Der stilles således en række regnskabskrav til de virksomheder, der tilmelder sig Mini One Stop Shop-ordningen, som sikrer at skattemyndighederne får alle relevante oplysninger  herunder også dem, der ville fremgå af en faktura.
 Hvis en afgiftspligtig person er blevet udelukket fra Mini One Stop Shop-ordningen, fordi den pågældende til stadighed undlader at overholde reglerne for den pågældende ordning, udelukkes denne person fra at anvende ordningen i alle medlemsstater i 2 år efter det kalenderkvartal, hvor den afgiftspligtige person blev udelukket.
 I sådanne situationer, og i andre situationer, hvor en afgiftspligtig person vælger ikke at tilmelde sig Mini One Stop Shop-ordningen, er det momslovens almindelige regler om registrering, fakturering, opkrævning, angivelse og afregning m.v., der gælder.
4. Økonomiske konsekvenser for det offentlige Forslaget om at ophæve momsfritagelsen for dansksprogede magasiner, tidsskrifter og lignende, der er trykt uden for EU og derefter sendes til Danmark, skønnes med væsentlig usikkerhed at medføre et umiddelbart merprovenu på ca. 50 mio. kr. årligt (2015-niveau).
Forslaget udvider momsgrundlaget.
Ved uændret forbrugssammensætning fortrænger moms af dansksprogede magasiner grundlag for moms og punktafgifter vedrørende andre varer og tjenesteydelser.
Efter tilbageløb reduceres merprovenuet således til ca. 40 mio. kr. årligt.
Stigningen i momsbetalingen reducerer realindkomsten og medfører derfor en negativ virkning på arbejdsudbuddet.
Omvendt medfører højere priser på magasiner, tidsskrifter og lignende, at forbruget heraf falder lidt, mens forbruget af andre varer og tjenesteydelser øges tilsvarende.
Det øger punktafgiftsgrundlaget vedrørende andre varer og tjenester.
I et vist omfang må det forventes, at køb af dansksprogede magasiner, tidsskrifter og lignende omlægges til køb af ikke-dansksprogede magasiner, tidsskrifter og lignende, hvilket isoleret set trækker i retning af, at provenuvirkningen reduceres, men bidraget herfra skønnes at være beskedent.
Samlet set skønnes de afledte effekter af ændret forbrugssammensætning og arbejdsudbud til omtrent nul.
Efter tilbageløb og adfærd skønnes provenuet således at udgøre ca. 40 mio. kr. årligt.
 Finansårsvirkningen i 2015 skønnes til 20 mio. kr.
 Forslaget om at ophæve momsfritagelsen for dansksprogede magasiner bestilt som postordresalg, der er trykt uden for EU og derefter sendes til Danmark, skønnes at reducere skatteudgiften vedrørende magasiner, der er trykt uden for EU og derefter sendes til Danmark, med ca. 50 mio. kr. årligt.
 Forslaget har derudover ingen økonomiske konsekvenser for det offentlige.
5. Administrative konsekvenser for det offentlige Forslaget skønnes ikke at have nævneværdige konsekvenser for det offentlige.
 6. Økonomiske konsekvenser for erhvervslivet mv.
Ændringen vil momsmæssigt sidestille dansksprogede magasiner, tidsskrifter og lignende trykt uden for EU med dansksprogede magasiner, tidsskrifter og lignende trykt inden for EU.
Den nuværende momsmæssige konkurrencefordel for udgivere af dansksprogede magasiner, der får trykt deres udgivelser uden for EU, vil derfor bortfalde, mens udgivere af dansksprogede magasiner, der får trykt deres udgivelser inden for EU, vil opnå lige konkurrencevilkår.
Ændringen medfører også, at der indføres moms på dansksprogede magasiner, tidsskrifter og lignende, som sendes til erhvervskunder fra lande uden for EU.
Momspligtige virksomheder vil dog kunne fradrage momsen heraf, mens momsfritagne virksomheder ikke vil kunne fradrage momsen.
 Forlaget skønnes derudover ikke at have nævneværdige konsekvenser for erhvervslivet.
 7. Administrative konsekvenser for erhvervslivet mv.
Der forventes at opstå en mindre, løbende byrde for virksomheder, der skal afregne moms ved import af dansksprogede magasiner, tidsskrifter og lignende.
Det formodes, at de fleste virksomheder, som importerer dansksprogede magasiner, tidsskrifter og lignende til Danmark i forvejen er momsregistreret her i landet, eftersom de f.eks. har fradrag for moms på deres indkøb.
 Forslaget har derudover ingen nævneværdige administrative konsekvenser for erhvervslivet.
8. Miljømæssige konsekvenser Lovforslaget skønnes ikke at have miljømæssige konsekvenser.
9. Administrative konsekvenser for borgerne Lovforslaget skønnes ikke at have administrative konsekvenser for borgerne.
10. Forholdet til EU-retten 10.1. Importmoms på dansksprogede magasiner Begrænsningen af fritagelsen for moms ved indførsel af erhvervsmæssige forsendelser, hvis samlede værdi ikke overstiger 80 kr., var indtil udgangen af 2010 baseret på en særlig tilladelse givet af Rådet i henhold til artikel 27 i Rådets direktiv 77/388/EØF af 17. maj 1977 om harmonisering af medlemsstaternes lovgivning om omsætningsafgifter  det fælles merværdiafgiftssystem: ensartet beregningsgrundlag (6. momsdirektiv) (EF-Tidende 1977 nr.
L 145, s. 1).
Ved Danmarks anmodning om forlængelse af tilladelsen meddelte Kommissionen, at den ikke længere fandt, at en tilladelse var nødvendig.
Kommissionen meddelte, at den danske begrænsning af momsfritagelsen ved indførsel af magasiner kan opretholdes med henvisning til artikel 23, 2. afsnit, i Rådets direktiv 2009/132/EF af 19. oktober 2009 om fastlæggelse af anvendelsesområdet for artikel 143, litra b og c, i direktiv 2006/112/EF, for så vidt angår fritagelsen for merværdiafgift ved visse former for endelig indførelse (EU-Tidende 2009 nr.
L 292, side 5).
Artikel 23, 2. afsnit, i Rådets direktiv 2009/132/EF afgrænser anvendelsesområdet for artikel 143, stk. 1, litra b, i Rådets direktiv 2006/112/EF af 28. november 2006 om det fælles momssystem, og giver EU-medlemslandene mulighed for at undtage varer, der indføres i forbindelse med postordresalg, fra momsfritagelsen.
Den foreslåede ændring er hermed i overensstemmelse med momssystemdirektivet.
10.2. Lempelse af faktureringspligten og Mini One Stop Shop-ordningen Forslaget skal ses i lyset af Rådets direktiv 2008/8/EF af 12. februar 2008 om ændring af direktiv 2006/112/EF (momssystemdirektivet) vedrørende leveringsstedet for tjenesteydelser.
 Direktivforslaget går bl.a. ud på, at der skal indføres en ordning, der gør det muligt for virksomheder, der udfører aktiviteter i medlemsstater, hvor de ikke er etableret, at benytte ét elektronisk kontaktsted til identifikation samt angivelse og afregning af moms.
 Til dette formål skal etableres en elektronisk grænseflade kaldt »Mini One Stop Shop«.
Faktureringsforpligtelsen kan efter Kommissionens opfattelse være en byrde for de virksomheder, der handler i flere medlemsstater.
For at gøre det endnu lettere for de erhvervsdrivende at opfylde reglerne, mener Kommissionen, at medlemsstaterne bør undlade at stille krav om, at virksomhederne skal udstede faktura ved salg til ikke-afgiftspligtige, når virksomheden er omfattet af Mini One Stop Shop-ordningen  særligt når henses til, at de pågældende erhvervsdrivende ellers ville skulle sætte sig ind i samtlige medlemsstaters regler om fakturering.
Lovforslaget er i overensstemmelse med Kommissionens anbefaling.
 11. Hørte myndigheder og organisationer m.v.
 Den del af lovforslaget, der omhandler indførelse af importmoms på dansksprogede magasiner, tidsskrifter og lignende, har i perioden fra den 12. november 2014  den 11. december 2014 været sendt i høring hos følgende myndigheder og organisationer m.v.: Advokatsamfundet, Arbejderbevægelsens Erhvervsråd, Business Danmark, CEPOS, Cevea, Danmarks Statistik, Dansk Erhverv, Dansk Told og Skatteforbund, Danske Advokater, Danske Medier, Datatilsynet, Den Danske Skatteborgerforening, DI, Erhvervsstyrelsen  Team Effektiv Regulering, Finansrådet, Foreningen Danske Revisorer, FSR  danske revisorer, Grafisk Arbejdsgiverforening, KL, Konkurrence- og Forbrugerstyrelsen, Kraka, Landsskatteretten, Ledernes Hovedorganisation, LO, SKAT, Skatteankestyrelsen, SRF Skattefaglig Forening, Ældre Sagen.
 Den del af lovforslaget, der omhandler lempelse af faktureringspligten og Mini One Stop Shop-ordningen, har i perioden fra den 20. november 2014  den 19. december 2014 været sendt i høring hos følgende myndigheder og organisationer m.v.: Advokatsamfundet, Arbejderbevægelsens Erhvervsråd, CEPOS, Cevea, Dansk Erhverv, Danske Advokater, DI, Erhvervsstyrelsen  Team Effektiv Regulering, Forbrugerrådet Tænk, FSR  danske revisorer, Konkurrence- og Forbrugerstyrelsen, Kraka, Landsskatteretten, SKAT, Skatteankestyrelsen og SFR Skattefaglig Forening.
Bemærkninger til lovforslagets enkelte bestemmelser Til § 1 Til nr. 1 Ordene »samt magasiner, tidsskrifter og lignende, der efter trykningen i et EU-land sendes ud af EU for derfra at blive forsendt til privatpersoner i Danmark« udgår af momslovens § 36, stk. 1, nr. 3, 2. pkt.
Der er tale om en præcisering, hvor ordlyden, som udgår af 2. pkt., indsættes i bestemmelsens 3. pkt.
Den foreslåede ændring har til formål at sikre en hensigtsmæssig opbygning af lovbestemmelsen.
Denne del af lovforslaget indeholder ingen materiel ændring af afgiftsgrundlaget ved import af magasiner, tidsskrifter og lignende.
Til nr. 2 Indførsel af magasiner, tidsskrifter og lignende, hvis samlede værdi ikke overstiger 80 kr., er efter gældende bestemmelser momsfritaget, når de sendes til privatpersoner i Danmark.
Fritagelsen gælder dog ikke magasiner, tidsskrifter og lignende, der efter trykning inden for EU sendes ud af EU for efterfølgende at blive sendt til privatpersoner i Danmark.
Disse regler foreslås fortsat at være gældende.
 Det foreslås, at der skal betales importmoms ved enhver forsendelse af dansksprogede magasiner, tidsskrifter og lignende til Danmark i forbindelse med postordresalg fra steder uden for EU, uanset værdien af disse ikke overstiger 80 kr.
En forsendelse anses som postordresalg, uanset hvordan bestilling finder sted.
Bestilling via internet eller SMS anses således også for postordresalg, hvis varen forsendes til en modtager i Danmark.
Betingelsen om, at magasiner, tidsskrifter og lignende skal være dansksproget for at være omfattet af forslaget, vil være opfyldt, hvor mere end 50 pct. af tekstindholdet er formuleret på dansk.
Ved vurderingen af, om en udgivelse er dansksproget, medregnes ikke annoncer, fotos m.v.
 Det foreslås, at der indføres importmoms på samtlige forsendelser af magasiner, tidsskrifter og lignende, som er omfattet af forslaget, uanset om forsendelsen sker til en privatperson eller en erhvervskunde.
 Forslaget har til formål at sikre, at beslutningen om, hvorvidt trykningen af dansksprogede magasiner og tidsskrifter skal ske inden for eller uden for EU, ikke påvirkes af momsmæssige forhold.
Til nr. 3 Efter den foreslåede bestemmelse kan skatteministeren lempe faktureringspligten.
Den påtænkte bemyndigelse til lempelse af faktureringspligten tænkes brugt i de situationer, hvor praktiske forhold taler herfor, f.eks. hvis det ikke er teknisk muligt at udstede en faktura eller en kassebon til kunden, jf. momsbekendtgørelsens § 66, stk. 4.
Efter den foreslåede bestemmelse kan skatteministeren fritage for faktureringspligt.
Det er tanken at udnytte denne hjemmel til at fritage for faktureringspligt ved udenlandske virksomheders salg af teleydelser, radio- og tv-spredningstjenester eller elektroniske tjenesteydelser til ikke-afgiftspligtige personer, når den udenlandske virksomhed er tilmeldt Mini One Stop Shop-ordningen.
Til § 2 Det foreslås, at stk. 1 om indførelse af importmoms på dansksprogede magasiner træder i kraft den 1. juli 2015.
 Loven får virkning for magasiner, tidsskrifter og lignende, som efter lovens ikrafttrædelsestidspunkt indføres til Danmark fra lande uden for EU.
Det foreslås, at stk. 2 om bemyndigelse til lempelse af faktureringspligten og fritagelse for faktureringspligtfor virksomheder omfattet af Mini One Stop Shop-ordningen træder i kraft den 1. april 2015. Det foreslås, at ikrafttrædelse sker snarest muligt, da ændringen udgør en lempelse af faktureringspligten i henhold til forslaget.
Der foretages kvartalsvis momsindberetning, hvorfor forslaget foreslås at træde i kraft først kommende kvartal.
Bilag 1 Lovforslaget sammenholdt med gældende lov 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet), som ændret ved direktiv 98/48/EF.
