Cirkulæreskrivelse om tidsplan for aflevering af arkiveringsversioner af data i statslige myndigheders it-systemer 2021-2022 Til alle ministerier Denne cirkulæreskrivelse fastsætter i henhold til bekendtgørelse nr. 591 af 26. juni 2003 om offentlige arkivalier og om offentlige arkivers virksomhed, § 11, hvornår Rigsarkivet indleder sag om aflevering af arkiveringsversioner af data og/eller dokumenter fra statslige myndigheders it-systemer.
Sagen forventes afsluttet indenfor 3 år med aflevering af en godkendt arkiveringsversion til Rigsarkivet, jf. bekendtgørelse 128 af 12. februar 2020 om arkiveringsversioner.
 Cirkulæreskrivelsen vedrører kun it-systemer, der skal bevares jf. § 5, stk. 1 i Kulturministeriets bekendtgørelse nr. 591 af 26. juni 2003.
 Rigsarkivet fastsætter efter drøftelse med myndigheden, hvornår den konkrete aflevering skal være gennemført.
Tidsplanen dækker perioden 2021-2022. Planen er opdelt i oversigter for hvert ministerieområde.
Oversigterne fremgår af bilagene til denne skrivelse.
 Hvis et system overflyttes til en anden myndighed, skal den modtagne myndighed indberette flytningen til Rigsarkivet jf. cirkulære nr. 195 af 20. november 2001 om myndighedernes indberetning til Rigsarkivet m.v.
Rigsarkivet har i 2020 gennemført tilsyn med statslige myndigheders it-systemer.
Besvarelserne og anmeldelser af it-systemer behandles i løbet af 2021 og kan medføre behov for aflevering af yderligere systemer end angivet i cirkulæreskrivelsen.
