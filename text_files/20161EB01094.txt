Beretning afgivet af Ligestillingsudvalget den 7. juni 2017 Beretning over Forslag til folketingsbeslutning om at tillade mænd, der har sex med mænd, at donere blod [af Carolina Magdalene Maier (ALT), Stine Brix (EL), Marianne Jelved (RV) og Kirsten Normann Andersen (SF) m.fl.]:
1. Udvalgsarbejdet Beslutningsforslaget blev fremsat den 31. marts 2017 og var til 1. behandling den 17. maj 2017. Beslutningsforslaget blev efter 1. behandling henvist til behandling i Ligestillingsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til sundhedsministeren til skriftlig besvarelse, som denne har besvaret.
2. Politiske bemærkninger Udvalget bifalder, at omkring 230.000 mennesker  frivilligt og uden betaling  bidrager aktivt med at donere blod til gavn for deres medmennesker.
De yder en stor samfundsmæssig indsats, der sikrer det danske sundhedsvæsen en tilstrækkelig og stabil selvforsyning med blod.
Reglerne om bloddonation, der bygger på EU-regulering, har til formål at sikre ensartede og høje krav til sikkerheden for både donor og modtager.
Donorer skal være raske og ikke komme til skade ved selve tapningen.
Samtidig skal modtagere af blod og blodprodukter kunne have tillid til blodets kvalitet og sikkerhed.
Udvælgelsen af donorer har den største betydning for blodets kvalitetsniveau og dermed for donorsikkerheden.
Gennem spørgsmål til mulige donorer undersøges den enkelte donors egnethed grundigt forud for hver tapning.
Udvalget finder, at denne procedure for undersøgelse af donorernes egnethed er afgørende for patientsikkerheden.
Dog finder udvalget, at den nuværende praksis for udvælgelse bør revideres.
Behovet for en revision af udvælgelsespraksis beror på, at den nuværende praksis udelukker mænd, der har sex med mænd (msm). Ifølge den nuværende praksis spørges mænd, om de har haft sex med mænd, og såfremt de svarer ja, udelukkes de på livstid fra at donere blod.
Udvalget finder, at der er behov for at undersøge, hvorvidt udvælgelsesspørgsmålene kan ændres fra at referere til en seksuel orientering (mænd, der har sex med mænd) til seksuel adfærd (f.eks. analsex eller andre former for sex, der medfører større risiko for hiv- og hepatitissmitte). Med andre ord mener udvalget, at det bør undersøges, om udvælgelsesproceduren kan forandres fra at spørge kun mænd, om de har haft sex med mænd, til at spørge alle donorer, om de har risikofyldt seksualadfærd.
På den måde flyttes udvælgelsen fra at udelukke på baggrund af seksuel orientering til at udelukke på baggrund af seksuel adfærd.
 Udvalget noterer sig, at det i dag i princippet er muligt at fravige princippet om at udelukke msm fra bloddonation efter en konkret vurdering i blodbanken.
Udvalget lægger vægt på, at reglerne for udvælgelse af bloddonorer her i landet prioriterer den størst mulige sikkerhed for de patienter, der har behov for behandling med blod.
Derfor er det helt afgørende, at donorer, der har været udsat for smitterisiko, udelukkes fra at donere blod, og derfor er det nødvendigt at spørge ind til seksualadfærd i udvælgelsesproceduren.
Med henblik på at bidrage til at sikre den bedst mulige og mest skånsomme proces for donorudvælgelsen vil udvalget afholde en høring, hvor relevante parter bidrager med deres syn på, hvilke spørgsmål der ville kunne anvendes i stedet for de nuværende spørgsmål, og hvilke konsekvenser en ændring af udvælgelsesspørgsmålene vil medføre, herunder en vurdering af, hvorvidt den risikoprofil, som msm samlet set har i forhold til den gennemsnitlige befolkning, formodes at være den samme blandt de msm, der ville vælge at donere blod, såfremt de fik mulighed for det.
De relevante parter skal bidrage med viden, oplysning og forslag til, hvorledes donorer så hensynsfuldt som muligt kan stilles spørgsmål om deres helbred og andre forhold, der har betydning for blodbankernes vurdering af, om personen er egnet eller ikke egnet som donor.
Udvalget noterer, at sundhedsministeren under 1. behandling af beslutningsforslaget sagde, at regeringen ville iværksætte en gennemgang af spørgsmålene med henblik på at sikre, at de både er respektfulde over for den enkelte og præcise i deres udformning.
Udvalget har også under 1. behandling noteret, at regeringen er indstillet på at iværksætte en gennemgang af blodbankernes proces for vurdering af donors egnethed.
Udvalget bidrager meget gerne til dette arbejde, herunder med afholdelse af en høring.
 P.u.v.
