 I medfør af § 4 i lov om administration af Det europæiske økonomiske  

 Fællesskabs forordninger om markedsordninger for landbrugsvarer m.v., jf.  

 lovbekendtgørelse nr. 487 af 13. september 1984 som ændret ved lov nr. 946 af  

 23. december 1986, fastsættes efter indstilling fra det i § 2 i  

 lovbekendtgørelse nr. 487 nævnte udvalg:
 § 1.  Af al mælk, der af en mejerivirksomhed indvejes  

 direkte fra mælkeproducenter, skal erlægges en afgift.
 Stk. 2.  Afgiften udgør 2,6 øre pr. kg indvejet mælk.
 § 2.  Det påhviler vedkommende mejerivirksomhed hos  

 mælkeproducenten at opkræve den i § 1 nævnte afgift og hver uge at indsende  

 indberetning til Danske Mejeriers Fællesorganisation, Frederiks Alle 22, 8000  

 Århus C, om det i den foregående ugeperiode indvejede kvantum mælk.  

 Dokumentation for indberetningernes rigtighed skal på begæring forelægges  

 Statskontrollen med Mejeriprodukter og Æg m.m.
 Stk. 2.  Afgiftsbeløbet skal anføres i  

 mejerivirksomhedens løbende afregning til mælkeproducenterne.
 Stk. 3.  Mejerivirksomheden skal indbetale den opkrævede  

 afgift for hver 4 ugers periode til Mælkeafgiftsfondens konto nr. 20019-9 i  

 Andelsbanken, reg.nr. 5580 senest 45 dage efter 4 ugers periodens afslutning.
 Stk. 4.  Betales skyldig afgift ikke rettidigt, skal der  

 betales 1,3 pct. i månedlig rente for hver påbegyndt måned efter sidste  

 rettidige indbetalingsdag.
 § 3.  Den, der overtræder eller forsøger at overtræde  

 bestemmelserne i denne bekendtgørelse, straffes med bøde i medfør af  

 lovbekendtgørelse nr. 487 af 13. september 1984 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m.v., som ændret ved lov nr. 946 af 23. december 1986, § 16,  

 stk. 6 og 8, medmindre højere straf er forskyldt i medfør af stk. 7.
 § 4.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Samtidig ophæves Landbrugsministeriets  

 bekendtgørelse nr. 70 af 2. marts 1977 om afgift af indvejet mælk, med senere  

 ændringer.
