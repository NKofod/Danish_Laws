Orientering om ophør af opfordring til at fremvise coronapas på plejehjem og på sociale tilbud med sårbare mennesker (Til samtlige kommuner, regioner, socialtilsyn og andre relevante myndigheder, relevante organisationer og samtlige sociale tilbud og plejehjem m.v.) Social- og Ældreministeriet udsendte den 27. januar 2022 en orienteringsskrivelse om ophør af kategorisering af covid-19 som en samfundskritisk sygdom og om ophævelse af regler om coronarestriktioner på social- og ældreområdet, hvori ministeriet opfordrede til, at ordninger om fremvisning af coronapas og om anvendelse af mundbind eller visir på plejehjem og på sociale tilbud blev opretholdt.
Skrivelsen kan ses her.
Den 29. marts 2022 har Epidemikommissionen ud fra en helhedsvurdering af smittesituationen samt de øvrige tiltag for at undgå smitte på især plejehjem og sygehuse vurderet, at det ikke længere er relevant at anbefale, at der stilles lokale krav om coronapas for besøgende.
Epidemikommissionen henholder sig for så vidt angår brug af mundbind og øvrige ansigtsværnemidler til Sundhedsstyrelsens løbende anbefalinger.
Epidemikommissionen lægger vægt på, at der fortsat er behov for smitteforebyggende tiltag og anbefalinger særligt i forhold til sårbare og ældre, og at der stadig er fokus på at undgå smitte på især plejehjem og sygehuse.
Epidemikommissionen noterer sig i den forbindelse, at der fx fortsat gælder anbefalinger om test af personale og besøgende på plejehjem og sygehuse samt anvendelse af værnemidler.
 På baggrund af Epidemikommissionens vurdering opfordrer Social- og Ældreministeriet ikke længere til, at ordninger om fremvisning af coronapas på plejehjem og sociale tilbud opretholdes.
 Social- og Ældreministeriet opfordrer dog fortsat til, at man så vidt muligt opretholder ordninger om anvendelse af mundbind eller visir på indendørs fællesarealer på plejehjem og på sociale tilbud med sårbare mennesker, jf. beskrivelsen heraf i orienteringsskrivelsen af 27. januar 2022.
 Der opfordres også fortsat til at have fokus på testindsatsen på plejehjem, i hjemmeplejen og på sociale tilbud med sårbare mennesker.
