Nr BSF 2 Forslag til folketingsbeslutning om direkte demokrati (vejledende,  

 landsdækkende folkeafstemninger ved vælgerinitiativ) Fremsat af Aage Brusgaard (FP) Kim Behnke (FP) Tom Behnke (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 2. oktober 1996 Folketinget pålægger regeringen at fremsætte lovforslag, der sikrer, at der afholdes vejledende, landsdækkende folkeafstemninger efter følgende retningslinier:
 1. Landsdækkende folkeafstemning afholdes, når mindst 50.000 vælgere  

 anmoder herom.
 2. Anmodning om afholdelse af folkeafstemning skal være skriftlig og  

 indeholde angivelse af det afstemningstema, der ønskes prøvet ved  

 afstemningen.
 3. Afstemningens udfald afgøres ved almindeligt stemmeflertal og er  

 vejledende for Folketinget respektive for den eller de administrative  

 myndigheder, der berøres af afstemningstemaet.
 4. Indenrigsministeriet fører tilsyn med, at anmodning om afholdelse af  

 folkeafstemning tilfredsstiller formelle krav (antal underskrifter), og  

 tilrettelægger afstemningen.
 5. Folkeafstemning efter vælgerinitiativ skal afholdes senest 18 søgnedage  

 efter anmodningens godkendelse i Indenrigsministeriet.
Bemærkninger til forslaget Almindelige bemærkninger A.
Argumenter for beslutningsforslaget Efter forslagsstillernes mening vil regler om vejledende folkeafstemninger  

 betyde en afgørende styrkelse af folkestyret og rumme en tiltrængt  

 modernisering af den politiske beslutningsproces her i landet.
Den tid er for længst forbi, hvor politikerne kunne påberåbe sig særlig  

 viden eller større indsigt end den øvrige del af befolkningen.
Folkestyret  

 har her i landet fungeret på godt og ondt i hen ved 150 år, og det er udtryk  

 for manglende demokratisk sindelag, hvis nogen vil hævde, at Folketinget er i  

 stand til at bedømme samfundsspørgsmål mere sagligt eller kvalificeret, end  

 befolkningen er.
 Erfaringerne fra USA og Schweiz har for længst leveret dokumentation for,  

 at det direkte demokrati, folkeafstemningerne er udtryk for, ikke har  

 erstattet, men på meget positiv måde suppleret det repræsentative demokrati.  

 Der findes i øvrigt i disse lande mulighed for, at politikerne kan udarbejde  

 modforslag, der kan omfattes af afstemning, hvis politikerne ikke anser  

 vælgerinitiativet for at være kvalificeret nok.
Navnlig i Schweiz viser erfaringerne tillige, at forbundspolitikerne  

 vælger at bruge mere tid på at udforme og omskrive lovforslagene og på at  

 opnå bæredygtige og langsigtede løsninger frem for at løbe risikoen for, at  

 lovgivning af utilstrækkelig kvalitet og med kortsigtet virkning forlanges  

 sendt til folkeafstemning.
Det anføres undertiden i Schweiz, at de vigtigste  

 referenda således er dem, der slet ikke finder sted.
Forslagsstillerne mener, at vejledende folkeafstemninger her i landet på  

 landsdækkende plan vil føre til, at der opbygges en større interesse og  

 ansvarsfølelse for samfundsforhold.
Vælgerne opnår en direkte deltagelse i de  

 politiske beslutninger og har al mulig grund til at engagere sig, diskutere  

 på arbejdspladser, i hjemmene, i nærmiljøet i øvrigt, frem for blot passivt  

 at skulle affinde sig med, at politikerne tiltager sig hele  

 beslutningsretten.
Det kan i flere lande påvises, at oplysningskampagner forud for  

 folkeafstemninger virker som en politisk debat- og læreproces.
Det, der i  

 lande som Danmark er et »internt anliggende« for politikere og  

 embedsmænd, bliver i lande med folkeafstemningsinstitution til reelle  

 debatemner, hvor sagernes indhold, argumenter og konsekvenser bringes frem i  

 åben diskussion i medier, ved informationsmøder og på andre måder.  

 Traditionen i Schweiz dokumenterer, at vælgerne træffer velgennemtænkte valg,  

 og mulighederne for korridorpolitik, pression og manipulation begrænses.
Den svigtende vælgerinteresse i at deltage aktivt i partipolitisk arbejde  

 er et yderligere vigtigt argument for folkeafstemninger.
Omkring 1945-50 var  

 op imod en fjerdedel af vælgerne her i landet medlemmer af en vælgerforening  

 og deltog derigennem i den politiske beslutningsproces.
I dag er  

 gennemsnitligt kun omkring 6,7 pct. af vælgerne medlemmer af vælgerforeninger  

 (se Folketingets Informationsark om politiske partier af 1. februar 1996).  

 Denne udvikling fører gradvis til, at kun en meget lille politisk  

 »elite« deltager i politisk beslutningstagning, hvilket yderligere  

 øger afstanden imellem politikerne og befolkningen.
 Fremskridtspartiet mener, at indførelse af vejledende folkeafstemninger  

 vil være en virksom og positiv metode til igen at inddrage befolkningen i de  

 politiske beslutninger.
 Modstand imod regler om folkeafstemning vil formentlig være mest udbredt  

 blandt interessegrupper, der i øjeblikket føler deres særinteresser  

 tilfredsstillende varetaget af regering og folketingsflertal, men frygter, at  

 deres synspunkter ikke har dækning hos befolkningens flertal.
Indførelse af folkeafstemninger i Danmark vil have den afgørende virkning,  

 at regering og lovgivningsmagt med styrke kan afvise at bøje sig for  

 pressionsgruppers ønsker og krav i tilfælde, hvor disse er stridende imod  

 befolkningsflertallets interesser.
Det danske parlamentariske system, der  

 afløste enevælden, kunne naturligt nok ikke forudse den magt, f.eks.  

 interesseorganisationer og centraladministration ville opnå igennem årene på  

 bekostning af befolkningens indflydelse gennem sine folkevalgte  

 repræsentanter.
Denne udvikling har tydeliggjort, at pressionsgrupper og  

 særinteresser kan manipulere med et folketingsflertal.
Derimod kan sådanne  

 interessegrupper ikke manipulere med en hel befolkning.
 Erfaringerne fra lande med folkeafstemning efter vælgerinitiativ viser i  

 øvrigt, at lovproduktionen dæmpes i modsætning til erfaringerne fra Danmark  

 og andre repræsentative demokratier uden tilsvarende folkeafstemningsregler.  

 Her øges lovproduktionen til stadighed, og ikke mindst mængden af ændringer  

 til eksisterende lovgivning griber om sig.
Derudover viser udenlandske erfaringer, at folkeafstemninger er populære  

 og skaber en større følelse af politisk ansvar hos befolkningen.
I de lande,  

 hvor regler herom findes, ses der ikke at foreligge ønsker om at ophæve  

 reglerne.
B.
Folkelig selvbestemmelsesret Adgangen til folkeafstemninger på vælgerinitiativ baserer sig på en ide om  

 folkelig selvbestemmelsesret og direkte demokrati.
Direkte demokrati medfører  

 og betyder naturligvis, at vælgerne direkte kan være med til at afgøre alle  

 sager i stedet for at overlade ansvaret til repræsentative organer som for  

 eksempel Folketinget.
Udtrykket »folkelig selvbestemmelsesret«  

 betyder, at den politiske magt både teoretisk og praktisk ligger hos folket,  

 hvor den rettelig hører hjemme.
I Danmark eksisterer der demokrati, hvor det  

 forudsættes, at folket vælger og bestemmer politikkens virkemåde.
I  

 virkelighedens verden er folkets reelle indflydelse på politikken begrænset.
Langt de fleste politiske afgørelser er overladt til de lovgivende  

 forsamlinger.
De lovgivende forsamlinger udarbejder og afgør i realiteten  

 selve forfatningen.
Netop i forfatningen defineres eller begrænses den  

 folkelige selvbestemmelsesret.
Selv i de tilfælde, hvor man enten ønsker  

 eller forfatningen kræver folkets tilslutning gennem folkeafstemninger, er  

 det den lovgivende forsamling, der fastsætter afstemningstemaet og dettes  

 ordlyd.
Det vil sige, at den ultimative politiske magt i realiteten ligger  

 hos den lovgivende forsamling og ikke hos folket.
 Et demokratisk - det vil sige virkelig valgt af og som folkets  

 repræsentanter - Folketing skal som et minimum overlade den samme autoritet  

 til folket som til sig selv.
 Det er indlysende, at hvis direkte demokrati i sig selv skal have nogen  

 mening, må det naturligt høre sammen med den folkelige selvbestemmelsesret.  

 Naturligvis kan den folkelige selvbestemmelsesret ikke være fuldstændig, men  

 i videst muligt omfang kan man bruge direkte demokrati til hævdelse af  

 selvbestemmelsesretten som en pragmatisk mulighed.
C.
Fordele ved direkte demokrati Forudsætningen for en effektiv gennemførelse af demokratiet er, at det  

 direkte demokrati får mulighed for at virke på optimal måde.
Det fordelagtige  

 ved det direkte demokrati kan opdeles i tre punkter:
 1. Interesseorganisationers indflydelse kan begrænses.
 2. Adskillelse af lovgivning og budgetlægning.
 3. Sikring af konkurrence mellem forskellige offentlige instanser.
1. Interesseorganisationers indflydelse kan begrænses Interesseorganisationer har ofte en relativ stor indflydelse, selv om den  

 enkelte organisation ikke repræsenterer en særlig stor gruppe mennesker.  

 Interesseorganisationen kan under alle omstændigheder være meget magtfuld -  

 såvel økonomisk som politisk.
Gennem folkeafstemninger kan interessegruppernes ofte markante indflydelse  

 begrænses, når mindretallets ønsker sættes op imod flertallets i en  

 afstemning.
Hvis et forslag skal opnå vedtagelse, det vil sige flertal gennem  

 en folkeafstemning, er det nødvendigt, at en stor del af vælgerne opnår  

 fordele ved forslagets vedtagelse.
I den almindelige dagligdags lovgivning er  

 det ofte kun små grupper, der opnår fordele.
Med andre ord vil resultatet for  

 flertallet være en forbedring ved folkeafstemninger, mens almindelig  

 lovgivning oftest kun tilgodeser mindre interessegrupper.
2. Adskillelse af lovgivning og budgetlægning Gennem direkte demokrati (folkeafstemninger) er det muligt at adskille de  

 budgetmæssige beslutninger og den egentlige lovgivning, da de enkelte vælgere  

 opnår mulighed for at tage særskilt stilling til hvert punkt.
Det repræsentative system kan imidlertid dårligt undgå at sammenblande de  

 politiske beslutninger.
Som vælger er det muligt, at man støtter det ene  

 partis holdninger om skattenedsættelser, men samtidig er imod det samme  

 partis holdning til kirkepolitik.
I det repræsentative demokrati kan man ikke  

 fravælge den del af et politisk parti, man ikke kan lide.
Man får hele  

 pakken.
Som enkeltstående vælger er der ingen mulighed for at adskille de to  

 spørgsmål.
En sammenblanding af forskellige emner reducerer den generelle velfærd.  

 Det betyder, at ethvert system, der gør det muligt at adskille de forskellige  

 beslutninger, er bedre egnet.
Direkte demokrati gør det muligt at adskille  

 beslutningerne og er dermed et bedre politisk system end det repræsentative  

 system.
2.1. Folkeafstemningers betydning for skattetrykket Befolkningens ansvar øges ved folkeafstemninger.
Vælgerne inddrages i at  

 forholde sig til sammenhængen imellem de beslutninger, man træffer, og de  

 økonomiske og sociale konsekvenser, der opstår.
Befolkningen kan f.eks. vælge  

 udgiftskrævende foranstaltninger, men kender prisen og har friheden til at  

 fravælge.
 I den forbindelse er der grund til at fremhæve, at det er overvejende  

 sandsynligt, at indførelse af regler om folkeafstemninger vil få en  

 skattedæmpende effekt.
Da dette beslutningsforslag blev fremsat i 1993 (se Folketingstidende  

 1992-93, forhandlingerne sp. 6448, og tillæg B sp. 7659), viste erfaringerne  

 fra USA, at et flertal af de syv delstater, der havde de højeste  

 omsætningsskatter, manglede folkeafstemning ved vælgerinitiativ.
Det samme  

 var tilfældet for de fem delstater, der havde den højeste indkomstskat.  

 Blandt de syv delstater, som ikke havde indkomstskat, havde et flertal  

 folkeafstemninger ved vælgerinitiativ.
Fjernelsen af indkomstskatten i disse  

 syv stater - Alaska, Florida, Nevada, South Dakota, Texas, Washington og  

 Wyoming - havde utvivlsomt sammenhæng med, at folkeafstemningsmuligheden  

 påvirkede politikerne til at udvise større forsigtighed over for de  

 offentlige finanser.
Forholdene i Schweiz viste den samme tendens.
Det offentliges  

 skatteindtægter i Schweiz, målt i forhold til bruttonationalproduktet (BNP),  

 var blandt de laveste i Europa.
Også i Danmark er det sandsynligt, at den blotte adgang til afholdelse af  

 vejledende folkeafstemninger vil præge de politiske beslutninger i retning af  

 større økonomisk ansvarsbevidsthed.
Det vil være politisk uklogt at bevilge  

 afholdelse af udgifter, der af befolkningen betragtes som unyttige eller  

 måske endog er i åbenbar modstrid med befolkningens ønsker.
2.2. Direkte demokrati betyder lavere omkostninger for lovgivningen Gennem folkeafstemninger reduceres omkostningerne ved lovgivningen  

 kraftigt for flertallet af befolkningen.
I et repræsentativt demokrati opnår  

 man oftest kun politisk indflydelse gennem længerevarende og intenst  

 lobbyarbejde.
Man samtidig er det indlysende, at lobbyarbejde er en dyr  

 fornøjelse, både hvad angår økonomi og tidsforbrug.
Det er dermed naturligt,  

 at det kun kan være formålstjenstligt at udføre lobbyarbejde i den  

 udstrækning, det forventede resultat af lobbyarbejdet står mål med  

 omkostningerne.
Dermed vil det i langt de fleste tilfælde ikke kunne betale  

 sig for individuelle vælgere at udføre lobbyarbejde for at gå imod nye  

 offentlige engagementer, når modstandens effektive omkostninger ikke på nogen  

 måde kan stå i mål med fordelene ved en relativt lavere skattebetaling.
Det  

 direkte demokrati reducerer den enkeltes omkostninger og tidsforbrug til  

 deltagelse i afstemningshandlingen.
For den enkelte vælger vil der være tale  

 om en væsentlig forbedring i forhold til det omkostningstunge lobbyarbejde.  

 Samtidig vil demokratiet i sig selv selvfølgelig komme tættere på vælgerne.
3. Sikring af konkurrence mellem forskellige offentlige instanser Ved hjælp af det direkte demokrati vil der indlysende opstå en  

 mangespektret offentlig sektor, der dog hverken i betydning, magt eller  

 omfang vil nå noget, der minder om dagens situation.
Derfor er det  

 nødvendigt, at der findes en styringsmåde, hvorpå konflikter mellem de  

 enkelte enheder kan løses.
Konkurrenceelementet mellem de enkelte enheder kan  

 og skal betyde, at den endelige afgørelse skal træffes af vælgerne - de  

 enkelte borgere gennem det direkte demokrati.
Sammenfattende kan man sige, at folkeafstemninger og  

 lovgivningsinitiativet i det direkte demokrati begrænser interessegruppernes  

 indflydelse gennem en kraftig nedsættelse af omkostningsniveauet for at  

 påvirke lovgivningsprocessen.
Samtidig bliver fordelingen af ressourcer  

 forbedret væsentligt gennem adskillelsen af forskellige politiske initiativer  

 og budgetlægningen.
D.
Flertalsdiktatur kontra individuel frihed Folkeafstemninger, der afgør politiske spørgsmål ved simpelt flertal, kan  

 udvikle sig til et flertalsdiktatur, hvis flertallet får absolut magt.  

 Fremskridtspartiet støtter den personlige frihed for den enkelte borger.  

 Netop i forbindelse med folkeafstemninger er det nødvendigt, at dette princip  

 ikke kan fraviges, medmindre der er enstemmighed blandt vælgerne - eller  

 alternativt, at den aktuelle afgørelse kan begrænses til en entydigt  

 afgrænset gruppe.
Alle politiske afgørelser kan begrænses til en entydig  

 gruppe, hvis mindretallet får lov til at trække sig selv ud eller udelukke  

 sig selv fra beslutningens konsekvenser.
 Med andre ord er mindretallets magt af mere afgørende karakter end  

 flertallets, når mindretallet vel at mærke har mulighed for at holde sig uden  

 for beslutningernes konsekvenser.
E.
Baggrund og historie Det er forslagsstillernes opfattelse, at regelmæssig brug af  

 folkeafstemninger ved vælgerinitiativ åbner mulighed for en væsentlig  

 styrkelse og modernisering af folkestyret.
 Erfaringerne viser, at de her i landet eksisterende, grundlovsfæstede  

 folkeafstemningsinstitutter kun anvendes overordentlig sjældent.
 Det obligatoriske referendum ved grundlovsændringer har været benyttet ved  

 forslag til grundlovsændring som følge af genforeningen (vedtaget 1920), ved  

 forslag til Danmarks Riges Grundlov (forkastet 1939), og ved forslag til den  

 gældende grundlov (vedtaget 1953).
 Folkeafstemninger vedrørende forslag til ændringer i valgretsalderen har  

 været afholdt i 1953 (valgretsalderen blev 23 år), i 1961 (valgretsalderen  

 blev nedsat til 21 år), i 1969 (valgretsalderen forblev uændret 21 år), i  

 1971 (valgretsalderen blev nedsat til 20 år), og i 1978 (valgretsalderen blev  

 nedsat til 18 år). Endvidere afholdtes folkeafstemning om Danmarks indtræden  

 i EF (1972), samt folkeafstemningen om Maastrichttraktaten den 2. juni 1992.
 Folkeafstemning i medfør af grundlovens § 42 efter Folketingets vedtagelse  

 af en lov og på forlangende af en tredjedel af Tingets medlemmer er afholdt i  

 1963, hvor de fire »jordlove« bortfaldt ved folkeafstemningen.  

 Endvidere blev der i 1993 afholdt folkeafstemning i medfør af grundlovens §  

 42, stk. 6, jf. § 19 om Danmarks tiltrædelse af Maastricht-Traktaten  

 suppleret med Edinburgh-Afgørelsen.
 Folkeafstemninger, der ikke er foreskrevet i grundloven, er efter  

 lovgivningsmagtens beslutning alene afholdt i to tilfælde, nemlig om salget  

 af De Vestindiske Øer (1916) og om Danmarks tiltrædelse af EF-pakken (1986).
F.
Terminologi Man sondrer traditionelt mellem referendum og vælgerinitiativ.
Med  

 referendum kan vælgerne vedtage eller forkaste den lovgivende magts  

 beslutninger.
Ved vælgerinitiativ har vælgerne adgang til selv at fremsætte  

 forslag og forlange disse underkastet afstemning.
Afstemningen kan principielt være bindende eller vejledende.
Reglerne i  

 grundloven om folkeafstemninger (§ 20, stk. 2, om suverænitetsafgivelse, §  

 29, stk. 2, om valgretsalder, og § 42 om lovforslag) omfatter alene  

 afstemninger, der finder sted på grundlag af beslutninger, som er truffet af  

 Folketinget.
Formålet med dette forslag til folketingsbeslutning er at  

 supplere med mere generelle regler for afholdelse af vejledende  

 folkeafstemninger, der iværksættes ved vælgerinitiativ.
 I beslutningsforslagets titel indgår ordene »direkte demokrati«  

 som udtryk for, at vejledende folkeafstemninger efter forslaget iværksættes  

 alene på grundlag af befolkningens eget direkte initiativ, således at  

 administrative myndigheder alene har en række praktiske opgaver i forbindelse  

 med afstemningens tilrettelæggelse.
G.
Udviklingstendenser.
Principperne i amerikansk og schweizisk  

 lovgivning Siden 1960'erne er folkeafstemninger i stigende omfang benyttet i en række  

 forskellige lande, herunder også i lande, der ikke har tradition for sådanne  

 afstemninger.
Især i løbet af 1970'erne er afstemninger på befolkningens eget initiativ  

 blevet mere udbredt end tidligere.
Det gælder således i USA, hvor der i mange  

 delstater findes regler om folkeafstemninger.
 Da dette beslutningsforslag blev fremsat i 1993, kunne forslagsstillerne  

 således oplyse følgende om forholdene i USA og Schweiz:
»I USA er folkeafstemninger obligatoriske ved grundlovsændringer i 49  

 af delstaterne.
Derudover kendes folkeafstemninger på delstatsniveau under  

 forskellige former i i alt 39 stater.
Direkte lovgivning ved folkeafstemning  

 er særlig udbredt i de vestlige stater, herunder i Californien.
I 22 stater  

 forekommer forskellige former for lovinitiativ.
Den mindst udbredte form for  

 direkte lovgivning er forfatningsinitiativ, hvor vælgerne selv fremlægger  

 forslag om grundlovsændringer til folkeafstemning.
Det praktiseres i 14  

 delstater.
På lokalt plan har 39 af USA's delstater regler om, at forskellige lokale  

 myndigheder kan eller skal afholde folkeafstemning om lokale spørgsmål,  

 herunder bestemmelser, vedtægter og lign.
Det kan skønnes, at der i USA  

 årligt afholdes i alt mellem ti og femten tusinde sådanne afstemninger.  

 Derimod kendes ikke i USA landsdækkende folkeafstemninger.
 I Schweiz findes regler, der sikrer, at såvel referendum som  

 vælgerinitiativ kan benyttes på alle niveauer, såvel på forbundsniveau som på  

 kanton- og på kommuneniveau.
 Grundlaget for folkeafstemninger findes i den schweiziske  

 forbundsforfatning, og alle afstemninger har bindende virkning.
 Vælgerinitiativ kræver skriftlig anmodning fra 100.000 vælgere, og  

 underskrifterne skal samles inden for en 18-måneders-periode.
Referendumreglerne indebærer, at enhver føderal beslutning skal  

 underkastes folkeafstemning, hvis krav herom stilles af 50.000 vælgere.« H.
Tidligere forslag om folkeafstemninger Medlemmer af Fremskridtspartiets folketingsgruppe fremsatte den 2. april  

 1975 forslag til folketingsbeslutning om vejledende folkeafstemninger om  

 kommunale anliggender (af Kjærulff-Schmidt m.fl.), se Folketingstidende  

 1974-75, 2. samling, forhandlingerne sp. 2544 og 4720 samt tillæg A, sp.  

 3861, jf.
Folketingets Årbog 1974-75, side 686 ff.
 I beslutningsforslaget opfordrede Folketinget indenrigsministeren til at  

 fremsætte lovforslag, der åbnede mulighed for, at kommunale anliggender kunne  

 underkastes en vejledende folkeafstemning i kommunen på begæring af et  

 mindretal af kommunalbestyrelsesmedlemmer og/eller et mindretal af de  

 vælgere, der var optaget på valglisten i vedkommende kommune.
Ved 1. behandling af forslaget kunne indenrigsministeren erklære sig enig  

 i den målsætning, der lå bag forslaget, hvorimod han ikke følte sig  

 overbevist om, at den foreslåede løsning på tilfredsstillende måde ville føre  

 frem til det ønskede mål.
Også de øvrige partiers ordførere var i overvejende  

 grad positive for så vidt angik det principielle sigte i forslaget, men havde  

 betænkeligheder ved forslagets udformning.
 Kommunaludvalget afgav ikke betænkning over forslaget inden  

 folketingsårets udløb.
 Den 16. marts 1977 fremsatte medlemmer af Fremskridtspartiets  

 folketingsgruppe forslag til lov om folkeafstemninger i kommunerne (af  

 Kjærulff-Schmidt m.fl.), se Folketingstidende 1976-77, 2. samling,  

 forhandlingerne sp. 709 og sp. 2979, samt tillæg A, sp. 3701, jf.  

 Folketingets Årbog 1976-77, side 500 ff.
 Ifølge lovforslaget kunne ethvert spørgsmål, der var omfattet af det  

 kommunale selvstyre, underkastes en vejledende folkeafstemning i en kommune,  

 såfremt det begæredes af mindst 10 pct. af de på valglisten opførte vælgere  

 eller mindst en tredjedel af kommunalbestyrelsens medlemmer.
 Om baggrunden for lovforslaget hed det i de ledsagende almindelige  

 bemærkninger bl.a.:
 »Ved gennemførelsen af kommunalreformen reduceredes antallet af  

 kommuner fra ca. 1300 til 275. Storkommuneideen har gjort det umuligt at  

 opretholde den tidligere nære kontakt imellem borgerne og de folkevalgte, og  

 det er til dato ikke lykkedes at gennemføre foranstaltninger, der har kunnet  

 erstatte den personlige kontakt mellem befolkningen og dens valgte  

 repræsentanter.
Fremskridtspartiet har fra første færd arbejdet for hyppige  

 folkeafstemninger som en nærdemokratisk foranstaltning.
Et forslag til  

 vejledende folkeafstemninger i kommunerne blev fremsat i folketingsåret  

 1974-75, 2. samling ( . . . ) Ved 1. behandling erklærede såvel  

 indenrigsministeren som en række ordførere sig enige i den målsætning, der lå  

 bag forslaget, men på en række punkter anførtes saglige indvendinger mod  

 forslagets udformning.
Disse indvendinger er søgt imødekommet ved  

 udarbejdelsen af nærværende lovforslag, og det er derfor forslagsstillernes  

 håb, at der vil kunne opnås tilslutning til forslaget i dets foreliggende  

 skikkelse . . . . .« Ved 1. behandling fik lovforslaget en overvejende kritisk modtagelse såvel  

 af indenrigsministeren som af de fleste øvrige partiers ordførere, bortset  

 fra ordførerne fra Det radikale Venstre og Danmarks Retsforbund.
 Udvalget afgav ikke betænkning over forslaget.
Folketinget har ikke i de mellemliggende år frem til folketingsåret  

 1991-92 behandlet lovforslag eller beslutningsforslag om indførelse af  

 generelle regler om vejledende folkeafstemninger.
Derimod har Tinget flere  

 gange behandlet forslag om afholdelse af vejledende folkeafstemninger  

 vedrørende konkrete spørgsmål, f.eks. forslag til lov om folkeafstemning om  

 flygtninge (L 38 i folketingsåret 1989-90 af Knud Lind (FP) m.fl., se  

 Folketingstidende 1989-90, forhandlingerne sp. 722, 921, 9465 og 10010,  

 tillæg A sp. 1161 og tillæg B sp. 1011), forslag til lov om afholdelse af  

 vejledende folkeafstemning om en fast forbindelse over Øresund (L 160 i  

 folketingsåret 1990- 91, 2. samling, af Kim Behnke (FP) m.fl., se  

 Folketingstidende 1990-91, 2. samling, forhandlingerne sp. 3344 og 4471 og  

 tillæg A sp. 4077) og forslag til lov om afholdelse af vejledende  

 folkeafstemning om Danmarks udlændingepolitik (L 216 i folketingsåret 1991-92  

 af Pia Kjærsgaard (FP) m.fl., se Folketingstidende 1991-92, forhandlingerne  

 sp. 6016, 7053, 8608 og 8662, tillæg A sp. 5049 og tillæg B sp. 887).
 Disse forslag blev afvist af Folketingets øvrige partier med henvisning  

 bl.a. til, at emnerne ikke var »egnede« til at blive undergivet  

 folkeafstemning.
 I folketingsåret 1991-92 fremsatte medlemmer af Fremskridtspartiets  

 folketingsgruppe forslag til folketingsbeslutning om direkte demokrati  

 (vejledende folkeafstemninger ved vælgerinitiativ), (B 7 af Pia Kjærsgaard  

 (FP) m.fl., se Folketingstidende 1991-92, forhandlingerne sp. 685, 2916 og  

 8066, tillæg A sp. 1071 og tillæg B sp. 815).
 Forslaget havde følgende ordlyd:
 »Folketinget opfordrer regeringen til at fremsætte lovforslag, der  

 sikrer, at der afholdes vejledende folkeafstemninger efter følgende  

 retningslinier:
 1. Landsdækkende folkeafstemning afholdes, når 20.000 vælgere anmoder  

 herom.
 2. Regionale folkeafstemninger afholdes, når 5 pct. af de vælgere, der er  

 optaget på valglisten i den eller de pågældende kommuner, anmoder herom.
 3. Anmodning om afholdelse af folkeafstemning skal være skriftlig og  

 indeholde angivelse af det afstemningstema, der ønskes prøvet ved  

 afstemningen.
 4. Afstemningens udfald afgøres ved almindeligt stemmeflertal og er  

 vejledende for Folketinget respektive for den eller de administrative  

 myndigheder, der berøres af afstemningstemaet.
5. Indenrigsministeriet fører tilsyn med, at anmodning om afholdelse af  

 folkeafstemning tilfredsstiller formelle krav (antal underskrifter m.v.), og  

 tilrettelægger afstemningen.« Dette beslutningsforslag blev forkastet med alle partiers stemmer mod  

 Fremskridtspartiets.
Ved 1. behandling udtrykte flere ordførere imidlertid  

 principiel interesse for folkeafstemningsinstituttet og for øget anvendelse  

 af folkeafstemninger.
Forslagsstillerne valgte derfor at genfremsætte  

 beslutningsforslaget for at fastholde og øge interessen for et  

 lovgivningsinitiativ på dette område.
Det skete i folketingsåret 1992-93 i  

 lidt ændret form med B 74 i håb om, at den principielle interesse ville få  

 forslaget igennem.
Det viste sig dog ikke at være muligt (se  

 Folketingstidende 1992-93, forhandlingerne sp. 6448, 7768 og 10546, tillæg A  

 sp. 7659 og tillæg B sp. 1655).
I mellemtiden har både udenrigsministeren, Niels Helveg Petersen (RV), og  

 Anders Fogh Rasmussen (V) udtalt sig positivt om flere folkeafstemninger (jf.  

 bl.a.
Morgenavisen Jyllands-Posten den 18. og 21. august 1996). Dette giver  

 forslaget fornyet aktualitet.
Derfor frmsættes nærværende beslutningsforslag  

 som en uændret genfremsættelse af B 74.
Samtidig hermed fremsættes forslag til folketingsbeslutning om direkte  

 demokrati (indførelse af regionale vejledende folkeafstemninger ved  

 vælgerinitiativ) (B 3), som er en genfremsættelse af Fremskridtspartiets  

 beslutningsforslag B 92 fra folketingsåret 1992-93, jf.
Folketingstidende  

 1992-93, forhandlingerne sp. 7735, 8316 og 10459, tillæg A sp. 8677 og tillæg  

 B sp. 1681. Også dette forslag blev i sin tid afvist af de øvrige partier.
 Forslagsstillerne er rede til under udvalgsbehandlingen af dette  

 beslutningsforslag at drøfte underskriftskravets nærmere udformning.
I.
Forslagets forhold til forfatningen De muligheder for folkeafstemning, der er taget stilling til i grundloven,  

 er, jf. foran under bemærkningernes pkt.
E og F, følgende:
- § 20, stk. 2, om overladelse af suverænitetsbeføjelser til  

 mellemstatslige myndigheder - § 29, stk. 2, om valgretsalderen - § 42 om lovforslag Medens de to førstnævnte bestemmelser alene angår afstemning om helt  

 specifikke emner (suverænitetsafgivelse respektive valgretsalder), angår  

 bestemmelsen i § 42 et spektum af afstemningstemaer, der alene afgrænses i §  

 42, stk. 6, som opregner bestemte typer af lovforslag, der ikke kan forlanges  

 underkastet afstemning.
En tredjedel af Folketingets medlemmer kan således  

 ikke begære folkeafstemning om lovforslag til finanslove,  

 tillægsbevillingslove, midlertidige bevillingslove, statslånslove,  

 normeringslove, lønnings- og pensionslove, love om meddelelse af indfødsret,  

 love om ekspropriation, love om direkte og indirekte skatter og love til  

 gennemførelse af bestående traktatmæssige forpligtelser.
Denne  

 minoritetsbeskyttelse, nemlig at kunne forlange afholdelse af folkeafstemning  

 med bindende virkning, er altså beskåret på så vigtige områder, der direkte  

 angår statens indtægter og udgifter.
Ud over folkeafstemninger på grundlag af de foran nævnte bestemmelser, der  

 alle har bindende virkning, kan et folketingsflertal selvsagt beslutte  

 afholdelse af vejledende folkeafstemning om ethvert emne.
Under den nuværende  

 grundlov har en sådan afstemning alene været afholdt i 1986 på grundlag af  

 lov nr. 24 af 5. februar 1986 om afholdelse af vejledende folkeafstemning om  

 Danmarks tiltrædelse af EF-pakken (Europæisk Fælles Akt) (L 145 i  

 folketingsåret 1985-86, se Folketingstidende 1985-86, forhandlingerne sp.  

 5955, 6134, 6328 og 6410, tillæg A sp. 3539, tillæg B sp. 623 og 635 og  

 tillæg C sp. 199). Her gælder ingen begrænsninger i emnevalget. Ønsker et  

 folketingsflertal at kende vælgernes mening om finansloven eller enkelte af  

 finanslovens poster, om indkomstskattens personfradrag, om merværdiafgiftens  

 højde, om punktafgifter eller ethvert andet emne kan sådan vejledende  

 afstemning naturligvis besluttes af Folketinget med almindelig majoritet.
Det nye, der indføres, hvis nærværende beslutningsforslag vedtages, er  

 alene, at et nærmere bestemt antal vælgere kan forlange afholdelse af  

 vejledende, landsdækkende folkeafstemning.
Dette berører ikke forfatningen,  

 svækker ikke Folketingets beslutningsdygtighed og hæmmer ikke regeringens  

 eller partiernes lovforberedelse, men tjener alene som en værdifuld  

 vejledende rettesnor i lovgivningsarbejdet såvel som i lovforvaltningen.
Forslagsstillerne afstår fra at argumentere for bestemmelser om  

 folkeafstemninger med bindende virkning eller andre regler, der ville kræve  

 ændringer i forfatningen.
Forslaget om vejledende afstemninger ved  

 vælgerinitiativ kan vedtages i god harmoni med den gældende grundlov.
J.
Den tekniske gennemførelse af folkeafstemninger Vejledende folkeafstemninger kan ret enkelt afholdes i forbindelse med  

 valghandlinger.
I årene mellem 1970 og 1995 har der her i landet været afholdt tilsammen  

 23 folketingsvalg, kommunalvalg eller folkeafstemninger på i alt 22  

 forskellige valg- eller afstemningsdatoer.
Landsdækkende afstemninger kan  

 uden særlige administrative vanskeligheder afholdes i tilknytning til sådanne  

 valghandlinger.
 Omkostningerne ved afholdelse af afstemninger vil efter de her anførte  

 retningslinier kunne begrænses til et minimum, men man må i øvrigt i denne  

 forbindelse være opmærksom på, at afstemningerne generelt vil føre til større  

 påpasselighed i politikernes dispositioner over befolkningens økonomiske  

 ressourcer, jf. de udenlandske erfaringer, der er redegjort for ovenfor.
 Forslagsstillerne anbefaler, at regeringen ved udformning af lovforslag  

 vælger at udforme så enkle og smidige regler om afstemnings- og  

 optællingsprocedurer som muligt.
 I denne forbindelse henvises til Fremskridtspartiets forslag til  

 folketingsbeslutning om brug af elektronisk stemmeafgivning i forbindelse med  

 valg og folkeafstemninger, der fremsættes samtidig med nærværende  

 beslutningsforslag (B 1).
K.
Ingen begrænsning i emner, der kan underkastes folkeafstemning Det er væsentligt at være opmærksom på, at vejledende folkeafstemninger  

 bør kunne afholdes uden begrænsninger i temavalg.
Det er de vælgere, der  

 tager initiativ til anmodningen om afholdelse af afstemning, der selv  

 udformer afstemningens tema og samler det nødvendige antal underskrifter bag  

 kravet.
Nogle politikere anser folkeafstemninger som en principielt god ide, men  

 kun under forudsætning af, at det er de »rigtige« emner, der sættes  

 under afstemning.
De anser nogle emner for at være for vigtige, andre for at  

 være betydningsløse, atter andre for at være for specielle eller for  

 generelle etc. etc.
Derfor møder man undertiden det standpunkt, at  

 folkeafstemninger bør afholdes her i landet, men man må først lade  

 politikerne nøje overveje de emner, der ønskes afstemning om.
Af samme grund  

 ynder nogle at fremhæve, at eksempelvis indvandrerpolitik, kriminalpolitik,  

 socialpolitik og mange andre områder er »uegnede« for afholdelse af  

 folkeafstemninger.
Bag sådanne synspunkter ligger et politisk hovmod, som er en markant  

 svaghed ved det repræsentative demokrati.
Det er styret af frygt for, at der  

 vil opstå situationer, hvor de folkevalgte ikke har dækning for deres  

 synspunkter hos befolkningens flertal.
På det grundlag drager man den  

 forkerte konklusion, at det er de folkevalgtes synspunkter, der er  

 »rigtige«, og befolkningsflertallets synspunkter, der er  

 »forkerte«, og at folkeafstemninger derfor bør undgås.
Forslagsstillerne mener, at folkeafstemningsmuligheden kan hjælpe med til  

 at sikre, at politikerne holder den kurs, befolkningens flertal ønsker.
Dette  

 er en værdifuld styrkelse af - og ikke en trussel imod - det repræsentative  

 demokrati.
Politikerne vil meget hurtigt værdsætte folkeafstemninger, der kun  

 kan virke i retning af at stabilisere demokratiet.
Det er for forslagsstillerne selvfølgeligt, at en lov om vejledende  

 folkeafstemning ikke på forhånd skal bortcensurere visse emner som uønskede  

 eller uegnede.
Hvis befolkningens flertal har en anden opfattelse end  

 Folketinget om skattepolitik, indvandrerspørgsmål, bistandsydelser,  

 kulturpolitik, ulandsbistand, trafikanlæg eller andet, er opgaven for  

 politikerne ikke at regere på tværs af befolkningens ønsker, men at lytte  

 hertil og justere egne holdninger ind, så de bedre svarer til befolkningens.  

 Ellers udvikler samfundssystemet sig til et repræsentativt udemokrati.
 Forslagsstillerne vil dog ikke afvise, at der måske kan udformes mere  

 gennemarbejdede regler om fastlæggelse af afstemningstema, og  

 forslagsstillerne er indstillet på under udvalgsarbejdet at deltage i  

 undersøgelse og drøftelse heraf.
L.
Den ideelle udformning af forslaget Forslagsstillerne er opmærksomme på, at regler om vejledende  

 folkeafstemninger kan udformes efter flere forskellige retningslinjer.  

 Forslagsstillerne mener, at den mest ideelle måde at gennemføre en ordning på  

 fremdeles er, at:
 »Landsdækkende folkeafstemning afholdes, når 20.000 vælgere anmoder  

 herom«.
Forslagsstillerne finder, at det er væsentligt, at kriterierne for  

 afholdelse af afstemninger er realistiske, således at det kan forventes, at  

 reglerne i praksis vil blive benyttet i ikke uvæsentligt omfang.
De  

 foreslåede krav til antallet af vælgere, der skal anmode om afstemning, kan  

 ses i forhold til valglovens krav til antallet af vælgererklæringer ved  

 anmeldelse af ny partier, nemlig 1/175 af de ved sidste folketingsvalg  

 afgivne gyldige stemmer, altså i disse år normalt ca. 19.000 underskrifter.  

 Set i lyset af den betydning et nyt politisk partis deltagelse i valget kan  

 få for den politiske beslutningsproces, hvis partiet opnår repræsentation, må  

 kravet om 20.000 underskrifter som nødvendig betingelse for at forlange  

 folkeafstemning, anses for at være forholdsvis strengt.
Det er imidlertid forslagsstillernes opfattelse, at spørgsmålet om  

 antallet af underskrifter ikke skal være afgørende.
Da et flertal i  

 Folketinget som ovenfor nævnt har fundet, at et antal på 20.000 underskrifter  

 var for lavt, har Fremskridtspartiet fundet det vigtigere, at vælgerne gives  

 reel mulighed for at deltage i et direkte demokrati.
Derfor foreslås det i  

 det foreliggende beslutningsforslag, at antallet af underskrifter sættes op  

 til 50.000. Spørgsmålet om antallet bør behandles i udvalget.
 Forslagsstillerne er ikke afvisende over for, at der kan argumenteres for  

 såvel strengere som lempeligere betingelser, men finder, at opgaven for  

 Folketingets partier må være at fastsætte overkommelige krav, der ikke  

 forhindrer, men snarere opmuntrer til afholdelse af afstemninger i væsentligt  

 omfang.
Man må i denne forbindelse være opmærksom på, at skærpelse af kravene vil  

 føre til, at det bliver vanskeligt for andre end interesseorganisationer med  

 store økonomiske ressourcer at påtage sig at være drivkraft bag  

 afstemningsinitiativer.
Det bør være muligt også for frivillige foreninger,  

 private, græsrodsbevægelser og andre grupper af borgere at tage initiativer,  

 der kan føre til afstemning, når der er en rimelig opbakning bag ønsket.
Bemærkninger til de enkelte punkter Ad 1 Ved behandlingen af beslutningsforslag nr.
B 7 i folketingsåret 1991-92  

 gik et flertal af Folketingets partier imod forslaget bl.a. med den  

 begrundelse, at 20.000 underskrifter var for lavt et krav.
Forslagsstillerne  

 foreslår derfor kravet sat til 50.000 underskrifter, men stiller sig åbne  

 over for, at et andet antal kræves.
Ad 2 Efter forslaget skal anmodningen om afholdelse af folkeafstemning være  

 skriftlig og indeholde angivelse af det afstemningstema, der ønskes prøvet  

 ved afstemningen.
Det er vigtigt for forslagsstillerne at understrege, at  

 vælgerne selv - og uden mindste form for censur fra politikere eller  

 forvaltning - udformer afstemningstemaet, men forslagsstillerne er rede til  

 at drøfte dette spørgsmål nærmere under udvalgsbehandlingen.
Ad 3 Afstemningens udfald afgøres ved almindeligt stemmeflertal, og udfaldet er  

 vejledende.
Der er således ikke nogen pligt for berørte administrative  

 myndigheder eller andre til at følge den vejledning, resultatet giver.  

 Forslagsstillerne anser det dog for sandsynligt, at der vil udvikle sig en  

 praksis, hvor folkeafstemningerne får en markant indflydelse på de politiske  

 og administrative procedurer.
Ad 4 Forslagets pkt. 4 fastslår, at Indenrigsministeriet fører tilsyn med, at  

 anmodning om folkeafstemning tilfredsstiller formelle krav (antal  

 underskrifter), og tilrettelægger afstemningen.
Forslagsstillerne vil finde  

 det naturligt, at man under udvalgsbehandlingen overvejer at henstille til  

 regeringen at indarbejde en revisionsbestemmelse i lovforslaget.
Det er meget  

 tænkeligt, at de erfaringer, der indhøstes, når vejledende folkeafstemninger  

 er indført, efter en kortere årrække naturligt bør medføre justeringer i det  

 lovgrundlag, der indføres.
Forslaget indeholder ingen tidsfrist, inden  

 hvilken lovforslag skal fremsættes, men det er forslagsstillernes opfattelse,  

 at regeringen bør kunne fremsætte lovforslag senest i folketingsåret 1996-97  

 med henblik på ikrafttræden senest den 1. januar 1998.
Skriftlig fremsættelse Aage Brusgaard (FP):
 Som ordfører for forslagsstillerne tillader jeg mig hermed at fremsætte:
 Forslag til folketingsbeslutning om direkte demokrati (vejledende,  

 landsdækkende folkeafstemninger ved vælgerinitiativ).
(Beslutningsforslag nr.
B 2).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
