Bekendtgørelse om erhvervsuddannelsen til modelsnedker I medfør af § 4, stk. 2, i lov om erhvervsuddannelser, jf. lovbekendtgørelse nr. 157 af 17. februar 2015, og til dels efter bestemmelse fra Metalindustriens Uddannelsesudvalg, jf. lovens § 38, stk. 2, fastsættes:
Formål og opdeling § 1. Erhvervsuddannelsen til modelsnedker har som overordnet formål, at eleverne gennem skoleundervisning og praktikuddannelse opnår viden og færdigheder inden for følgende overordnede kompetenceområder:
 1) Fremstilling af modeller af træ og plast med tilhørende kærnekasser ved hjælp af bearbejdningsmaskiner og håndværktøj.
 2) Fremstilling af skuemodeller til brug for arkitekter og designere, fremstille modeller til vakuumformning for plastindustrien samt forme til metal.
 3) Kommunikation og samarbejde med kunder, kollegaer og andre indenlandske og udenlandske interessenter om modellers udformning og funktion.
 4) Fremstilling af egen arbejdstegning eller skitse samt vælge relevante plastmaterialer og hærdemidler samt blande og støbe disse.
 5) Valg af sandformningsmetoder og sikring af formbart modeludstyr.
 6) Økonomisk og teknisk kalkulation samt optimering af produkter og processer ved modelfremstilling.
 Stk. 2. Uddannelsen afsluttes med specialet modelsnedker, niveau 4 i den danske kvalifikationsramme for livslang læring.
Varighed § 2. Uddannelsen varer 4 år og 6 måneder, inklusive grundforløbet.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens speciale 3 år og 6 måneder, hvoraf skoleundervisningen udgør 25 uger fordelt på mindst en skoleperiode.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens speciale 2 år og 5 måneder, hvoraf skoleundervisningen udgør 22,5 uger.
 Stk. 4. Den i stk. 3 nævnte skoleundervisning opdeles i mindst to skoleperioder for euv-forløb efter § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-6.
 Stk. 2. Eleven skal have grundlæggende viden på følgende områder:
 1) Kvalitetskrav og metoder til at tilgodese egen og andres sikkerhed, samt arbejdsrelevant ergonomi.
 2) Sammenhængen mellem produktion, økonomi, tid og kvalitet i en typisk virksomhed i branchen.
 3) Normer og standarder anvendt ved fremstilling af enkle arbejdstegninger, udførelse af beregninger, materialelister og anden dokumentation.
 4) Materialer, værktøjer og maskiner i branchen.
 5) Måle- og kontrolværktøjer samt forståelse for overholdelse af tolerance- og kvalitetskrav.
 6) Produktionsprocesser inden for branchen.
 7) Værktøjer til at dokumentere arbejdsprocesser og produkter, herunder it-baserede og kommunikative hjælpemidler.
 8) Design i forhold til form og funktion med udgangspunkt i de faktorer, der har indflydelse på problemløsning og formgivning.
 Stk. 3. Eleven skal have færdigheder i at anvende følgende grundlæggende metoder og redskaber til løsning af enkle opgaver under overholdelsen af relevante forskrifter:
 1) Anvendelse af sikkerheds- og miljømæssige regler i forhold til egen og andres sikkerhed ved udførelse af arbejdet samt udførelse af arbejdsopgaver ergonomisk korrekt.
 2) Anvendelse af it til faglig informationssøgning og kommunikation.
 3) Udvælgelse af egnet materiale til en given fremstillingsopgave, herunder begrundelse for materialevalg.
 4) Udførelse og anvendelse af beregninger, materialelister og anden dokumentation.
 5) Aflæsning og udarbejdelse af arbejdstegninger ved hjælp af elektroniske værktøjer.
 6) Valg af værktøjer og maskiner til en konkret arbejdsopgave.
 7) Udførelse af faglige beregninger.
 8) Anvendelse af måle- og kontrolværktøjer samt vurdering af om eget arbejde opfylder de af underviseren udvalgte kvalitetskrav.
 9) Fremstilling af enkle produktionsopgaver inden for industriens træ og plastmaterialer ud fra bevidste valg af materialer, økonomi og processer.
 10) Dokumentation af produkter og arbejdsprocesser.
 Stk. 4. Eleven skal have kompetence til på grundlæggende niveau at kunne:
1) selvstændigt planlægge enkle arbejdsopgaver, 2) planlægge arbejdsopgaver under hensyn til relevante ergonomiske, sikkerhedsmæssige og miljømæssige aspekter, 3) fremstille og aflæse tegninger, og herunder inddrage faglige beregninger, på baggrund af viden om gældende normer og standarder og 4) fremstille enkle produktionsopgaver inden for faget.
 Stk. 5. Eleven skal have gennemført følgende grundfag på følgende niveau og med følgende karakter:
 1) Fysik på F-niveau, bestået.
 2) Dansk på E-niveau, bestået.
 3) Engelsk på E-niveau, bestået.
 4) Matematik på E-niveau, bestået.
 Stk. 6. Eleven skal have opnået følgende certifikater eller lignende:
 1) Kompetencer svarende til førstehjælp, mellem niveau, efter Dansk Førstehjælpsråds uddannelsesplaner pr. 1. september 2014.
 2) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
3) Personlig sikkerhed ved arbejde med epoxy og isocyanater, jf.
Arbejdstilsynets regler.
Kompetencer i hovedforløbet § 4. Hovedforløbet har følgende kompetencemål:
 1) Eleven kan fremstille modeller af træ og plast med tilhørende kærnekasser selvstændigt og ved hjælp af bearbejdningsmaskiner og håndværktøj.
 2) Eleven kan fremstille skuemodeller til brug for arkitekter og designere og fremstille modeller til vakuumformning for plastindustrien samt forme til metal.
 3) Eleven kan fremstille egen arbejdstegning eller skitse, vælge relevante plastmaterialer og hærdemidler samt blande og støbe disse.
 4) Eleven kan vælge sandformningsmetoder og gøre modeludstyr formbart (brætsætning, indløb, tappe m.m.).
 5) Eleven kan indgå i samarbejdsprocesser ud fra et kendskab til samarbejds- og kommunikationsteknikker.
 6) Eleven kan indgå i grupper ud fra et kendskab til projektorganisation og etablere og opretholde faglig kommunikation på alle niveauer i virksomheden, herunder udvise forståelse af intern og ekstern kundebetjening samt opnå kendskab til instruktions- og præsentationsteknik.
 7) Eleven kan udvise fagligt overblik og initiativ samt kendskab til vidensøgning.
 8) Eleven kan udvise kvalitetsbevidsthed samt kendskab til opbygning og vedligeholdelse af kvalitetssystemer.
 9) Eleven kan udvise kendskab til etablering af drift af egen virksomhed.
 10) Eleven kan udvise kendskab til produktionsstyring og evner til at strukturere, planlægge og vurdere løsningsmuligheder for egne arbejdsopgaver.
 11) Eleven kan udvise kendskab til design og produktudvikling.
 12) Eleven kan arbejde energi- og miljøbevidst, overholde miljøkrav ved alle arbejdsopgaver inden for uddannelsens jobområder, herunder kan udvise forståelse for bæredygtighed.
 13) Eleven kan udvise innovative kompetencer ved arbejdet inden for uddannelsens jobområder.
 14) Eleven kan udvise forståelse for globaliseringens indflydelse på arbejds processerne i en typisk virksomhed i branchen.
 15) Eleven kan koble relevant teori til tilrettelæggelse, udførelse og evaluering af konkrete arbejdsopgaver fra praktikken.
 Stk. 2. Samspillet mellem skole og praktikvirksomhed beskrives i uddannelsesordningen, jf. bekendtgørelse om erhvervsuddannelser.
Godskrivning og merit § 5. Kriterier for skolens vurdering af, om der er grundlag for godskrivning på baggrund af elevens erhvervserfaring og tidligere uddannelse samt bestemmelser om merit, er fastsat i bilag 1.
 Stk. 2. Elevens uddannelsesforløb afkortes yderligere, i det omfang elevens individuelle kompetencer giver grundlag herfor.
Afsluttende prøve § 6. Som del af den sidste skoleperiode i uddannelsen afholder det faglige udvalg en afsluttende prøve i form af en svendeprøve.
Stk. 2. Ved indkaldelsen af elever til den sidste skoleperiode sender skolen en liste over de pågældende elever med angivelse af elevernes praktikvirksomheder til det faglige udvalg.
Virksomheden anmelder selv eleven til svendeprøve efter det faglige udvalgs retningslinjer.
Stk. 3. Svendeprøven er en praktisk prøve i virksomheden og består af typiske opgaver for modelsnedkerbranchen.
I forbindelse med bedømmelsen af den praktiske prøve gives eleven lejlighed til at redegøre for den anvendte arbejdsproces og den valgte metode og derved yderligere demonstrere sine teknisk- og almenfaglige samt almene og personlige kvalifikationer i relation til den gennemførte uddannelse.
Eleven skal bedømmes efter de tekniske og faglige kompetencer, som indgår i uddannelsen.
Der vil være fokus på, hvordan eleven arbejder med fremstilling af modeller, kærnekasser og forme.
Svendeprøven løses inden for en varighed af højst 75 klokketimer.
Prøven bedømmes af to skuemestre udpeget af det faglige udvalg.
 Stk. 4. For at der kan udstedes skolebevis skal eleven have opnået mindst 2,0 i gennemsnit af karaktererne for alle grundfag, og eleven skal have bestået hvert af de uddannelsesspecifikke fag.
Stk. 5. For elever, der afslutter uddannelsen som modelsnedker, skal svendeprøven være bestået.
Hvis eleven ikke består svendeprøven, kan eleven indstilles til en fornyet svendeprøve inden for den eller de dele af prøven, som eleven ikke har bestået.
Stk. 6. Ved uddannelsens afslutning udsteder det faglige udvalg et svendebrev til eleven.
Prøvekarakteren fremgår af uddannelsesbeviset.
 Stk. 7. Klager i forbindelse med en svendeprøve skal rettes til det faglige udvalg.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2015.
 Stk. 2. Elever, der påbegynder eller er påbegyndt den tilsvarende hidtidige erhvervsuddannelse før den 1. august 2015, kan i overensstemmelse med overgangsordninger fastsat af skolen i den lokale undervisningsplan overgå til uddannelsen efter denne bekendtgørelse.
 Stk. 3. Elever, der på tidspunktet for påbegyndelsen af den tilsvarende hidtidige erhvervsuddannelse var fyldt 25 år, skal ved overgang til uddannelsen efter stk. 2 gennemføre uddannelsen som erhvervsuddannelse for voksen (euv).
