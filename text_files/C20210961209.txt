Cirkulære om myndighedernes ansvar i forhold til udveksling af oplysninger til brug for sikkerhedsvurderinger af anholdte, varetægtsarrestanter og surrogatanbragte (Til Direktoratet for Kriminalforsorgen, Rigsadvokaten, Politiets Efterretningstjeneste (PET), Rigspolitiet og samtlige politikredse) Anvendelsesområdet § 1. Dette cirkulære gælder for udveksling af oplysninger mellem myndighederne til brug for politiets og kriminalforsorgens sikkerhedsvurderinger af anholdte, varetægtsarrestanter og surrogatanbragte.
§ 2. Varetægtsarrestanter defineres som personer, der ved kendelse afsagt af retten varetægtsfængsles.
Omfattet af begrebet er endvidere personer, der er anbragt på et hospital m.v. i medfør af retsplejelovens § 777, stk. 1. Varetægtsfængslingen ophører, når den pågældende løslades eller afsoning af dom påbegyndes.
 Stk. 2. Surrogatanbragte defineres som personer, der ved kendelse afsagt af retten anbringes i en institution eller på et hospital m.v. i medfør af retsplejelovens § 765, stk. 2, nr. 3 eller 4.
Politiets sikkerhedsvurdering § 3. Politiet skal forud for fremstillinger i grundlovsforhør udarbejde en sikkerhedsvurdering af den pågældende.
Stk. 2. Sikkerhedsvurderingen skal bl.a. indeholde en vurdering af den pågældendes undvigelsesrisko, farlighed samt trusselsniveau i forhold til transport.
Sikkerhedsvurderingen har til formål at understøtte korrekt sikkerhedsmæssig håndtering af den pågældende.
 Stk. 3. Sikkerhedsvurderingen skal dokumenteres ved udfyldelse af de følgesedler, der følger den pågældende.
 § 4. Politiet har ansvaret for, at politiets sikkerhedsvurdering løbende opdateres i perioden fra anholdelse frem til løsladelse eller indtil den pågældende overgår til afsoning i kriminalforsorgens institutioner.
Kriminalforsorgens sikkerhedsvurdering § 5. Kriminalforsorgen skal ved indsættelse af varetægtsarrestanter udarbejde en sikkerhedsvurdering i overensstemmelse med kriminalforsorgens retningslinjer herfor.
Politiets sikkerhedsvurdering skal i den forbindelse indgå, jf. § 3.
 Stk. 2. Sikkerhedsvurderingen har til formål at understøtte korrekt sikkerhedsmæssig håndtering af den pågældende.
 § 6. Kriminalforsorgen har ansvaret for, at kriminalforsorgens sikkerhedsvurdering løbende opdateres frem til den pågældendes løsladelse eller overgang til afsoning.
Ændring af sikkerhedsvurderinger § 7. Såfremt der efter de respektive myndigheders sikkerhedsvurderinger er udfærdiget, fremkommer nye oplysninger, der ændrer i sikkerhedsvurderingerne, skal den ansvarlige myndighed sikre, at sikkerhedsvurderingerne straks ændres tilsvarende.
Udveksling af oplysninger mellem myndigheder § 8. Det påhviler kriminalforsorgen, anklagemyndigheden og Politiets Efterretningstjeneste af egen drift straks at underrette og videregive oplysninger til politiet, såfremt der i perioden fra anholdelse frem til den pågældende indsættes til afsoning i kriminalforsorgens institutioner fremkommer oplysninger, der kan have betydning for politiets sikkerhedsvurdering.
 § 9. Det påhviler politiet, anklagemyndigheden og Politiets Efterretningstjeneste af egen drift straks at underrette og videregive oplysninger til kriminalforsorgen, såfremt der fremkommer oplysninger, der kan have betydning for kriminalforsorgens sikkerhedsvurdering.
Ikrafttræden § 10. Cirkulæret træder i kraft den 15. august 2021.
 § 11. Cirkulæret gælder ikke for Grønland og Færøerne.
