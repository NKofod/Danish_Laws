Fremsat den 9. december 1998 af  

 sundhedsministeren (Carsten Koch) Forslag til Lov om ændring af lov om  

 sygehusvæsenet (Behandling af visse livstruende sygdomme) § 1 I lov om sygehusvæsenet, jf. lovbekendtgørelse nr. 687 af 16.  

 august 1995, som ændret ved lov nr. 1121 af 20. december 1995 og lov  

 nr. 464 af 10. juni 1997, foretages følgende ændring:
 1. Efter § 5 c indsættes:
»§ 5 d.
Til patienter, der lider af livstruende sygdomme, for  

 hvilke Sundhedsstyrelsen har fastsat maksimale ventetider til behandling,  

 yder bopælsamtskommunen behandling ved sit sygehusvæsen inden for  

 den af Sundhedsstyrelsen fastsatte maksimale ventetid.
 Stk. 2. Såfremt bopælsamtskommunen ikke er i stand  

 til tilbyde behandling i sit sygehusvæsen inden for den fastsatte  

 maksimale ventetid, skal patienten om muligt tilbydes behandling på et  

 sygehus i en anden amtskommune eller på et privat sygehus her i landet  

 eller på et sygehus i udlandet, som kan tilbyde behandling inden for  

 den fastsatte maksimale ventetid.
Stk. 3. Kan bopælsamtskommunen ikke tilvejebringe et  

 behandlingstilbud som nævnt i stk. 2, skal amtskommunen, hvis  

 patienten ønsker det, hurtigst muligt meddele det til  

 Sundhedsstyrelsen.
Sundhedsstyrelsen henviser herefter om muligt patienten  

 til behandling på et sygehus i en anden amtskommune eller på et  

 privat sygehus her i landet eller på et sygehus i udlandet.  

 Sundhedsstyrelsen kan i særlige tilfælde pålægge et  

 offentligt sygehus her i landet at varetage behandling af patienten.
Stk. 4. Kan Sundhedsstyrelsen ikke tilvejebringe et  

 behandlingstilbud efter stk. 3, og finder patienten selv et privat  

 sygehus her i landet eller i udlandet, der kan foretage den behandling, som  

 patienten er henvist til, ydes der tilskud til denne behandling svarende til  

 den gennemsnitlige udgift til en tilsvarende behandling på et dansk  

 offentligt sygehus, dog højst svarende til den faktiske betaling for  

 behandlingen.
Der kan ikke ydes tilskud til alternativ behandling eller til  

 behandling, der har forskningsmæssig eller eksperimentel karakter.
 Stk. 5. Pligten til at henvise patienter til behandling efter  

 stk. 2 - 3 gælder dog ikke til sygehuse, hvor Sundhedsstyrelsen  

 skønner, at behandlingstaksten er urimeligt høj, eller at  

 udgifterne til befordring og ophold er uforholdsmæssigt  

 høje.
 Stk. 6. Bopælsamtskommunen afholder udgifterne til  

 behandling samt til befordring og ophold efter stk. 1 - 3.  

 Bopælsamtskommunen betaler tilskud til behandling efter stk. 4.  

 Bopælsamtskommunen betaler et gebyr til Sundhedsstyrelsen for  

 behandlingen af henvisningssager efter stk. 3 og 4. Sundhedsministeren  

 fastsætter gebyrets størrelse.
Stk. 7. Sundhedsministeren fastsætter nærmere  

 regler om adgangen til behandling og amtskommunernes forpligtelser efter  

 stk. 2 - 6. Sundhedsministeren fastsætter herunder bestemmelser  

 om, hvornår forpligtelserne til at overholde de maksimale ventetider  

 får virkning for de enkelte behandlingsområder.« § 2 Loven træder i kraft dagen efter bekendtgørelse i  

 Lovtidende.
Bemærkninger til lovforslaget Almindelige bemærkninger 1. Lovforslagets formål og hovedindhold Med lovforslaget foreslås en ændring af lov om  

 sygehusvæsenet, hvorefter der indføres en maksimal ventetid for  

 visse livstruende sygdomme.
Forslaget er en udmøntning af  

 Folketingsvedtagelse V 2, som Folketinget vedtog i forbindelse med  

 åbningsdebatten i oktober 1998 samt finanslovsforliget for 1999 mellem  

 regeringen og partierne Venstre, Det Konservative Folkeparti,  

 Centrum-Demokraterne og Kristeligt Folkeparti.
 Formålet med forslaget er at sikre, at patienter med  

 livstruende sygdomme som kræftsygdomme og visse alvorlige  

 hjertelidelser opnår behandling uden unødig ventetid.
Efter forslaget indføres der således en  

 maksimal ventetid for, hvor længe disse patienter skal vente på  

 behandling, herunder undersøgelse og efterbehandling.
Den maksimale  

 ventetid for de enkelte typer af behandlinger fastsættes af  

 Sundhedsstyrelsen.
 Med forslaget forpligtes patientens  

 bopælsamtskommune til at tilbyde behandling inden for den af  

 Sundhedsstyrelsen fastsatte maksimale ventetid ved sit eget  

 sygehusvæsen, og hvis det ikke er muligt ved henvisning til et sygehus  

 i en anden amtskommune, et privat sygehus eller til et sygehus i udlandet,  

 som kan tilbyde behandling inden for den fastsatte maksimale ventetid.
 Det er lagt til grund for lovforslaget, at amtskommunerne  

 påtager sig et fælles ansvar for løsningen af de her  

 omhandlede sygehusopgaver specielt gennem udnyttelse af de regionale  

 samarbejdsstrukturer, der allerede eksisterer, herunder til fælles  

 planlægning af den nødvendige kapacitet.
Amtskommunen har opfyldt sine forpligtelser efter  

 forslaget, når patienten får et passende behandlingstilbud inden  

 for den fastsatte maksimale ventetid - også selvom patienten  

 afslår tilbuddet, f.eks. fordi vedkommende mener, at behandlingen  

 foregår for langt væk og hellere vil behandles på et  

 sygehus i nærheden, uanset at dette indebærer længere  

 ventetid.
Amtskommunens forpligtelser er ligeledes opfyldt, hvis  

 bopælsamtskommunen kan tilbyde behandling inden for den fastsatte  

 maksimale ventetid, men patienten ønsker at bruge det frie sygehusvalg  

 til at vælge behandling f.eks. i en anden amtskommune, som har  

 længere ventetid.
Kan amtskommunen tilbyde patienten den nødvendige  

 behandling, herunder undersøgelse og efterbehandling inden for den  

 fastsatte ventetid, har amtskommunen også overholdt den fastsatte  

 maksimale ventetid, selvom det efterfølgende viser sig, at  

 behandlingsforløbet ikke gik efter planen på grund af forhold  

 hos patienten eller ved behandlingen.
Der kan f.eks. opstå behov for  

 fornyede undersøgelser, og at efterbehandlingen må  

 udsættes på grund af komplikationer i forbindelse med den  

 primære behandling eller fordi patienten er for dårlig.
 Hvis bopælsamtskommunen ikke kan tilvejebringe et  

 behandlingstilbud enten ved eget sygehusvæsen, eller på et  

 sygehus i en anden amtskommune, på et privat sygehus eller på et  

 sygehus i udlandet, skal amtskommunen, hvis patienten ønsker det,  

 så hurtig som muligt give besked herom til Sundhedsstyrelsen.  

 Sundhedsstyrelsen skal da henvise patienten til behandling på et  

 sygehus i en anden amtskommune eller på et privat sygehus her i landet  

 eller på et sygehus i udlandet,. Det forventes at det  

 sædvanligvis vil være muligt for styrelsen at finde et  

 sådant behandlingstilbud.
Skønnes behandlingstaksten på et sygehus at  

 være urimeligt høj, eller skønnes udgifterne til  

 befordring og ophold at være uforholdsmæssigt høje har  

 amtskommunerne og Sundhedsstyrelsen ikke pligt til at henvise en patient til  

 behandling på det pågældende sted.
Det er  

 Sundhedsstyrelsen, der skønner, hvorvidt det er tilfældet.
 Det forventes, at Sundhedsstyrelsen kan behandle  

 henvisningssagen meget hurtigt, og det er derfor nødvendigt, at  

 styrelsen følger med i, hvor der er ledig behandlingskapacitet  

 på forskellige relevante behandlingssteder både her i landet og i  

 de nærmeste nabolande.
 I særlige tilfælde, f.eks. hvor  

 Sundhedsstyrelsen vurderer, at et sygehus kan påtage sig behandling af  

 patienten, kan styrelsen pålægge sygehuset at gøre  

 det.
Må også Sundhedsstyrelsen opgive at  

 tilvejebringe et behandlingstilbud inden for den fastsatte maksimale  

 ventetid, og finder patienten selv et sygehus her i landet eller i udlandet,  

 der på forsvarlig vis kan varetage den behandling, som patienten er  

 henvist til, får patienten et tilskud til denne behandling.
Ved  

 behandling på private sygehuse svarer tilskuddet til den gennemsnitlige  

 udgift til en tilsvarende behandling på et dansk offentligt sygehus.  

 Ved behandling på offentlige sygehuse her i landet betales, den af de  

 offentlige sygehuse benyttede takst.
Ved behandling på offentlige  

 sygehuse i udlandet betales den takst, der anvendes i det  

 pågældende land.
 I tvivlstilfælde afgør Sundhedsstyrelsen, om  

 den behandling, der er henvist til, kan anses for forsvarlig.
Der er ikke adgang til tilskuddet/betalingen, hvis  

 patienten har afslået et rettidigt behandlingstilbud fra amtskommunen  

 eller Sundhedsstyrelsen.
Det er Sundhedsstyrelsen, der afgør og  

 oplyser patienten om, hvorvidt og hvornår vedkommende har ret til at  

 opnå tilskud/betaling.
 Hvis patienten ikke selv finder et behandlingstilbud eller  

 ikke ønsker at benytte sig af den mulighed, vil Sundhedsstyrelsen  

 fortsat have pligt til at henvise patienten til behandling snarest  

 muligt.
 Efter forslaget kan der ikke ydes tilskud til alternativ  

 behandling eller til behandling, der har forskningsmæssig eller  

 eksperimentel karakter.
 I overensstemmelse med den almindeligt gældende  

 regel i sygehusloven foreslås det, at bopælsamtskommunen skal  

 afholde udgifterne til behandling efter lovforslaget.
Bopælsamtskommunen afholder herefter udgifterne til  

 behandling, samt til befordring og ophold, hvor patienten af amtskommunen  

 eller Sundhedsstyrelsen henvises til behandling her i landet eller i  

 udlandet.
De nærmere regler herom samt om adgangen til befordring og  

 ophold for en ledsager i tilfælde, hvor ledsagelse må anses for  

 påkrævet på grund af patients alder eller helbredstilstand,  

 er reguleret i Sundhedsministeriets bekendtgørelse nr. 1176 af 21.  

 december 1995 om ydelse af befordring eller befordringsgodtgørelse i  

 henhold til lov om sygehusvæsenet og lov om svangerskabshygiejne og  

 fødselshjælp.
 I de tilfælde, hvor bopælsamtskommunen og  

 Sundhedsstyrelsen ikke kan tilvejebringe et behandlingstilbud til patienten,  

 og patienten selv finder et privat sygehus her i landet eller i udlandet, som  

 kan varetage behandlingen betaler bopælsamtskommunen et tilskud til  

 behandlingen svarende til den gennemsnitlige udgift til en tilsvarende  

 behandling på et dansk offentligt sygehus.
 Herudover foreslås det, at bopælsamtskommunen  

 betaler et gebyr til Sundhedsstyrelsen, der skal dække styrelsens  

 udgifter i forbindelse med behandling af henvisningssager efter forslaget,  

 samt at sundhedsministeren fastsætter gebyrets størrelse.
Med forslaget bemyndiges sundhedsministeren til at  

 fastsætte nærmere regler om patienternes adgang til behandling og  

 amtskommunernes forpligtelser til at tilbyde behandling.
Reglerne  

 fastsættes i en bekendtgørelse.
 Ved en amtskommune forstås ligeledes Hovedstadens  

 Sygehusfællesskab, jf. sygehuslovens § 1, stk. 2.
Efter forslaget får de fastsatte maksimale  

 ventetider virkning snarest muligt i løbet af 1999, idet der dog er  

 behov for en vis tid til at tilrettelægge de administrative procedurer  

 og arbejdet på sygehusene efter ordningen.
Det foreslås derfor,  

 at sundhedsministeren bemyndiges til at fastsætte tidspunktet for,  

 hvornår de fastsatte maksimale ventetider skal have virkning fra.
2. Gældende lovgivning og lovforslag om  

 sygehusvæsenet (Evalueringscenter for sygehuse,styrkelse af det frie  

 sygehusvalg samt information om ventetider m.m.) Efter de gældende regler i sygehusloven er en  

 amtskommune forpligtet til at yde vederlagsfri behandling ved sit  

 sygehusvæsen bl.a. til personer, der har bopæl i amtskommunen.  

 Som led i løsningen af sine sygehusopgaver kan en amtskommune  

 samarbejde med andre amtskommuners sygehusvæsen, ligesom en amtskommune  

 kan indgå overenskomst med eller på anden måde benytte  

 private institutioner.
Amtskommunernes ansvar for sygehusvæsenet  

 indebærer forudsætningsvist, at patienterne tilbydes behandling  

 inden for en rimelig ventetid.
Sundhedsstyrelsen har fastsat retningslinier  

 for maksimale ventetider for behandling af iskæmisk hjertesygdom,  

 lungekræft, brystkræft og tarmkræft.
Efter den  

 gældende sygehuslov er der imidlertid ikke adgang til at  

 pålægge amtskommunerne maksimale ventetider til behandling af  

 livstruende sygdomme, som, hvis de ikke overholdes, får som konsekvens,  

 at amtskommunerne forpligtes til at henvise patienten til behandling på  

 private sygehuse og på sygehuse i udlandet.
Efter sygehusloven kan sundhedsministeren fastsætte  

 regler om amtskommunernes adgang til som led i løsningen af  

 sygehusvæsenets opgaver at drive eller benytte institutioner i  

 udlandet.
Sundhedsministeren har allerede forud for fremsættelsen af  

 nærværende lovforslag besluttet at udnytte denne hjemmel til at  

 fastsætte regler, der sikrer amtskommunerne det fornødne retlige  

 grundlag for at henvise patienter til behandling i udlandet, f.eks. hvor der  

 er lange ventetider til behandling af alvorlige sygdomme, herunder  

 strålebehandling ved kræftsygdomme.
Sådan henvisning  

 foregår allerede i dag i et vist mindre omfang og synes  

 hensigtsmæssig.
 Mens hensigten med disse regler er at give amtskommunerne  

 adgang til i særlige tilfælde at henvise patienter til behandling  

 i udlandet, vil der med nærværende lovforslag blive  

 gennemført en pligt for amtskommunerne til om muligt at henvise  

 patienter til behandling i udlandet, når der er tale om patienter med  

 livstruende sygdomme, for hvilke Sundhedsstyrelsen har fastsat maksimale  

 ventetider.
 Med lovforslag L 84 om ændring af lov om  

 sygehusvæsenet (Evalueringscenter for sygehuse, styrkelse af det frie  

 sygehusvalg samt information om ventetider m.m.) fremsat af  

 sundhedsministeren den 13. november 1998, har regeringen foreslået, at  

 sundhedsministeren bemyndiges til at fastsætte regler om, at  

 amtskommunerne ved henvisning af patienter til udlandet skal betale for  

 behandlingen, hvor den er omfattet af internationale aftaler.
 Det drejer sig aktuelt om EF-forordning 1408/71 om  

 anvendelse af de sociale sikringsordninger på arbejdstagere,  

 selvstændige erhvervsdrivende og deres familiemedlemmer, der flytter  

 inden for Fællesskabet og om Nordisk Konvention om Social Sikring.  

 Disse internationale aftaler omfatter behandling i EU- og  

 EØS-landene.
Aftalerne indebærer, at amtskommunerne ikke kan  

 opkræves mere for ydelserne end svarende til de takster, der anvendes  

 af det pågældende lands offentlige sundhedsvæsen.
Det vil  

 også gælde ved henvisning efter nærværende lovforslag  

 til behandling i EU- og EØS-landene, når betingelserne i  

 øvrigt er opfyldt.
3. Lovforslagets økonomiske konsekvenser Af regeringens aftale med Amtsrådsforeningen om  

 amternes økonomi for 1999 fremgår, at Sundhedsstyrelsen inden  

 udgangen af 1998 skal opstille overgrænser for den fagligt acceptable  

 ventetid for nogle af de mest alvorlige livstruende sygdomme.
Det  

 gælder iskæmisk hjertesygdom, lungekræft, brystkræft,  

 tarmkræft og livsmoderhalskræft.
Aftalen forudsætter, at de  

 tilpasninger som udmeldingen måtte nødvendiggøre, skal  

 ske inden for økonomiaftalens rammer.
Af finanslovsaftalen fremgår, at pligten til at  

 overholde fastsatte behandlingstider skal udvides til at omfatte andre  

 livstruende kræftsygdomme, når der foreligger retningslinjer fra  

 Sundhedsstyrelsen.
Disse øvrige kræftsygdomme er ikke omfattet  

 af økonomiaftalen med amterne for 1999.
Med lovforslaget pålægges Sundhedsstyrelsen en  

 ny opgave med at visitere de patienter, som henvises fra amterne med henblik  

 på tilvejebringelse af et behandlingstilbud.
Udgifterne herved  

 forudsættes dækket af de amter, som henviser patienter til  

 visitering i Sundhedsstyrelsen.
Opgavens omfang for Sundhedsstyrelsen kan  

 ikke forudses præcist.
Det forventes dog at være relativt  

 få patienter, som vil have behov for visitering via  

 Sundhedsstyrelsen.
4. Lovforslagets øvrige konsekvenser og forholdet  

 til EU-retten Lovforslaget har generelt ikke økonomiske og  

 administrative konsekvenser for erhvervslivet.
Dog vil de private sygehuse i  

 et vist omfang kunne få en fordel ved en øget henvisning af  

 patienter fra det offentlige sygehusvæsen.
 Lovforslaget har ikke konsekvenser for borgerne, ligesom  

 det heller ikke har miljømæssige konsekvenser, eller  

 konsekvenser i forhold til EU-retlige aspekter.
Vurdering af konsekvenser af lovforslag Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner Ingen Evt. merudgifter for amterne.
Udgiften er forudsat inden for  

 økonomiaftale Administrative konsekvenser for stat, kommuner og  

 amtskommuner Ingen Sundhedsstyrelsen får en ny opgave med at visitere de  

 af amterne henviste patienter.
Økonomiske konsekvenser for erhvervslivet De private sygehuse vil kunne få henvist flere  

 patienter fra de offentlige sygehuse Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter 4. Høring Lovforslaget har ikke været til høring.
Bemærkninger til de enkelte bestemmelser § 1 Efter forslagets § 5 d forpligtes amtskommunerne til at  

 yde behandling til patienter, der lider af livstruende sygdomme inden for de  

 maksimale ventetider, Sundhedsstyrelsen har fastsat for sådanne  

 sygdomme, jf. stk. 1.
Det betyder, at bopælsamtskommunen snarest efter  

 henvisningen af en patient, typisk fra en praktiserende læge, skal  

 bekræfte, at det kan opfylde den maksimale ventetid og meddele  

 patienten en dato for forundersøgelsen.
Tilsvarende gælder fra  

 forundersøgelse til behandling og fra behandling til evt.  

 efterbehandling.
I tilfælde, hvor amtskommunen ikke kan overholde  

 behandlingstiden i eget regi, indebærer stk. 2, at patienterne  

 skal tilbydes behandling på et sygehus i en anden amtskommune, på  

 privathospital eller på et sygehus i udlandet.
Betalingsforpligtelsen  

 påhviler i alle tilfælde bopælsamtskommunen.
 Såfremt der er tale om en sygdom, der alene  

 behandles på højt specialiserede afdelinger uden for  

 amtskommunen, overgår ansvaret for at overholde den fastsatte maksimale  

 ventetid til den højt specialiserede afdeling, medmindre det  

 umiddelbart meddeles patienten, at den maksimale ventetid ikke kan  

 overholdes.
 Amtskommunens forpligtelser efter bestemmelsen anses for  

 opfyldt, når patienten har fået et passende tilbud om behandling  

 inden for den af Sundhedsstyrelsen fastsatte maksimale ventetid   også  

 selv om patienten afslår, f.eks. fordi patienten mener, at det er for  

 langt væk, og hellere vil behandles på et sygehus i  

 nærheden, uanset at dette indebærer en længere ventetid.  

 Forpligtelsen må ligeledes anses for opfyldt, hvis  

 bopælsamtskommunen kan tilbyde rettidig behandling på et af  

 amtskommunens sygehuse, men patienten ønsker at bruge det frie  

 sygehusvalg til at vælge et andet sygehus   i eller uden for  

 amtskommunen   med en længere ventetid.
 For patienter, der i medfør af det frie sygehusvalg  

 vælger behandling på et sygehus uden for  

 bopælsamtskommunen, har det sygehus, der modtager patienten, pligt til  

 at sikre behandling inden for de fastsatte maksimale ventetider   medmindre  

 det umiddelbart meddeles patienten, at behandlingstiden ikke vil kunne  

 opfyldes.
Hvis patienten i dette tilfælde fastholder valget af  

 sygehus, anses bopælsamtskommunens forpligtelse for opfyldt.
Under alle  

 omstændigheder er det bopælsamtskommunen, der afholder  

 behandlingsomkostningerne i overensstemmelse med de generelle regler for  

 fritvalgspatienter.
Hvis amtskommunen kan tilbyde patienten den forventede  

 undersøgelse, behandling og efterbehandling inden for de fastsatte  

 maksimale ventetider, har amtskommunen således opfyldt sin  

 forpligtelse.
Efterfølgende kan det vise sig, at forløbet ikke  

 er gået efter planen på grund af forhold hos patienten eller ved  

 behandlingen.
Der kan opstå behov for, at en undersøgelse  

 må tages om inden næste led, at efterbehandlingen må  

 udsættes pga. komplikationer, eller fordi patienten er for dårlig  

 osv.
Sådanne afvigelser betragtes ikke som en overskridelse af den  

 fastsatte maksimale ventetid.
 Efter den foreslåede bestemmelse i stk. 3  

 gælder, at hvis amtskommunen eller   i tilfælde af, at  

 amtskommunen ikke selv varetager behandlingen   den højt  

 specialiserede afdeling ikke kan tilbyde behandling inden for den fastsatte  

 maksimale ventetid, overtager Sundhedsstyrelsen visitationsforpligtelsen.
En amtskommune, der ikke kan overholde den fastsatte  

 maksimale ventetid, skal straks videresende henvisningen til  

 Sundhedsstyrelsen, såfremt patienten ønsker dette.
Nogle  

 patienter vil eventuelt foretrække fortsat at lade deres egen  

 amtskommune stå for behandlingen   selvom det indebærer en lidt  

 længere behandlingstid   frem for at få henvisningen videresendt  

 til et centralt kontor, der vil henvise til et sygehus, patienten ikke  

 på forhånd kender.
Tidsfaktoren i forløbet er afgørende for  

 hele ordningen.
Amtskommunen vil efter stk. 3 blive forpligtet til snarest  

 muligt, dvs. inden for 1 uge, at give såvel patienten som  

 Sundhedsstyrelsen besked, hvis amtskommunen ikke kan overholde den fastsatte  

 maksimale ventetid.
Dersom amtskommunen på forhånd ved, at den  

 ikke kan overholde den fastsatte maksimale ventetid, skal henvisningen straks  

 videresendes til Sundhedsstyrelsen.
Det er afgørende, at Sundhedsstyrelsen behandler  

 henvisningerne hurtigt.
Det er derfor nødvendigt, at Sundhedsstyrelsen  

 til stadighed har et opdateret kendskab til den ledige kapacitet på  

 forskellige relevante behandlingssteder her i landet og i de nærmeste  

 nabolande.
 I tilfælde hvor der ikke kan tilvejebringes andre  

 behandlingstilbud, herunder på private sygehuse eller sygehuse i  

 udlandet, får Sundhedsstyrelsen i medfør af stk. 3 hjemmel  

 til at pålægge danske offentlige sygehuse at behandle patienten  

 forudsat, at Sundhedsstyrelsen vurderer, at det pågældende  

 sygehus er i stand til at varetage behandlingen.
Hvis Sundhedsstyrelsen ikke er i stand til at finde et  

 sygehus, der kan overholde den fastsatte maksimale ventetid, skal styrelsen  

 give patienten besked om dette straks.
Patienten får herefter i henhold  

 til stk. 4 ret til et tilskud på 100 pct. af DRG-taksten (den  

 gennemsnitlige omkostning ved en given behandling på et dansk  

 offentligt sygehus) for den pågældende behandling (dog  

 højst den faktiske pris for behandlingen), hvis vedkommende selv kan  

 finde en behandling på et privat sygehus i Danmark eller i udlandet.  

 Der ydes ikke tilskud efter bestemmelsen til behandling på offentlige  

 sygehuse i udlandet.
Hvis patienten finder et sådant passende  

 behandlingstilbud, må Sundhedsstyrelsen henvise hertil efter  

 stk. 3 med fuld betaling.
 Hvis patienten ikke ønsker at benytte sin ret til  

 at finde en behandling, har Sundhedsstyrelsen fortsat pligt til at henvise  

 patienten til behandling snarest muligt.
 Efter bestemmelsen i stk. 4 skal der være tale  

 om en almindeligt anerkendt behandling, som patienten er henvist til og ikke  

 alternativ, forskningsmæssig eller eksperimentel behandling.
Det er således en forudsætning for adgang til  

 tilskud, at såvel amtskommunen som Sundhedsstyrelsen ikke har kunne  

 finde et behandlingstilbud inden for den fastsatte maksimale ventetid.
Det  

 bemærkes navnlig, at der ikke er adgang til tilskuddet, hvis patienten  

 har afslået et rettidigt behandlingstilbud fra enten amtskommunen eller  

 Sundhedsstyrelsen.
Det vil derfor være Sundhedsstyrelsen, der  

 afgør og meddeler patienten, om vedkommende har ret til at få  

 tilskud.
 Patientens bopælsamtskommunen afholder efter  

 stk. 6 alle behandlingsudgifter samt udgifter til befordring og ophold  

 efter sygehuslovens gældende regler ved henvisning efter stk. 2 og  

 3. Adgangen hertil er reguleret i Sundhedsministeriets bekendtgørelse  

 om ydelse af befordring eller befordringsgodtgørelse i henhold til lov  

 om sygehusvæsenet og lov om svangerskabshygiejne og  

 fødselshjælp, der også regulerer adgangen til befordring  

 og ophold for en ledsager i tilfælde, hvor ledsagelse må anses  

 for påkrævet på grund af patientens alder eller  

 helbredstilstand.
 Ved henvisning efter stk. 3 betales et gebyr, som  

 skal dække udgifterne til Sundhedsstyrelsens behandling af  

 henvisningssager.
Det vil ikke være nødvendigt at  

 fastsætte bestemte takster for ordningen.
Hvor der efter stk. 1-3  

 benyttes offentlige danske sygehuse, bruges de eksisterende takster.
På  

 private eller udenlandske sygehuse må amtskommunen betale de takster,  

 der forlanges.
Amtskommunen henholdsvis Sundhedsstyrelsen vurderer, om de  

 forlangte priser er rimelige.
Hverken Sundhedsstyrelsen eller amtskommunen er  

 forpligtet til at henvise til private eller udenlandske sygehuse, hvor  

 betalingstaksten er urimelig høj, jf. stk. 5.
Efter stk. 7 bemyndiges sundhedsministeren til at  

 fastsætte nærmere regler om ordningen, herunder bestemmelser om,  

 hvornår ordningen får virkning på forskellige  

 behandlingsområder.
Ordningen gennemføres snarest muligt i  

 løbet af 1999, idet der dog er behov for en vis tid til at  

 tilrettelægge de administrative procedurer og arbejdet på  

 sygehusene efter ordningen.
 På nogle behandlingsområder vil ordningen  

 kunne gennemføres relativt tidligt i 1999, mens det på andre  

 områder vil være nødvendigt at udsætte  

 gennemførelsen af ordningen, bl.a. fordi de maksimale ventetider endnu  

 ikke er fastsat.
På hjerteområdet skal ordningen omfatte  

 patienter, der ved forundersøgelse (koronararteriografi) har  

 fået konstateret særligt svær hjertesygdom samt patienter  

 med tegn på iskæmisk hjertesygdom i ustabilt stade.
Ordningen kan  

 på dette område gennemføres tidligt i 1999.
På kræftområdet skal ordningen omfatte  

 behandling for brystkræft, herunder både mammografi, operation og  

 efterbehandling.
Ordningen kan også på dette område  

 gennemføres tidligt i 1999.
Ordningen skal også omfatte de to andre store  

 kræftformer   lunge- og tarmkræft   for hvilke der gælder,  

 at udredningsfasen er kompliceret og tillige under omlægning til nye  

 metoder på begge områder.
Sundhedsstyrelsens gældende  

 retningslinjer foreskriver en udredningsfase på maksimalt 4 uger og  

 behandling (operation) senest 2 uger efter, at diagnosen er stillet og  

 behandlingsindikationen afklaret.
Sundhedsstyrelsen skønner, at det vil være  

 uhensigtsmæssigt at forpligte amtskommunerne til at overholde tiderne  

 for udredningsfasen i den nuværende situation.
Man risikerer at  

 fremtvinge en udbygning med nogle metoder, som fagligt set snarere burde  

 afvikles.
For udredningen af disse sygdomme gennemføres ordningen,  

 når det er realistisk efter nærmere drøftelse i  

 kræftstyregruppen, dog senest med udgangen af 1999.
 Derimod kan behandlingsfristen på 2 uger efter  

 udredning gennemføres på et tidligere tidspunkt.
De øvrige livstruende kræftsygdomme har ikke  

 på tilsvarende måde været bearbejdet fagligt med henblik  

 på fastsættelse af maksimale ventetider, men Sundhedsstyrelsen  

 har vejledende fastsat 6 uger for forløbet fra henvisning til  

 behandling.
Retningslinjerne berammer en udredningsfase på maksimalt 4  

 uger og behandling (operation) senest 2 uger efter, at diagnosen er stillet  

 og behandling er valgt.
Også her kan de af Sundhedsstyrelsen fastsatte  

 maksimale ventetider for selve behandlingen gennemføres relativt  

 tidligt.
De fastsatte maksimale ventetider for udredningsfasen vil blive  

 gennemført, når de efter drøftelse i  

 kræftstyregruppen foreligger fra Sundhedsstyrelsen.
§ 2 Med henblik på at ordningen kan få virkning  

 så hurtigt som muligt foreslås det, at loven træder i kraft  

 dagen efter bekendtgørelsen i Lovtidende.
Bilag Lovforslaget sammenholdt med gældende lov Gældende formulering Lovforslaget Lov om sygehusvæsenet:
 § 3. Til en amtskommunes sygehusvæsen hører  

 amtskommunens egne sygehuse og fødeklinikker og andre til  

 sygehusvæsenet knyttede behandlingsinstitutioner samt amtskommunens  

 egne rekonvalescenthjem.
 Stk. 2. Som led i løsningen af sygehusvæsenets  

 opgaver kan en amtskommune samarbejde med andre amtskommuners  

 sygehusvæsen.
Stk. 3. En amtskommune kan endvidere indgå overenskomst  

 med eller på anden måde benytte private institutioner som led i  

 løsningen af sine sygehusopgaver.
Sundhedsministeren kan  

 fastsætte regler om amtskommunernes benyttelse af sådanne  

 institutioner.
 Stk. 4. Amtskommunen indgår driftsoverenskomst med de i  

 § 5, stk. 3, nævnte private specialsygehuse m.fl., som er  

 beliggende i amtskommunen.
 § 4. Sundhedsministeren kan fastsætte regler om  

 amtskommunernes adgang til som led i løsningen af  

 sygehusvæsenets opgaver at drive eller benytte institutioner i  

 udlandet.
 § 5.
1)	har bopæl i amtskommunen, jfr. dog stk. 2, eller 2)	har bopæl andetsteds her i landet, jfr. dog stk. 2, men  

 som midlertidigt opholder sig i amtskommunen, såfremt hensigten med  

 opholdet ikke har været at opnå sygehusbehandling og patienten  

 ikke tåler at flyttes til et sygehus i bopælsamtskommunen eller i  

 øvrigt trænger til øjeblikkelig hjælp.
 Stk. 2. Amtskommunen yder desuden vederlagsfri behandling ved  

 en anden amtskommunes sygehuse og fødeklinikker til personer, der har  

 bopæl i amtskommunen.
 Stk. 3. Amtskommunen yder endvidere vederlagsfri behandling  

 til personer, der har bopæl i amtskommunen, ved følgende private  

 specialsygehuse m.fl.: Epilepsihospitalet i Dianalund, Sclerosehospitalet i  

 Haslev, Sclerosehospitalet i Ry, Polio- Trafik- og Ulykkesskadedes  

 Fysiurgiske Ambulatorium, Dronning Alexandrines Gigtsanatorium,  

 Gigtsanatoriet Hans Jansens Hjem, Gigtsanatoriet i Skælskør,  

 Muskelsvindfondens Vejlednings- og Behandlingscenter, Vejlefjord og Center  

 for Hjerneskade.
 § 5 d.
 Stk. 2. Såfremt bopælsamtskommunen ikke er i stand  

 til tilbyde behandling i sit sygehusvæsen inden for den fastsatte  

 maksimale ventetid, skal patienten om muligt tilbydes behandling på et  

 sygehus i en anden amtskommune eller på et privat sygehus her i landet  

 eller på et sygehus i udlandet, som kan tilbyde behandling inden for  

 den fastsatte maksimale ventetid.
Stk. 3. Kan bopælsamtskommunen ikke tilvejebringe et  

 behandlingstilbud som nævnt i stk. 2, skal amtskommunen, hvis  

 patienten ønsker det, hurtigst muligt meddele det til  

 Sundhedsstyrelsen.
Sundhedsstyrelsen henviser herefter om muligt patienten  

 til behandling på et sygehus i en anden amtskommune eller på et  

 privat sygehus her i landet eller på er sygehus i udlandet.  

 Sundhedsstyrelsen kan i særlige tilfælde pålægge et  

 offentligt sygehus her i landet at varetage behandling af patienten.
Stk. 4. Kan Sundhedsstyrelsen ikke tilvejebringe et  

 behandlingstilbud efter stk. 3, og finder patienten selv et privat  

 sygehus her i landet eller i udlandet, der kan foretage den behandling, som  

 patienten er henvist til, ydes der tilskud til denne behandling svarende til  

 den gennemsnitlige udgift til en tilsvarende behandling på et dansk  

 offentligt sygehus, dog højst svarende til den faktiske betaling for  

 behandlingen.
Der kan ikke ydes tilskud til alternativ behandling eller til  

 behandling, der har forskningsmæssig eller eksperimentel karakter.
 Stk. 5. Pligten til at henvise patienter til behandling efter  

 stk. 2 - 3 gælder dog ikke til sygehuse, hvor Sundhedsstyrelsen  

 skønner, at behandlingstaksten er urimelig høj, eller at  

 udgifterne til befordring og ophold er uforholdsmæssigt  

 høje.
 Stk. 6. Bopælsamtskommunen afholder udgifterne til  

 behandling samt til befordring og ophold efter stk. 1 - 3.  

 Bopælsamtskommunen betaler tilskud til behandling efter stk. 4.  

 Bopælsamtskommunen betaler et gebyr til Sundhedsstyrelsen for  

 behandlingen af henvisningssager efter stk. 3 og 4. Sundhedsministeren  

 fastsætter gebyrets størrelse.
 Stk. 7. Sundhedsministeren fastsætter nærmere  

 regler om adgangen til behandling og amtskommunernes forpligtelser efter  

 stk. 2 - 6. Sundhedsministeren fastsætter herunder bestemmelser  

 om, hvornår forpligtelserne til at overholde de maksimale ventetider  

 får virkning for de enkelte behandlingsområder.
