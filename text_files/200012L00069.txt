Fremsat den 1. november 2000 af  

 sundhedsministeren (Sonja Mikkelsen) Forslag til Lov om ændring af lov om  

 sygehusvæsenet (Genoptræningsplaner) § 1 I lov om sygehusvæsenet, jf. lovbekendtgørelse nr. 687 af 16.  

 august 1995, som ændret senest ved lov nr. 470 af 31. maj 2000,  

 foretages følgende ændringer:
 1. Efter § 5 e indsættes :
»§ 5 f.
Sundhedsministeren fastsætter regler om, at  

 amtskommunerne tilbyder en genoptræningsplan til patienter, der har et  

 lægefagligt begrundet behov for fortsat genoptræning ved  

 udskrivning fra sygehus.« § 2 Loven træder i kraft den 1. juli 2001.
Bemærkninger til lovforslaget Almindelige bemærkninger 1. Lovforslagets baggrund, formål og hovedindhold Lovforslaget vedrører udarbejdelse af  

 genoptræningsplaner i forbindelse med udskrivning fra sygehus.
 Med lovforslaget bemyndiges sundhedsministeren til at  

 fastsætte nærmere regler vedrørende amtskommunernes tilbud  

 om en genoptræningsplan til personer, der ved udskrivning fra sygehus  

 har behov for det.
Lovforslaget om genoptræningsplaner er fremsat som  

 opfølgning på aftalerne om den kommunale økonomi i 2001,  

 der er indgået i juni 2000 mellem regeringen, Amtsrådsforeningen,  

 Kommunernes Landsforening samt Københavns og Frederiksberg kommuner.  

 Det blev aftalt, at der ved udskrivning fra sygehus skal foreligge en plan  

 for en effektiv og hurtig genoptræning.
Regeringen og de kommunale  

 parter ønsker at sikre sammenhæng i de offentlige  

 træningstilbud for den enkelte patient, uanset om træningen  

 tilbydes af amtet eller af kommunen.
Genoptræningsområdet beskrives ofte som et  

 grå-zoneområde, hvor patienterne risikerer at falde mellem to  

 stole.
For den enkelte patient, der står over for et  

 genoptræningsforløb, er det helt centralt at få klar  

 besked om hvilken træning, der bør iværksættes,  

 tilrettelæggelsen heraf, og de mål med hensyn til generhvervelse  

 af funktioner, der ud fra en lægefaglig vurdering kan opstilles for  

 træningen.
Der er imidlertid patienter, som oplever en ukoordineret og  

 usammenhængende indsats i forbindelse med genoptræningen efter  

 sygdom eller ulykke.
Som årsag hertil har der bl.a. været peget  

 på uklarhed i ansvarsplaceringen.
 Formålet med genoptræning er, så vidt  

 det er muligt, at bringe personen tilbage til samme funktionsniveau som  

 før sygdommen eller, hvor dette ikke er muligt, på et så  

 højt niveau som muligt.
 Behovet for genoptræning omfatter patienter, der har  

 fået nedsat deres funktionsevne i forbindelse med sygdom eller ulykker.  

 Det er således langt fra alle patienter, der udskrives fra  

 sygehusbehandling, som har behov for et genoptræningstilbud.
Genoptræning kan indebære både  

 træning af muskler og led samt træning i at kunne klare  

 almindelige daglige gøremål.
Træningen kan også  

 sigte mod at gøre patienten bedre fungerende såvel mentalt som  

 følelsesmæssigt og socialt.
Genoptræning omfatter  

 således et bredt spekter af aktiviteter, der spænder fra  

 træningsprogrammer, som patienten selv kan udføre hjemme til  

 træning ved terapeuter, læger eller andet personale.
 Med lovforslaget sker der en præcisering af  

 sygehusvæsenets ansvar for at tilrettelægge et  

 træningsforløb for den enkelte patient, når dette er  

 lægefagligt begrundet.
 Det skal samtidig bemærkes, at kommunerne efter den  

 sociale lovgivning skal sørge for hjælp til at vedligeholde  

 fysiske og psykiske færdigheder til personer med behov herfor.
Det skal understreges, at løsningen af  

 genoptræningsopgaverne mange steder i landet sker i et samarbejde  

 mellem amter og kommuner, og et træningsforløb kan således  

 udover amtskommunale tilbud også omfatte kommunale tilbud.
Forslaget  

 forudsætter derfor, at amterne og kommunerne lokalt træffer  

 nærmere aftaler om løsningen af træningsopgaverne,  

 herunder at visse træningsopgaver løses i fællesskab  

 eventuelt i kommunalt regi.
Inddragelse af primærkommunale tilbud i  

 genoptræningsplanen forudsætter, at der træffes konkret  

 aftale herom med patientens hjemkommune, herunder eventuelt med en  

 nærmere aftalt fælles finansiering.
Flere amter og en lang  

 række kommuner har imidlertid allerede i dag indgået  

 formaliserede aftaler om samarbejdet vedrørende  

 træningsindsatsen.
Aftalerne er udviklet og etableret inden for  

 rammerne af de samarbejds- og planlægningsbestemmelser, der i 1994 blev  

 indført i sundhedsvæsenet.
Sådanne aftaler kan være  

 et godt værktøj i arbejdet lokalt med at tilrettelægge et  

 sammenhængende træningsforløb for den enkelte patient.
 Lovforslaget vil med kravet om udarbejdelse af en  

 træningsplan til den enkelte patient, når dette er fagligt  

 begrundet, nødvendiggøre, at amter og kommuner etablerer et  

 formaliseret samarbejde på træningsområdet, herunder  

 aftaler klare visitationsretningslinier.
2. Gældende ret De offentlige træningstilbud er karakteriseret ved  

 en glidende overgang fra den specialiserede genoptræning i amtsligt  

 regi til vedligeholdelsestræningen, der varetages i kommunalt regi.
Fastlæggelsen af genoptræningsindsatsens  

 indhold og omfang foretages på sygehuset på grundlag af en  

 lægefaglig vurdering af, hvornår patienten er  

 færdigbehandlet.
Dermed hviler afgrænsningen mellem kommunal og  

 amtskommunal træning på en lægefaglig vurdering i hvert  

 enkelt tilfælde og ikke på en generelt beskrevet  

 afgrænsning.
Træningsområdet omtales også ofte som et  

 grå-zoneområde, hvor det er nødvendigt, at den sociale  

 sektor og sundhedssektoren samarbejder.
Dette behov for samarbejde på  

 et område, hvor en klar afgrænsning er fagligt og organisatorisk  

 vanskelig, har de centrale sundhedsmyndigheder gennem flere år  

 understreget bl.a. med kapitlet om planlægning og samarbejde i  

 sygesikringsloven, som trådte i kraft den 1. januar 1994.
3. Lovforslagets økonomiske og administrative konsekvenser Lovforslaget har samlet ingen økonomiske  

 konsekvenser.
Udgifter vil kunne holdes inden for de afsatte midler på  

 området.
Der er alene tale om en lovmæssig præcisering af  

 en eksisterende forpligtelse.
De beskedne administrative udgifter, der  

 måtte være forbundet med at give patienterne en skriftlig plan,  

 vurderes at blive opvejet af sparede genindlæggelser og sparet kommunal  

 plejeindsats som resultat af mere veltilrettelagte  

 genoptræningsforløb.
 Lovforslaget har ingen økonomiske eller  

 administrative konsekvenser for erhvervslivet, ligesom det ikke vil have  

 miljømæssige konsekvenser.
 Lovforslaget har ikke administrative konsekvenser for  

 borgerne.
4. Forholdet til EU-retten Lovforslaget indeholder ikke EU-retlige aspekter.
5. Høring Lovforslaget har forud for fremsættelsen været  

 i høring hos de statslige myndigheder, de kommunale parter, i de  

 sundhedsfaglige organisationer og Ældresagen,  

 Ældremobiliseringen, De Samvirkende Invalideorganisationer og  

 Patientforeningernes Samvirke.
I forbindelse med høringen har lovforslagets  

 økonomiske konsekvenser været særskilt drøftet med  

 de kommunale parter.
De kommunale parter er ikke enige i regeringens  

 vurdering af lovforslagets økonomi, men har fremført, at  

 lovforslaget dels vil føre til øgede udgifter til  

 administration i forbindelse med sygehusets udarbejdelse af  

 genoptræningsplanerne og dels vil betyde øgede forventninger hos  

 borgerne i forhold til både den primærkommunale og amtskommunale  

 træningsindsats.
 Vurdering af konsekvenser af  

 lovforslaget:
Positive  

 konsekvenser/mindreudgifter Negative konsekvenser/ merudgifter Økonomiske konsekvenser for stat, kommuner og  

 amtskommuner En veltilrettelagt og behovsrettet træningsindsats vil  

 på sigt forebygge yderligere funktionstab og dermed bl.a. forebygge  

 genindlæggelser og behov for yderligere plejeindsats i  

 kommunerne Ingen negative konsekvenser Administrative konsekvenser for stat, kommuner og  

 amtskommuner Lovforslaget indebærer, at amtskommunerne skal tilbyde  

 patienter med et lægefagligt begrundet behov for fortsat  

 genoptræning en skriftlig genoptræningsplan ved udskrivning fra  

 sygehus Økonomiske konsekvenser for erhvervslivet Lovforslaget indeholder ingen økonomiske konsekvenser  

 for erhvervslivet Administrative konsekvenser for erhvervslivet Lovforslaget indeholder ingen administrative konsekvenser for  

 erhvervslivet Miljømæssige konsekvenser Lovforslaget har ingen miljømæssige  

 konsekvenser Administrative konsekvenser for borgerne Lovforslaget indeholder ingen administrative konsekvenser for  

 borgerne Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser § 1 Sygehusene skal ved udskrivning tilbyde patienter, der  

 uanset alder   ud fra lægefaglige kriterier har behov for  

 genoptræning efter sygehusindlæggelse, en  

 genoptræningsplan, hvori det videre forløb er fastlagt.
Det er lægen på det sygehus, der har behandlet  

 patienten, der tager stilling til patientens behov for genoptræning.
I  

 de tilfælde, hvor der er tale om udenamtslige patienter, vil  

 udarbejdelsen af patientens genoptræningsplan forudsætte et  

 samarbejde med patientens hjemamt.
For nogle patienter er der behov for fortsat  

 genoptræning i sygehusregi efter udskrivelsen, mens andre mere  

 hensigtsmæssigt kan genoptrænes i andet amtsligt regi.
På  

 grundlag af lokale aftaler mellem amter og kommuner vil der endvidere  

 også kunne være tale om at tilbyde træning i kommunalt  

 regi.
Endelig er der en del patienter, hvor behovet for genoptræning  

 vil være dækket, når patienten ved udskrivningen forsynes  

 med instruktioner i, hvorledes patienten selv kan foretage den  

 nødvendige træning, bl.a. med støtte fra  

 hjemmetræningsprogrammer, brug af svømmehaller o.lign.
Bestemmelsen bemyndiger sundhedsministeren til at  

 fastsætte nærmere regler vedrørende amtskommunernes tilbud  

 om en genoptræningsplan til personer, der ved udskrivning fra sygehus  

 har behov for det.
Denne bemyndigelse agtes udmøntet i en  

 bekendtgørelse i umiddelbar tilknytning til lovforslagets  

 vedtagelse.
Det vil i bekendtgørelsen bl.a. blive fastsat, at  

 der ved den enkelte patients udskrivning fra sygehus skal være taget  

 stilling til, hvorvidt der foreligger et fagligt begrundet behov for fortsat  

 genoptræning.
Der vil endvidere blive fastsat bestemmelser om, at  

 planen skal indeholde oplysning om, hvilken form for genoptræning, der  

 tilbydes patienten, hvor den skal foregå, en foreløbig tidsplan  

 samt oplysning om hvilket funktionsniveau, det på tidspunktet for  

 udskrivningen vurderes, at patienten befinder sig på, og hvilket  

 funktionsniveau patienten skønnes at kunne nå ved fortsat  

 træningsindsats.
Endvidere vil det blive fastsat, at  

 genoptræningsplanen skal lægges sammen med patienten, foreligge  

 på skrift og udleveres til patienten senest ved udskrivningen.
§ 2 Det foreslås, at loven træder i kraft den 1.  

 juli 2001.
