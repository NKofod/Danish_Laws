Betænkning afgivet af Beskæftigelsesudvalget den 19. august 2015 Betænkning over Forslag til lov om ændring af lov om social pension (Harmonisering af regler om opgørelse af bopælstid for folkepension) [af beskæftigelsesministeren (Jørn Neergaard Larsen)]:
1. Udvalgsarbejdet Lovforslaget blev fremsat den 3. juli 2015 og var til 1. behandling den 3. juli 2015. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget blev samtidig med fremsættelsen sendt i høring.
Den 29. juli 2015 og den 6. august 2015 sendte beskæftigelsesministeren de indkomne høringssvar til udvalget.
Den 10. august 2015 sendte beskæftigelsesministeren yderligere høringssvar og et notat om samtlige høringssvar til udvalget.
Sammenhæng med andre lovforslag Lovforslaget skal ses i sammenhæng med lovforslag nr.
L 2 om ændring af lov om aktiv socialpolitik, lov om en aktiv beskæftigelsesindsats, integrationsloven og forskellige andre love (Indførelse af en integrationsydelse, ændring af reglerne om ret til uddannelses- og kontanthjælp m.v.) og lovforslag nr.
L 7 om ændring af lov om børnetilskud og forskudsvis udbetaling af børnebidrag og lov om en børne- og ungeydelse (Genindførelse af optjeningsprincippet for ret til børnetilskud og børne- og ungeydelse for flygtninge). Lovforslag nr.
L 2 har været behandlet i Udlændinge-, Integrations- og Boligudvalget, og lovforslag nr.
L 7 har været behandlet i Skatteudvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Institut for Menneskerettigheder og Mødestedet  Kirkernes Indvandrerarbejde på Vesterbro.
 Beskæftigelsesministeren har over for udvalget kommenteret de skriftlige henvendelser til udvalget.
Samrådsspørgsmål Udvalget har stillet et samrådsspørgsmål til mundtlig besvarelse til beskæftigelsesministeren, udlændinge-, integrations- og boligministeren og skatteministeren.
Ministrene har besvaret spørgsmålet i et fælles åbent samråd mellem Beskæftigelsesudvalget, Skatteudvalget og Udlændinge-, Integrations- og Boligudvalget den 18. august 2015. Udvalget har efterfølgende anmodet om de talepapirer, der lå til grund for ministrenes besvarelse af spørgsmålet.
Spørgsmål Udvalget har stillet 9 spørgsmål til beskæftigelsesministeren til skriftlig besvarelse, og ministeren havde ved afgivelse af betænkning besvaret de 8. Beskæftigelsesministeren vil efterfølgende besvare spørgsmål 9 vedrørende talepapir til samråd den 18. august 2015.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
 Et mindretal i udvalget (S, EL, ALT, RV og SF) indstiller lovforslaget til forkastelse ved 3. behandling.
Enhedslistens medlemmer af udvalget tager på det skarpeste afstand fra lovforslaget om at fratage flygtninge, der ikke har levet en længere årrække i Danmark, retten til fuld folkepension.
Forslaget betyder, at en række mennesker, der har været ofre for forfølgelse, krig eller undertrykkelse, og som på den baggrund har fået beskyttelse i Danmark, vil blive tvunget til at leve deres sidste år i dyb fattigdom.
I høringssvarene til lovforslaget ligger en samstemmende kritik fra en lang række humanitære organisationer samt fra Institut for Menneskerettigheder og FNs Højkommissariat for Flygtninge.
Alle disse kritikere har regeringen valgt at sætte sig ud over uden at forholde sig til kritikken med argumenter.
Enhedslisten har under udvalgsbehandlingen stillet en række spørgsmål til lovforslaget.
I spørgsmål 7 har Enhedslisten efterlyst et forskningsmæssigt belæg for, at pensionsregler har betydning for, hvilke lande asylansøgere vælger at søge til.
I svaret undlader beskæftigelsesministeren at levere noget belæg, men nøjes med at henvise til »regeringens opfattelse«.
Ud over at Enhedslisten er uenig i lovforslaget, er Enhedslisten fuldstændig uforstående over for, at det skulle haste så voldsomt at gennemføre denne lovgivning, at lovbehandlingen skal finde sted uden for Folketingets normale mødeperiode, og at lovforslaget blev fremsat, uden at et udkast forinden havde været sendt i høring.
Hvis Folketingets flertal ønsker at gennemføre så vidtgående forringelser af flygtninges vilkår, bør det som minimum ske som led i en normal lovgivningsproces og ikke som hastelovgivning.
Enhedslisten kom under forhandlingerne om finansloven for 2015 med den daværende regering igennem med et krav om at genindføre fuld folkepension for flygtninge.
Enhedslisten vil også fremadrettet arbejde for at genindføre flygtninges ret til fuld folkepension.
Radikale Venstres medlem af udvalget anfører, at flygtninge flygter fra krig, ikke for at få folkepension.
Som oftest kommer de som mennesker uden hjem og ejendele eller noget at leve for.
Alt det er de flygtet fra.
Nu skal de så, jf. lovforslag L 2, leve på en ydelse, som er meget, meget lav, og som ikke styrker integrationen, men tværtimod fremmer isolation og eksklusion.
Derudover skal de ved dette lovforslag fratages muligheden for at opnå folkepension på lige fod med danskere.
Det er uværdigt, og Radikale Venstre vil derfor stemme imod lovforslaget.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Bent Bøgsted (DF) fmd.
Jens Henrik Thulesen Dahl (DF) René Christensen (DF) Pia Adelsteen (DF) Alex Ahrendtsen (DF) Susanne Eilersen (DF) Hans Andersen (V) Peter Juel Jensen (V) Louise Schack Elholm (V) Jacob Jensen (V) Anni Matthiesen (V) Britt Bager (V) Joachim B.
Olsen (LA) Laura Lindahl (LA) Rasmus Jarlov (KF) Ane Halsboe-Jørgensen (S) Bjarne Laustsen (S) nfmd.
Jeppe Bruus (S) Leif Lahn Jensen (S) Lennart Damsbo-Andersen (S) Pernille Rosenkrantz-Theil (S) Peter Hummelgaard Thomsen (S) Henning Hyllested (EL) Christian Juhl (EL) Finn Sørensen (EL) Josephine Fock (ALT) Torsten Gejl (ALT) Sofie Carsten Nielsen (RV) Karsten Hønge (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
