(Til alle amtsråd, kommunalbestyrelser,  

 skolebestyrelser og skoleledere) Lov nr. 348 af 24. maj 1989 om ændring af folkeskoleloven (Forenkling af styrelsesregler m.v.) har medført ændringer af bestemmelserne i folkeskolelovens § 45, stk. 1, om fastsættelse af tiden for konfirmationsforberedelse, jf. lovbekendtgørelse nr. 438 af 20. juni 1989.
 I denne anledning skal man efter forhandling med Kirkeministeriet meddele  

 følgende vejledning, der indholder de nødvendige ajourføringer i forhold til  

 den hidtidige vejledning af 7. december 1977 om fastsættelse af tiden for  

 konfirmationsforberedelsen.
 1. Det følger af folkeskolelovens § 45, at  

 konfirmationsforberedelsen ikke imod præsternes ønske kan henlægges til tiden  

 efter normal skoletids ophør eller til andre ugedage end dem, hvor der finder  

 almindelig undervisning sted.
 Skolernes undervisningstid fastsættes af de kommunale skolemyndigheder.  

 Det kan dog oplyses, at undervisningstiden på 7. klassetrin med maksimalt 7  

 lektioner dagligt som regel vil strække sig fra kl. 8.00 til omkring kl.  

 14.40. På 8. klassetrin kan undervisningen omfatte op til 8 daglige  

 lektioner, og det vil ikke sjældent forekomme, at undervisningen på nogle af  

 ugens dage først afsluttes omkring kl. 15.30.
2. Ifølge folkeskolelovens § 45, stk. 2, skal der  

 sikres konfirmationsforberedelsen den nødvendige tid inden for de rammer, der  

 i lovens § 14, stk. 3, er fastsat for elevernes daglige undervisningstid.
De  

 timer, hvor eleverne går til konfirmationsforberedelse, indgår således i  

 timetallet, og elevernes samlede undervisningstid de pågældende dage incl.  

 konfirmationsforberedelsen må derfor ikke overstige 7 timer på 7. klassetrin  

 og 8 timer på 8. klassetrin.
Dette gælder dog ikke for elever, der går til  

 konfirmationsforberedelse på andre klassetrin end efter den normale ordning  

 ved skolen, og det kan heller ikke antages at gælde i tilfælde, hvor  

 konfirmationsforberedelsen efter præstens ønske henlægges til tiden efter kl.  

 15.30 på 7. klassetrin og kl. 16.00 på 8. klassetrin.
I sidstnævnte tilfælde  

 skal man dog henstille, at undervisningen i skolen og  

 konfirmationsforberedelsen tilrettelægges på en sådan måde, at elevernes  

 samlede undervisningstid de pågældende dage ikke kommer til at overstige 8  

 timer.
3. Det er overladt til præsterne at træffe bestemmelse  

 om, på hvilket klassetrin forberedelsen normalt skal foregå, samt om  

 forberedelsens fordeling inden for skoleåret.
Det påhviler præsterne at sende  

 meddelelse herom til kommunalbestyrelsen senest den 1. februar i det  

 forudgående skoleår, såfremt den hidtil gældende ordning ønskes ændret.
4. Efter folkeskolelovens § 45, stk. 1, 1. pkt.  

 fastsættes tiden for konfirmationsforberedelsen ved forhandling mellem  

 kommunalbestyrelsen og præsterne i kommunen.
Kommunalbestyrelsen vil kunne  

 overlade forhandlingerne til en repræsentant for skoleforvaltningen.
Forhandlingen om fastsættelse af tiden for konfirmationsforberedelsen  

 tager alene sigte på at fastlægge, på hvilke tidspunkter i forhold til det  

 ugentlige skema for skoleundervisningen konfirmationsforberedelsen skal  

 foregå, herunder om undervisningen skal gives i 2 sammenhængede lektioner een  

 gang ugentlig eller i 1 lektion to gange ugentlig.
Der bør under  

 forhandlingerne tages hensyn til de vanskeligheder for præsternes medvirken  

 ved kirkelige handlinger, som en placering af konfirmationsforberedelsen om  

 eftermiddagen kan medføre.
Det må endvidere tages i betragtning, at eleverne  

 på det pågældende klassetrin skal have mulighed for at deltage i  

 konfirmationsforberedelsen efter den fastlagte ordning uden at forsømme  

 skolens undervisning.
 5. Hvis der ved forhandlingen om tidspunkterne ikke  

 kan opnås enighed mellem præsterne og kommunalbestyrelsen, træffes  

 afgørelsen, som det fremgår af folkeskolelovens § 45, stk. 1, 2. pkt., af  

 kommunalbestyrelsen efter forhandling med meninghedsrådene for de sogne  

 (kirkedistrikter), hvis præster berøres af ordningen.
Forhandlingen mellem kommunalbestyrelsen og menighedsrådene kan foregå  

 mundtligt eller skriftligt.
Under hensyn til formålet med den nævnte  

 lovbestemmelse skal man henstille, at sagen behandles af den samlede  

 kommunalbestyrelse, og at kommunalbestyrelsens medlemmer under alle  

 omstændigheder gøres bekendt med de af menighedsrådene fremførte synspunkter.  

 Kommunalbestyrelsens afgørelse kan ikke indbringes for højere administrativ  

 myndighed.
 6. I de tilfælde, hvor et konfirmationshold omfatter  

 elever fra een skole, har kommunalbestyrelsen mulighed for helt eller delvis  

 at delegere sine beføjelser i henhold til folkeskolelovens § 45, stk. 1, til  

 skolebestyrelsen, jf. folkeskolelovens § 39 a, stk. 4.
Kommunalbestyrelsen kan således delegere beføjelsen til at forhandle med  

 præsterne, jf.§ 45, stk. 1, 1. pkt., til skolebestyrelsen.
Forhandlingerne  

 foregår i så fald mellem den eller de stedlige præster og skolebestyrelsen.  

 Skolebestyrelsen kan overlade forhandlingerne til skolelederen.
Det ovenfor  

 under pkt. 4, 2. afsnit, anførte gælder også for disse forhandlinger.
Kan der  

 ikke opnås enighed mellem parterne, træffes afgørelsen i henhold til  

 folkeskolelovens § 45, stk. 1, 2. pkt., af kommunalbestyrelsen efter  

 forhandling med vedkommende menighedsråd.
Forhandlingerne foregår på grundlag  

 af et referat af de tidligere forhandlinger mellem den eller de stedlige  

 præster og skolebestyrelserne.
Kommunalbestyrelsen har tillige mulighed for eventuelt at delegere sin  

 beføjelse til, efter forhandling med vedkommende menighedsråd, at træffe  

 afgørelse om tiden for konfirmationsforberedelsen, jf. folkeskolelovens § 45,  

 stk. 1, 2. pkt., til skolebestyrelsen.
I så tilfælde kan klage over  

 skolebestyrelsens afgørelse i henhold til lovens § 43 a, stk. 1, inden 4 uger  

 fra afgørelsens meddelelse indbringes for kommunalbestyrelsen.
7. Af hensyn til den planmæssige gennemførelse af  

 konfirmationsforberedelsen bør skolerne for de klassers vedkommende, hvis  

 elever går til konfirmationsforberedelse, undlade at henlægge ekskursioner,  

 virksomhedsbesøg, idrætsarrangementer og lignende til de dage, på hvilke  

 konfirmationsforberedelsen foregår.
Hvor dette ganske undtagelsesvis ikke kan  

 undgås, bør skolen give meddelelse herom til den pågældende præst.
8. Ifølge folkeskolelovens § 4, stk. 1, nr. 2,  

 omfatter undervisningen i den 9-årige grundskole kristendomskundskab på alle  

 klassetrin undtagen 7. eller 8. klassetrin.
Afgørelsen af, om undervisningen  

 i kristendomskundskab placeres på enten 7. eller 8. klassetrin træffes af  

 kommunalbestyrelsen i forbindelse med fastsættelse af rammerne for  

 undervisningens ordning, jf. folkeskolelovens § 39 a, stk. 2, nr. 4.  

 Afgørelsen kan dog være overladt til skolebestyrelsen, der fastsætter  

 principper for undervisningens ordning inden for de af kommunalbestyrelsen  

 fastlagte rammer, jf. bestemmelsen i folkeskolelovens § 39 e, stk. 2, nr. 1.  

 Det bør tilsigtes, at der ikke placeres undervisning i kristendomskundskab på  

 det klassetrin, hvor eleverne ved den pågældende skole normalt forberedes til  

 konfirmation, jf. pkt. 3. Det er dog ikke efter loven udelukket at placere  

 kristendomsundervisningen på samme klassetrin.
 9. Uddrag af anordning nr. 744 af 2. december 1989 om  

 konfirmation (§ 6-10) medfølger som bilag til denne vejledning.
 10. Vejledning nr. 252 af 7. december 1977 om  

 fastsættelse af tiden for konfirmationsforberedelsen bortfalder.
Undervisnings- og Forskningsministeriet,  

 den 11. januar 1990 P.M.V.
