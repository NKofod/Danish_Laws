 Det tilkommer vedkommende præst at afgøre, hvilket salmevers der  

 eventuelt skal afsynges under en gudstjeneste i forbindelse med  

 trosbekendelsen, og af om et hidtil anvendt vers skal bortfalde.
 Kirkeministeriets skrivelse af 14. juni 1968 til biskoppen over Helsingør  

 stift.
 I et med Deres Højærværdigheds skrivelse af 21. november 1967 hertil  

 indsendt andragende har sognepræst for A. menighed, N.N. sammen med  

 organisten ved A. kirke - og i forståelse med menighedsrådet - bedt  

 ministeriet tage stilling til, om det tilkommer sognepræsten eller  

 menighedsrådet at træffe bestemmelse i følgende spøgsmål:
Indtil foråret 1967 var det i følge det oplyste skik, at man ved højmesser  

 efter trosbekendelsen sang 1. vers af salme nr. 268 »Bøj, o Helligånd,  

 os alle« Til dette vers blev benyttet en melodi af Winding, men da  

 sognepræsten og organisten fandt, at denne melodi var af ringe musikalsk  

 værdi, besluttede de at afskaffe den.
I stedet for indførtes det trefoldige  

 AMEN, som er at finde i Den danske koralbog side 291.
 Denne ændring er stødt på menighedsrådets uvilje, og menighedsrådet har  

 overfor sognepræsten stillet krav om, at det trefoldige AMEN atter afskaffes  

 og erstattes af 3. vers af salme nr. 11.
 Ved sagens fremsendelse har provsten for B. herreds østre provsti udtalt,  

 at afgørelsen af, hvilket vers der eventuelt skal afsynges under en  

 gudstjeneste i forbindelse med trosbekendelsen, og af om et sådant hidtil  

 anvendt skal bortfalde, naturligt må træffes af vedkommende præst, idet  

 salmevalget ved gudstjenester i øvrigt alene er præstens sag.
 Denne udtalelse har De tiltrådt.
Således foranlediget skal man - efter at sagen har været drøftet med  

 samtlige biskopper - meddele til efterretning og videre bekendtgørelse, at  

 ministeriet også for sit vedkommende må være enig med sognepræsten og  

 provsten i, at det her omhandlede spørgsmål ikke kan henregnes til de i  

 menighedsrådslovens § 25 omhandlede »mindre ændringer i liturgi«, hvortil menighedsrådets  

 samtykke udkræves, men at sognepræsten må være berettiget til på egen hånd at  

 træffe bestemmelse om en ændring som denne.
