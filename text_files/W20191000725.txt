Ligebehandlingsnævnets afgørelse om handicap - sagsbehandling - kompetence J.nr. 19-9896 En kvinde klagede til Ligebehandlingsnævnet over forskelsbehandling på grund af handicap i forbindelse med behandling af kvindens sager om tildeling af arbejdsløshedsdagpenge under sygdom i henhold til lov om arbejdsløshedsforsikring.
Ligebehandlingsnævnet vurderede, at klagen i relation til afgørelser fra de indklagede alene vedrørte anvendelse og fortolkning af reglerne i lov om arbejdsløshedsforsikring.
Klagen faldt derfor uden for anvendelsesområdet for lov om forskelsbehandling på grund af handicap, og nævnet kunne derfor ikke behandle klagen.
 Klagen angår påstået forskelsbehandling på grund af handicap i forbindelse med en række sager om rådighed og tildeling af dagpenge under sygdom i henhold til lov om arbejdsløshedsforsikring og bekendtgørelse om rådighed.
Ligebehandlingsnævnets afgørelse Ligebehandlingsnævnet kan ikke behandle klagen.
Sagsfremstilling Afgørelse om rådighed og ret til dagpenge [A-kasse] traf den 9. august 2017 afgørelse om, at klager ikke stod til rådighed for arbejdsmarkedet fra den 28. juli 2017 og hermed ikke havde ret til dagpenge fra samme dato.
 Klager påklagede afgørelsen til Center for Klager om Arbejdsløshedsforsikring, der traf afgørelse i sagen den 19. april 2018. Center for Klager om Arbejdsløshedsforsikring ændrede [A-kasse]s afgørelse således, at datoen for, hvornår klager ikke stod til rådighed for arbejdsmarkedet, blev ændret fra den 28. juli 2017 til den 7. august 2017.
 Efter modtagelse af klagen over afgørelsen fra Center for Klager om Arbejdsløshedsforsikring den 9. maj 2018 traf Ankestyrelsens Beskæftigelsesudvalg afgørelse den 23. november 2018. Ankestyrelsens Beskæftigelsesudvalg stadfæstede Center for Klager om Arbejdsløshedsforsikrings afgørelse af 19. april 2018.
Afgørelse om ret til dagpenge under sygdom [A-kasse] traf den 4. maj 2018 afgørelse om, at klager ikke havde ret til dagpenge under sygdom fra den 7. august 2017.
 Klager påklagede afgørelsen til Center for Klager om Arbejdsløshedsforsikring, der traf afgørelse i sagen den 4. september 2018 og fastholdt, at klager ikke havde ret til dagpenge under sygdom fra den 7. august 2017.
 Efter modtagelse af klagen over afgørelsen fra Center for Klager om Arbejdsløshedsforsikring traf Ankestyrelsens Beskæftigelsesudvalg afgørelse den 23. november 2018. Ankestyrelsens Beskæftigelsesudvalg stadfæstede Center for Klager om Arbejdsløshedsforsikrings afgørelse af 4. september 2018.
Genoptagelse Klager rettede henvendelse til Ankestyrelsens Beskæftigelsesudvalg den 26. november, 27. november og 28. november 2018, idet hun var uenig i Ankestyrelsens Beskæftigelsesudvalgs afgørelser af 23. november 2018 om rådighed og ret til dagpenge under sygdom.
 Ankestyrelsens Beskæftigelsesudvalg afviste den 4. december 2018 at genoptage sagerne med den begrundelse, at der ikke var fremkommet nye oplysninger, som ændrede ved deres tidligere vurdering af sagen.
 Klagen over Ankestyrelsens Beskæftigelsesudvalg er modtaget i Ligebehandlingsnævnet den 15. februar 2019. Klagen blev suppleret den 10. april 2019. Ligebehandlingsnævnet har modtaget klagen over [A- kasse] den 7. april 2019 og klagen over Center for Klager om Arbejdsløshedsforsikring den 10. april 2019.
 Klagen til Ligebehandlingsnævnet og de efterfølgende henvendelser til nævnet er skrevet på dansk, og al korrespondance mellem klager og nævnet er foregået på dansk.
Klagers bemærkninger Klager gør gældende, at hun er blevet udsat for forskelsbehandling på grund af handicap.
 Klager har fremsendt dokumentation i form af journalfortegnelser fra et dansk sygehus og fra en polsk lægeklinik, der ifølge klager beskriver hendes handicap og de begrænsninger, det medfører.
 Det er klagers opfattelse, at afslag på dagpenge under sygdom har afskåret hende fra at få rehabilitering og genoptræning og dermed muligheden for at vende tilbage til arbejdsmarkedet.
Klager har yderligere gjort gældende, at de indklagede har frarøvet hende retten til et eksistensminimum i Danmark, og at hun nu bor i Polen.
Klager ønsker kompensation.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap efter lov om forbud mod forskelsbehandling på grund af handicap.
 Som sagen foreligger oplyst for Ligebehandlingsnævnet, må det lægges til grund, at klager forstår tilstrækkeligt dansk til, at sagen kan behandles forsvarligt på det foreliggende grundlag.
 Klagen over de indklagede angår spørgsmålet om forskelsbehandling på grund af handicap i forbindelse med de indklagedes behandling af klagers sager om tildeling af arbejdsløshedsdagpenge under sygdom i henhold til lov om arbejdsløshedsforsikring.
 Det fremgår af forarbejderne til lov om forbud mod forskelsbehandling på grund af handicap, at loven ikke vedrører det materielle indhold i afgørelser truffet af offentlige forvaltningsmyndigheder eller i love vedtaget af Folketinget.
 For så vidt angår klage over afgørelser, som er truffet af den offentlige forvaltning, må Ligebehandlingsnævnet tage stilling til, om klagen reelt vedrører forskelsbehandling, eller om klagen alene drejer sig om anvendelse og fortolkning af regler i anden lovgivning.
Efter det, der er anført af klager, vedrører klagen i relation til afgørelser fra de indklagede alene anvendelse og fortolkning af reglerne i lov om arbejdsløshedsforsikring, herunder særligt om ret til arbejdsløshedsdagpenge under sygdom.
Klagen falder derfor uden for anvendelsesområdet for lov om forskelsbehandling på grund af handicap.
 På den baggrund kan Ligebehandlingsnævnet ikke behandle klagen.
 Det bemærkes, at nævnet efter indholdet af klagen sammenholdt med oplysningerne i sagen hverken har fundet anledning til at vurdere, om klager har et handicap omfattet af lov om forbud mod forskelsbehandling på grund af handicap, eller til at foretage høring af de indklagede.
Retsregler Afgørelsen er truffet efter følgende bestemmelser:
 Lov om Ligebehandlingsnævnet:
 § 1, stk. 1, om nævnets kompetence  § 6, stk. 1, om klagebehandling  § 9, stk. 1, om klagebehandling  § 12, stk. 1, om klagebehandling.
 Lov om forbud mod forskelsbehandling på grund af handicap:
