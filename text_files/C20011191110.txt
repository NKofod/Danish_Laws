Cirkulæreskrivelse om meddelelse om  

 afbrydelse i medlemskab og indbetaling af efterlønsbidrag på  

 grund af kontingentrestance Kommentar m.v.:
I sager hvor medlemmer bliver slettet på grund af  

 kontingentrestance, kan egen sygdom eller sygdom i nærmeste familie  

 danne grundlag for at give en tilladelse til at se bort fra afbrydelsen i  

 medlemskab og indbetaling af efterlønsbidrag.
Afbrydelsen skal dog  

 være kortvarig, og det skal kunne dokumenteres, at den manglende  

 betaling skyldes sygdom hos medlemmet selv eller nær familie.
 I sager hvor et medlem bliver slettet af a-kassen på  

 grund af kontingentrestance, og årsagen til slettelsen er, at medlemmet  

 har glemt at melde adresseændring til a-kassen, bærer medlemmet  

 som udgangspunkt ansvaret herfor.
 Meddelelse om afgørelsen:
 Sag nr. 1:
Et medlem blev den 1. marts 2000 slettet af a-kassen  

 på grund af, at medlemmet ikke havde indbetalt medlemsbidrag for marts,  

 april og maj 2000 inden for tidsfristen.
Medlemmet forklarede, at grunden til  

 medlemmets manglende betaling var, at hun havde været syg i over 3  

 måneder.
Medlemmets læge havde først konstateret, at hun  

 havde en virus på balancenerven, men da hun fik hukommelsessvigt og  

 stadig var svimmel, fik medlemmet taget nogle forskellige blodprøver,  

 der viste, at medlemmet havde for lavt stofskifte.
 Medlemmet blev den 14. august 2000 genindmeldt i  

 a-kassen.
 A-kassen indstillede til, at direktoratet gav  

 medlemmet en dispensation.
 Medlemmets læge oplyste til direktoratet, at  

 medlemmet havde søgt læge i foråret 2000 på grund af  

 koncentrationsbesvær, hukommelsesproblemer og almen træthed, at  

 medlemmet fik konstateret et nedsat stofskifte, at nedsat stofskifte kan  

 udvikle sig langsomt, og at det er kendt, at der ved denne lidelse kan  

 optræde hukommelses- og koncentrationsbesvær.
 Direktoratet traf afgørelse om, at medlemmet  

 ikke kunne få genoprettet medlemskabet af a-kassen pr. den 1. marts  

 2000, men at medlemmet kunne få en dispensation for afbrydelsen i  

 medlemskabet og indbetaling af efterlønsbidrag i perioden fra den 1.  

 marts 2000 til den 14. august 2000 mod, at medlemmet efterbetalte  

 medlemsbidrag og efterlønsbidrag for den manglende periode.
 I forhold til dispensationen blev der lagt vægt  

 på, at medlemskabet kun var afbrudt i en kort periode, at  

 medlemmet havde betalt en del af det skyldige beløb, at  

 medlemmet uforvarende var kommet i kontingentrestance på grund af  

 sygdom, og at medlemmet hurtigt havde søgt om optagelse i a-kassen  

 igen.
 Sag nr. 2:
Et medlem blev slettet af a-kassen den 1. oktober 1999  

 på grund af, at medlemmet indbetalte det skyldige medlems- og  

 efterlønsbidrag 6 dage for sent. Årsagen til slettelsen var, at  

 medlemmet havde været indlagt på sygehuset med sprængt  

 blindtarm og betændelse i tarmene, hvilket krævede operation,  

 længere tids indlæggelse og rekreation, således at  

 medlemmet ikke var hjemme i ca. 4 måneder.
Medlemmet boede alene, og  

 havde derfor ingen til at varetage betalingerne for sig.
 Medlemmet blev den 24. januar 2000 genindmeldt i  

 a-kassen.
 A-kassen indstillede til, at direktoratet gav  

 medlemmet en dispensation.
 Direktoratet traf afgørelse om, at medlemmet  

 kunne få en dispensation for afbrydelsen i medlemskabet og indbetaling  

 af efterlønsbidrag i perioden fra den 1. oktober 1999 til den 24.  

 januar 2000 mod, at medlemmet efterbetalte medlemsbidrag og  

 efterlønsbidrag for den manglende periode.
 Der blev lagt vægt på, at medlemskabet  

 kun var afbrudt i en kort periode, at medlemmet uforvarende var kommet  

 i kontingentrestance på grund af akut sygdom, og at medlemmet  

 hurtigt havde søgt om optagelse i a-kassen igen.
 Sag nr. 3:
Et medlem blev den 1. oktober 1999 slettet af a-kassen  

 på grund af kontingentrestance.
Grunden til at medlemmet blev slettet  

 af a-kassen var, at betalingen over PBS svigtede, og medlemmet fik  

 således ikke indbetalt medlems- og efterlønsbidrag inden for  

 tidsfristen den 5. januar 2000.
 Medlemmet forklarede, at han løbende ordnede  

 "løse" indbetalinger via sin banks pc-service, som han også  

 benyttede til nye tilmeldinger til PBS, at han også havde  

 forsøgt med indbetalinger til a-kassen, men uden held, at han  

 havde kontaktet sin bank for at få en forklaring på dette svigt,  

 og at banken havde oplyst, at der ved samtidig tilmelding til  

 BetalingsService og betaling af regninger lejlighedsvist blev afvist  

 betalinger på grund af fejl i kodelinierne.
 Medlemmet var opmærksom på, at det ved alle  

 tilmeldinger understreges, at man skal holde øje med den  

 månedlige indbetalingsoversigt, indtil man er sikker på, at  

 ordningen fungerer, og at tekniske fejl ikke fritager medlemmet for ansvaret  

 for at betaling finder sted.
 Under normale omstændigheder ville medlemmet  

 også have fulgt op på sagen. Årsagen til at medlemmet ikke  

 undersøgte om indbetalingen til a-kassen var i orden skyldtes,  

at medlemmet i sidste halvdel af 1999 havde haft en  

 arbejdsmæssig hård periode, at medlemmet var meget  

 påvirket af sin farbrors længerevarende sygdom, der førte  

 til, at farbroderen afgik ved døden, og at medlemmet havde  

 lovet at ordne fordelingen af farbroderens bo, hvilket medlemmet gjorde  

 mellem jul og nytår.
 Medlemmet blev genindmeldt i a-kassen den 25. januar  

 2000.
 A-kassen indstillede til, at direktoratet gav  

 medlemmet en dispensation for afbrydelsen i medlemskabet og indbetaling af  

 efterlønsbidrag.
 Direktoratet traf afgørelse om, at medlemmet  

 ikke kunne få en dispensation.
 Direktoratet fandt ikke, at der forelå nogle  

 særlige omstændigheder i den periode, hvor rykker- og  

 sletteforløbet fandt sted.
 Ankenævnet traf afgørelse om, at der  

 kunne ses bort fra afbrydelsen i medlemskab og indbetaling af  

 efterlønsbidrag i perioden fra den 1. oktober 1999 til den 25. januar  

 2000 mod, at medlemmet efterbetalte medlemsbidrag og efterlønsbidrag  

 for den manglende periode.
 Ankenævnet lagde vægt på, at  

 medlemmets arbejdsmæssige og personlige forhold i tiden omkring  

 kontingentbetalingen efter det oplyste var særdeles belastende,  

at medlemmet havde tillid til, at indbetalingen fandt sted via  

 BetalingsService, at den manglende indbetaling skyldtes tekniske  

 problemer ved samtidig tilmelding af indbetalinger til a-kassen og betaling,  

 og at en kontingentrestancesletning ville medføre  

 uforholdsmæssigt stort indgreb i medlemmets mulighed for at gå  

 på efterløn, og mulighed for at optjene til den skattefri  

 præmie.
 Sag nr. 4:
 Et medlem blev slettet af a-kassen den 1. april 1994  

 på grund af kontingentrestance. Årsagen til den manglende  

 betaling var, at forskellige forhold havde gjort, at medlemmet  

 på tidspunktet for slettelsen af a-kassen både flyttede og  

 skiftede bank, at medlemmet gennem mange år havde betalt sine faste  

 udgifter via PBS, men at noget gik galt i forbindelse med medlemmets skift  

 til anden bank, at medlemmet på grund af flytningen og fordi medlemmets  

 ægtefælle var alvorligt syg ikke var opmærksom på de  

 følger, en afbrydelse af medlemskab af en a-kasse ville få for  

 medlemmet.
 A-kassen indstillede til, at direktoratet gav  

 medlemmet en dispensation.
 Direktoratet traf afgørelse om, at medlemmet  

 ikke kunne få en dispensation.
Der blev lagt vægt på, at medlemmet  

 først havde søgt om dispensation for afbrydelsen i medlemskabet  

 den 29. januar 2000, altså næsten 6 år efter at medlemmet  

 blev bekendt med, at hun var blevet slettet af a-kassen, og at medlemmet  

 efter de regler for overgang til efterløn, som var gældende  

 på tidspunktet for medlemmets genindmeldelse i a-kassen, skulle opfylde  

 et krav om 20 års medlemskab inden for de sidste 25 år for at  

 få ret til efterløn.
Medlemmet kunne på grund af  

 afbrydelsen i medlemskabet således ikke efter de dagældende  

 regler have haft en forventning om at kunne overgå til efterløn  

 som 60-årig.
 Ankenævnet traf afgørelse om, at  

 medlemmet kunne få en dispensation, således at der kunne ses bort  

 fra medlemmets afbrydelse i medlemskab af a-kassen i perioden fra den 1.  

 april 1994 til den 13. september 1994 mod, at medlemmet indbetalte  

 medlemsbidrag til a-kassen for den afbrudte periode.
 Det var ankenævnets opfattelse, at der forelå  

 så ganske særlige omstændigheder omkring medlemmets  

 afbrydelse i medlemskabet af a-kassen, at dette kunne begrunde en  

 dispensation.
 Ankenævnet lagde vægt på, at der var  

 tale om en forholdsvis kort afbrydelse i medlemskabet, at medlemmet på  

 tidspunktet for afbrydelsen i medlemskabet befandt sig i en meget vanskelig  

 situation, og at medlemmet på dette tidspunkt både flyttede og  

 skiftede bank, hvorved det gik galt med betaling af kontingent via PBS.
 Sag nr. 5:
 Et medlem blev den 1. oktober 1999 slettet af a-kassen  

 på grund af kontingentrestance. Årsagen til at medlemmet var  

 blevet slettet var, at medlemmet havde glemt at melde adresseændring  

 til a-kassen.
 Medlemmet blev optaget i a-kassen den 14. marts 2000 og  

 søgte om dispensation for afbrydelsen.
 A-kassen indstillede til direktoratet, at medlemmet  

 fik en dispensation, da der var tale om en forholdsvis kort afbrydelse i  

 medlemskabet.
 Direktoratet traf afgørelse om, at medlemmet  

 ikke kunne få en dispensation.
 Direktoratet fandt ikke, at det forhold, at medlemmet  

 havde glemt at melde adresseændring kunne anses for en sådan  

 særlig undskyldelig omstændighed, der kunne begrunde en  

 dispensation for afbrydelse i medlemskabet.
 Direktoratet lagde endvidere vægt på, at  

 meddelelse om adresseændring til a-kassen var medlemmets eget ansvar,  

 og at medlemmet først var blevet optaget som nyt medlem af a-kassen  

 den 14. marts 2000.
 Sag nr. 6:
Medlemmet blev den 1. april 1994 slettet af a-kassen  

 på grund af kontingentrestance.
Det var først i forbindelse med  

 udarbejdelsen af medlemmets personlige årsregnskab for 1994, at  

 medlemmet blev opmærksom på, at han var blevet slettet af  

 a-kassen.
Medlemmet blev genindmeldt i a-kassen med virkning fra den 31. juli  

 1995.
Medlemmet forklarede, at han skriftligt på et af  

 Postvæsenets standardadresseændringspostkort havde meddelt  

 adresseændring til a-kassen.
A-kassen havde 2. marts 1994 registreret  

 en ny adresse for medlemmet, men a-kassen havde tilsyneladende registreret en  

 forkert adresse.
Opkrævning, rykker- og slettebrev blev derfor sendt  

 til en forkert adresse.
 A-kassen kunne ikke afvise, at a-kassen havde registreret  

 medlemmet på en forkert adresse, idet a-kassen ikke længere var i  

 besiddelse af medlemmets meddelelse om adresseændring, og a-kassen  

 kunne heller ikke dokumentere, at de fremsendte breve til medlemmet var  

 kommet retur fra postvæsenet.
 A-kassen indstillede til direktoratet, at medlemmet  

 fik en dispensation.
 Direktoratet traf afgørelse om, at medlemmet  

 ikke kunne få en dispensation for afbrydelsen i medlemskabet af  

 a-kassen i perioden 1. april 1994 til 31. juli 1995.
Der blev lagt vægt på, at medlemmet  

 først havde søgt om dispensation den 4. april 1999, altså  

 næsten 4 år efter medlemmet var blevet bekendt med, at han var  

 blevet slettet af a-kassen, at han ikke dengang havde klaget over a-kassens  

 afgørelse om slettelse, og at medlemmet efter de regler for overgang  

 til efterløn, som var gældende på tidspunktet for  

 medlemmets genindmeldelse i a-kassen, skulle opfylde et krav om 20 års  

 medlemskab inden for de sidste 25 år for at få ret til  

 efterløn.
Medlemmet kunne på grund af afbrydelsen i medlemskabet  

 af a-kassen således ikke efter de dagældende regler have haft en  

 forventning om at kunne overgå til efterløn som  

 60-årig.
 Ankenævnet traf afgørelse om, at  

 medlemmet kunne få en dispensation, således at der kunne ses bort  

 fra medlemmets afbrydelse i medlemskabet af en a-kasse i perioden fra den 1  

 april 1994 til den 31. juli 1995.
 Det var ankenævnet opfattelse, at der forelå  

 så ganske særlige omstændigheder omkring medlemmets  

 afbrydelse i medlemskabet af a-kassen, at medlemmet kunne få en  

 dispensation.
 Ankenævnet lagde i den forbindelse især  

 vægt på, at medlemmet i marts måned 1994 havde meddelt  

 adresseændring til a-kassen, og at a-kassen ikke kunne afvise, at  

 a-kassen i denne forbindelse havde registreret medlemmet på en forkert  

 adresse.
