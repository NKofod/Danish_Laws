 Ved beregning af betaling for ophold på plejehjem skal medtages enhver  

 indtægt, herunder også særlig indkomst.
 REDEGØRELSE FOR SAGEN:
En nu afdød kvinde,der den 14. august 1979 fik ophold på plejehjem, blev  

 fra 1. januar 1982 afkrævet 13.780 kr. pr. måned i opholdsbetaling, hvilket  

 beløb, sammen med folkepensionsbeløbet, fratrukket lommepenge, udgjorde den  

 maximale betaling pr. måned på 15.690 kr.
Begrundelsen for kravet om  

 opholdsbetaling var oplysninger fra pensionistens selvangivelse for 1980,  

 hvoraf fremgik, at pensionisten som følge af salg af udlejningsejendom havde  

 haft særlig indkomst på ca. 2,8 mill. kr., og en nettoindtægt på 1,4 mill.kr.
 AFGØRELSEN, DER KLAGES OVER:
 Nævnet fandt, at særlig indkomst - ved beregning af betaling for  

 plejehjemsophold - var at betragte som enhver anden indtægt i det år, hvor  

 den er erhvervet, og at kommunen derfor havde været berettiget til at anvende  

 såvel særlig indkomst som skattepligtig indkomst for 1980 som grundlag for  

 beregning af betaling for klientens plejehjemsophold i 1982.
 KLAGEN TIL ANKESTYRELSEN:
 Det blev i anken anført, at pensionisten måtte optage lån for at betale  

 den særlige indkomstskat, at den forventede indkomst for 1982 var negativ, og  

 at særlig indkomst ikke medregnes ved opgørelse af socialindkomsten.
 LOVGRUNDLAG:
 Ifølge bistandslovens § 84, stk. 1, 1. punktum, skal der til en person,  

 der modtager pension efter den sociale pensionslovgivning, og som optages i  

 et plejehjem, af pensionen udbetales et beløb til personlige fornødenheder,  

 medens resten af pensionen benyttes til betaling for opholdet.
 Ifølge § 84, stk. 1, 5. punktum, skal en pensionist, der har indtægter ud  

 over pensionen, benytte 60% heraf som yderligere betaling for opholdet.
Socialministeriets cirkulære af 29. marts 1976 om institutioner under  

 kommunerne og om visse særlige plejehjem angiver i punkt 122, at der ved  

 opgørelsen af indtægten medregnes enhver indtægt, således også ydelser efter  

 loven om Arejdsmarkedets Tillægspension.
I indtægten fradrages skatter samt  

 folkepensionsbidraget.
Overskud og underskud på fast ejendom opgøres som  

 efter pensionslovene.
 Socialindkomstlovens § 1 bestemmer, at socialindkomsten danner grundlag  

 for beregning af og betaling for indkomstafhængige offentlige ydelser i det  

 omfang, det fastsættes i lov eller administrativ forskrift.
I socialministeriets cirkulære af 15. oktober 1980 om socialindkomst er  

 opregnet de lovområder, hvor socialindkomsten skal anvendes.
Her er intet  

 nævnt om plejehjemsbetaling.
 ANKESTYRELSENS AFGØRELSE:
 Ankestyrelsen fandt, at enhver indtægt skulle medregnes ved beregning af  

 plejehjemsopholdsbetaling, og stadfæstede således amtsankenævnets afgørelse.
