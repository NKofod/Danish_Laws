 Den merindflydelse, der i henhold til socialstyrelsens  

 cirkulæreskrivelse nr. 693 af 16. juni 1980 om forældreindflydelse i  

 daginstitutioner for børn og unge tilkommer forældrerådet med hensyn til  

 retningslinier for institutionernes pædagogiske arbejde, herunder personalets  

 sammensætning, angår alene principielle retningslinier for personalets  

 sammensætning og giver ikke forældrerådet nogen medindflydelse i konkrete  

 ansættelsessituationer.
 MEDDELELSE OM AFGØRELSEN:
 Foranlediget af en række henvendelser fra kommuner skal socialstyrelsen  

 meddele følgende om bestemmelsen i socialstyrelsens cirkulæreskrivelse nr.  

 693 af 16. juni 1980 om forældreindflydelse ved daginstitutioner, herunder  

 særlige daginstitutioner for børn og unge, pkt. 4:
Efter bestemmelsen har forældrerådet medindflydelse på bl.a.  

 retningslinier for institutionens pædagogiske arbejde, herunder personalets  

 sammensætning.
Det indebærer, at forældrerådet skal have adgang til at drøfte  

 principielle retningslinier for personalets sammensætning ved den enkelte  

 daginstitution.
 Som eksempel på sådanne principielle retningelinier kan nævnes fordelingen  

 af det ugentlige timetal på henholdsvis uddannet personale og øvrige  

 medarbejdere, vikarordninger, principper med hensyn til fordelingen mellem  

 mandlige og kvindelige medarbejdere og omkring til aldersfordelingen o.lign.
 Der er derimod ikke ved bestemmelsen tillagt forældrerådet nogen  

 medindflydelse med hensyn til konkrete ansættelsessituationer.
 Forældrerådets beslutninger i spørgsmål vedrørende ovennævnte principielle  

 retningslinier for personalets sammensætning meddeles til kommunalbestyrelsen  

 og indgår således som en del af det grundlag, hvorpå kommunalbestyrelsen  

 træffet sin beslutning vedrørende spørgsmålet, jfr. cirkulæreskrivelsens pkt.  

 4, sidste afsnit.
 Kommunalbestyrelsen kan beslutte, at samarbejdet skal udstrækkes ud over,  

 hvad der følger af cirkulæreskrivelsen.
