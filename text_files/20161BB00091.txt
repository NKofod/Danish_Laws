Fremsat den 21. marts 2017 af Sofie Carsten Nielsen (RV), Martin Lidegaard (RV) og Morten Østergaard (RV) Forslag til folketingsbeslutning om tilpasning af reglerne om bortfald af opholdstilladelse Folketinget pålægger regeringen at indkalde partierne til drøftelse af, hvordan man kan indrette reglerne for bortfald af opholdstilladelser og muligheden for dispensation, så reglerne i højere grad afspejler potentialet i et moderne globaliseret arbejdsmarked.
Bemærkninger til forslaget Globaliseringen har åbnet verden op.
De nationale grænser er ikke længere en begrænsning for, hvor man vælger at arbejde eller uddanne sig.
Arbejds- og familielivet har fået nye rammer.
Mange vælger i perioder at arbejde i udlandet for senere at vende tilbage til Danmark med nye erfaringer og viden, der bidrager positivt til det danske samfund.
 Statsministeren beskrev i sin nytårstale vigtigheden af, at vi ikke frygter de muligheder, som fremtiden og globaliseringen bringer. »Kom bare an, verden! « lød det fra Statsministeren med henvisning til hans søn, der netop havde færdiggjort en bachelorgrad i International Business og nu på formfuldendt engelsk begik sig med både danske og udenlandske venner.
Som reglerne for opholdstilladelse er indrettet i dag, kan personer med opholdstilladelse, der har boet flere år i Danmark og føler en stærk tilknytning til landet, dog kun i begrænset udstrækning udnytte de potentialer, som globaliseringen bringer.
Hvis man ikke er dansk statsborger og opholder sig i udlandet i en sammenhængende periode på mere end 12 måneder (6 måneder ved kort ophold i Danmark), bortfalder ens opholdstilladelse.
Søges der om dispensation, kan perioden udvides, hvis opholdet har et »velbegrundet formål«.
Normal praksis er dog, at der maksimalt gives dispensation i op til 4 år, og som loven er i dag, foreligger ingen udtømmende regler for, i hvilke tilfælde der opnås dispensation.
Udstedelsen af dispensationer hviler altså på en skønsmæssig vurdering, hvor der fra sag til sag tages stilling til, om formålet er tilstrækkelig velbegrundet.
 Det betyder reelt set, at personer, der har tilbragt hovedparten af deres voksne liv i Danmark, har fået børn her, bidraget størstedelen af deres voksenliv på det danske arbejdsmarked og stadig har bopæl her, risikerer at miste deres opholdstilladelse og få status som gæst i det land, hvor de føler de hører hjemme, hvis de takker ja til et jobtilbud fra udlandet og nyttiggør potentialet i et åbent, globaliseret arbejdsmarked.
I Danmarks ambition om at favne globaliseringen bør vi ikke begrænse, men understøtte og anerkende personer med mod og lyst til at rejse ud og søge udenlandske erfaringer.
Personer, der har en stærk og længerevarende tilknytning til Danmark, skal naturligvis også have denne mulighed.
Det afgørende for dine muligheder for at indgå i et moderne globaliseret arbejdsmarked bør ikke være statsborgerskab, men din tilknytning til Danmark.
Radikale Venstre foreslår derfor en tilpasning af reglerne for opholdstilladelse, så de i højere grad afspejler det moderne arbejdsmarked og giver mulighed for at drage fordel af, at globaliseringen give vide rammer for, at man midlertidigt kan rejse ud og arbejde i udlandet.
Radikale Venstre opfordrer derfor regeringen til at invitere til drøftelser om, hvordan vi kan tilpasse bortfaldsreglerne eller ændre i retningslinjer og praksis omkring udstedelse af dispensationer, så de afspejler denne virkelighed.
Radikale Venstre har ikke på forhånd en løsning på udfordringen, men ser frem til en drøftelse af mulighederne blandt partierne.
Skriftlig fremsættelse Sofie Carsten Nielsen (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om tilpasning af reglerne om bortfald af opholdstilladelse.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
