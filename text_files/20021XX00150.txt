Skriftlig fremsættelse (5. december  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af beredskabsloven  

 (Ændret grundlag for beredskabsplanlægningen, tilpasning af det  

 krigsmæssige beredskab, sammensætning af ankenævnet  

 m.v.).
(Lovforslag nr.
L 108).
 Forslaget er i al væsentlighed en udmøntning  

 af den politiske aftale mellem alle partierne i Folketinget om  

 redningsberedskabet efter 2002.
 Med lovforslaget tilvejebringes et ensartet  

 planlægningsgrundlag inden for den civile sektor med en forskydning fra  

 det krigsmæssige beredskab til fordel for fredsmæssige  

 opgaver.
Med lovforslaget ophæves hjemlen til at  

 pålægge en række kommuner pligt til at opretholde et  

 udvidet krigsmæssigt beredskab samt bestemmelsen om den obligatoriske  

 samordning for kommuner i det storkøbenhavnske område.  

 Ønsker kommunerne i det storkøbenhavnske område fortsat  

 at samordne deres fredsmæssige opgaver, kan dette ske i henhold til  

 beredskabsloven.
I forbindelse med forskydningen fra det krigsmæssige  

 redningsberedskab til fordel for de fredsmæssige opgaver ophæves  

 med lovforslaget bestemmelserne om beredskabets organisation under krise  

 eller krig.
Som led i en modernisering af tilsynet med det kommunale  

 redningsberedskab nedlægges med lovforslaget Redningsrådet,  

 når der med henblik på en styrket vidensindsamling er etableret  

 et system med elektronisk registrering og indberetning af  

 redningsberedskabets udrykningsaktiviteter.
Bestemmelsen om  

 Redningsrådets nedlæggelse træder først i kraft  

 efter indenrigs- og sundhedsministerens nærmere bestemmelse.
 Med lovforslaget opnår de frivillige i kommunerne  

 observatørstatus i beredskabskommissionerne med ret til at  

 overvære kommissionernes møder med taleret, men uden  

 stemmeret.
 I lovforslaget fastsættes, at kommunalbestyrelserne  

 med regelmæssige mellemrum skal vurdere behovet for, at der  

 gennemføres brand- og evakueringsøvelser på institutioner  

 og øvrige lokaliteter m.v., der er omfattet af regler fastsat i  

 medfør af beredskabsloven.
Med lovforslaget præciseres hjemlen i  

 beredskabsloven til at indkalde værnepligtige med henblik på  

 indsats i katastrofetilfælde, der kræver ekstraordinært  

 store mandskabsstyrker.
Forslaget er ikke direkte nævnt i den politiske  

 aftale, men er omtalt i analysen af redningsberedskabet, maj 2002, der har  

 ligget til grund for aftalen.
 Endelig er det i lovforslaget præciseret, at  

 formanden for ankenævnet skal være landsdommer.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
