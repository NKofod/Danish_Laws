(Til samtlige skoledirektioner uden for  

 København, skoleråd, kommunalbestyrelser, skolekommissioner  

 og skolenævn) 1. Til de i folkeskolen og den kommunale gymnasieskole ansatte tjenestemænd samt til de i folkeskolens og den kommunale gymnasieskoles  

 tjeneste løst antagne personer ydes der ved 25, 40 og 50 års tjenestejubilæer  

 et gratiale i overensstemmelse med de nedenfor angivne regler.
 Gratiale gives kun til personer, der har forrettet god tjeneste, og kan  

 ikke tildeles personer, der i de senere år før jubilæet har begået alvorlige  

 tjenesteforseelser.
 2. Afgørelse af, om gratiale skal gives., træffes i købstæderne og  

 kommuner, der med hensyn til folkeskolens styrelse er ligestillet med  

 købstæder, af kommunalbestyrelsen efter indstilling fra skolekommissionen.
 For landkommunernes vedkommende træffes denne afgørelse - efter indhentet  

 erklæring fra skolekommissionen og sognerådet - af skoledirektionen, der  

 tillige drager omsorg for, at gratialet tilstilles de stedlige  

 skolemyndigheder til overlevering til jubilaren.
 Overleveringen af gratialet bør ske under passende former, hvorom nærmere  

 bestemmelse træffes af de stedlige skolemyndigheder.
 3. Jubilæumsgratialet udgør 250 kr. ved 25 års jubilæum, 400 kr.  

 ved 40 års jubilæum og 500 kr. ved 50 års jubilæum.
Til personer, der ikke under hele den tjeneste, som medtages ved  

 beregningen af jubilæumsancienniteten, jfr. punkt 4, har været beskæftiget  

 med det fulde for stillinger af den pågældende art fastsatte timetal, ydes  

 gratialet med foranstående beløb, såfremt den samlede beskæftigelse  

 overstiger 2/3 af fuldt timetal for hele beskæftigelsesperioden.
Har det  

 samlede timetal oversteget 1/2, men ikke 2/3 af fuldt timetal, udgør  

 gratialet 175 kr., 275 kr. og 350 kr., og har det oversteget 1/4, men ikke  

 1/2 af fuldt timetal, udgør gratialet 125 kr., 200 kr. og 250 kr. ved  

 henholdsvis 25, 40 og 50 års jubilæum.
 4. Som jubilæumsdag regnes den dag, da den pågældende har gjort  

 henholdsvis 25, 40 og 50 års tjeneste i den danske folkeskole.
Jubilæumsancienniteten regnes fra den første antagelse i folkeskolens  

 eller den kommunale gymnasieskoles tjeneste.
Er der sket afbrydelse af  

 tjenesten, sammenlægges beskæftigelsesperioderne, medmindre afbrydelsen  

 skyldes afgang på grund af tjenesteforseelse eller strafbart forhold, der har  

 eller ville have medført afskedigelse uden pension.
 Såfremt den pågældende har været beskæftiget i statens eller folkekirkens  

 tjeneste eller i koncessionerede selskaber, der er overtaget af staten, kan  

 de forskellige beskæftigelsesperioder ligeledes sammenlægges ved  

 anciennitetsopgørelsen under forudsætning af, at varigheden og omfanget af  

 den eller de tidligere beskæftigelser dokumenteres på tilfredsstillende måde.
 Ved opgørelsen af jubilæumsancienniteten medtages kun virksomhed med et  

 timetal, der har udgjort mindst 1/4 af det fulde for stillinger af den  

 pågældende art fastsatte timetal.
Ferier under beskæftigelsen medtages ved opgørelsen.
Sygedage medregnes  

 ligeledes, såfremt der er ydet hel eller delvis løn under sygeperioden, eller  

 - for løse vikarer, der har virket i vikariatet i to måneder eller derover -  

 med indtil en uge, jfr. ministeriets cirkulære nr. 2 af 3. januar 1950 § 8.
 Endvidere medtages fraværelse på grund af militærtjeneste, såfremt der er  

 ydet hel eller delvis løn under fraværelsen, eller denne medregnes i den  

 pågældendes lønningsanciennitet, ligesom den tid, i hvilken en tjenestemand i  

 folkeskolen har stået uden for nummer, kan medtages i det omfang, hvori den  

 medregnes i lønningsancienniteten.
 Jubilæumsancienniteten fastsættes af skolerådet.
 5. Til personer, der ved dette cirkulæres ikrafttræden har holdt  

 50 års jubilæum, eller som har holdt 25 eller 40 års jubilæum og ikke inden  

 deres afskedigelse opnår at holde nyt jubilæum, ydes der ved afskedigelse på  

 grund af alder, svagelighed eller anden dem utilregnelig årsag efter  

 cirkulærets ikrafttræden et gratiale af samme størrelse som det, der efter  

 foranstående regler ville være ydet dem ved det seneste jubilæum.
 6. Udgiften til jubilæumsgratialet udredes af skolefonden under  

 lønningskontoen og refunderes med 85 pct. af statskassen og 15 pct. af  

 vedkommende kommune.
7. Ved de ovennævnte jubilæer gives der tillige de pågældende et  

 af vedkommende kommunalbestyrelse underskrevet diplom med udtryk for  

 skolevæsenets påskønnelse og tak.
Bestemmelse om diplomets udseende og  

 indhold træffes af kommunalbestyrelsen.
 Diplom skal ikke gives til de i punkt 5 omhandlede personer, ligesom der  

 ikke gives diplom i tilfælde, hvor der efterbetales gratiale for jubilæer,  

 indtrådet i tiden fra 1. april 1956 og indtil den heromhandlede ordnings  

 gennemførelse.
 Som bilag 1 og 2 til nærværende cirkulære er trykt et af  

 undervisningsministeriet udarbejdet normaldiplom for henholdsvis en i  

 folkeskolen og en i den kommunale gymnasieskole ansat.
 8. Dette cirkulære træder i kraft den 1. april 1956.
 Undervisningsministeriet, den 19. januar  

 1959.
 Jørgen Jørgensen.
/P.
Krogh-Madsen.
 Bilag 1.
 Normaldiplom for folkeskolens personale.
 (Udelades her).
 Bilag 2.
 Normaldiplom for den kommunale gymnasieskoles personale.
 (Udelades her).
