Nr BSF 39 Forslag til folketingsbeslutning om en ny skovlov Fremsat af Margrete Auken (SF) Gade (SF) Anne Grete Holmsgård (SF) Jes  

 Lunde (SF) Ebba Strange (SF) den 11. november 1986 Folketinget pålægger regeringen at sikre, at miljøministerens forslag til ny skovlov ud over at inddrage de økonomiske, beskæftigelsesmæssige og produktionsmæssige hensyn OGSÅ tilgodeser de landskabelige, naturhistoriske og rekreative hensyn.
Skovloven bør sikre, at de store rekreative, naturhistoriske og landskabelige kvaliteter i vore skove kan bevares, og at der ved hjælp af aktiv naturpleje kan genskabes naturværdier i skovene (naturgenopretning).
I de private skove må disse hensyn ikke underordnes de traditionelle produktionsmæssige hensyn.
Statsskovvæsenet skal have et formuleret formål med driften, der indebærer, at de fredningsmæssige hensyn får første prioritet.
Den nye skovlov bør bl.a. have et indhold, der i forhold til de private skove sikrer:
- at løvtræsandelen opretholdes og udvides, - at egeskovsarealet opretholdes og udvides, - at bøgeskovsarealet opretholdes og udvides, - at den skæve aldersfordeling for bøg sikres en successiv afvikling, - at ændring fra højstammet skov til juletræskulturer og lign. kun kan finde sted i nærmere begrænset omfang, - at løvtræsskovbryn opretholdes og udbygges, - at naturgenopretning, hvor dette ikke er i konflikt med naturvidenskabelige hensyn, kan iværksættes bl.a. ved genskabelse af afvandede søer og moser, - at nåletræsbevoksninger konverteres til løvtræsbevoksninger eller udyrkede arealer, hvor fredningsmæssige hensyn tilsiger dette, - at driftsformer, der rummer bred økologisk variation, fremmes.
Skovnævnets sammensætning ændres således, at de landskabelige, rekreative og naturhistoriske interesser får særskilt repræsentation.
Disse mål søges opnået ved en kombination af incitamenter og restriktioner.
Statsskovvæsenet pålægges at tilgodese tilsvarende driftsmæssige hensyn.
Eksisterende driftsplaner revideres i overensstemmelse hermed.
Herudover pålægges Statsskovvæsenet at eksperimentere med skovdriften.
Forskellige skovdyrkningssystemer skal i højere grad afprøves for at øge den økologiske mangfoldighed.
Forskellige højskovssystemer, mellemskovsdrift og lavskovsdrift bør systematisk indarbejdes i driftsplanerne, ligesom enkelte arealer bør henligge som naturskove.
Desuden bør Statskovvæsenet eksperimentere med flere forskellige kultur- og foryngelsesformer.
Selvforyngelse med bl.a. svinedrift - ligesom kvæg- og hestedrift - bør kunne indgå i skovdriften.
BEMÆRKNINGER TIL FORSLAGET Beslutningsforslaget er med enkelte ændringer en genfremsættelse af et i folketingsåret 1985-86 fremsat forslag, se Folketingstidende 1985-86 sp. 7047 og sp. 9281 samt tillæg A sp. 4739.
Den danske skov har til stadighed været en særdeles påskønnet del af den danske natur.
Den danske skov har været afgørende for landets økonomi, samtidig med at den har været en højt værdsat del af det danske landskab.
Dette afspejles allerede i Christian Vs kongelige forordning af 1670, hvori det hedder: »at skoven er een af de største herligheder Gud og naturen dette kongerige med begavet haver«.
Skoven har igennem hele landets forhistorie og historiske tid haft skiftende udbredelse og har vekslet indholdsmæssigt i takt med klimaforhold og menneskelig påvirkning.
Istidens tundravegetation afløstes af en skov, hvor birken dominerede.
Klimaet blev varmere, og siden trængte fyrreskoven frem og dækkede landet i dets helhed.
Senere blev denne afløst af egeblandingsskoven, som igen fra omkring 400 år før Kristi fødsel i stigende grad blev afløst af bøgeskoven.
Med bondekulturen tog skovmishandlingerne imidlertid fart.
Op igennem middelalderen tog denne udvikling fart, hvilket de mange krige medvirkede til.
Omkring 1700 påbegyndtes bestræbelser for systematisk at ophjælpe og forbedre statens skove.
Da den tyske forstmand Johan Georg von Langen blev knyttet til de sjællandske skove i 1763, blev skovgenopretningen sat i system.
Omkring 1800 var skovarealet ifølge officielle kilder reduceret til 4 pct. af landets areal, hvilket i realiteten nok snarere svarede til 2 pct.
på grund af skovenes sørgelige forfatning.
Det var baggrunden for, at fredskovsforordningen af 1805 blev gennemført.
Den forbød skovejerne at rydde de arealer, der i 1805 var bevokset med skov, og påbød dem at vedligeholde og indhegne deres skove.
Kreaturgræsningen blev forbudt.
Fredskovsforordningen fastlagte hermed, hvad der fortsat skulle være skov.
Det skovbillede, der var dominerende, da skoven på dette tidspunkt stivnede geografisk, var den forhuggede, men landskabeligt meget varierede skov med mange lysninger, småsøer og mosestrækninger.
Det var ren løvtræsskov med en blanding af mange forskellige træarter, blandt hvilke bøgen og undertiden også egen dominerede.
Skoven var præget af stor økologisk variation med mange nicher og stor aldersmæssig spredning i de enkelte bevoksninger.
Der var mange udgåede træer og sparsom selvsået opvækst.
De rationelt drevne skove, som vi kender i dag, med mange forskellige udenlandske træarter, specielt nåletræsarter, er et resultat af fredskovsforordningen fra 1805, hvis principper er stadfæstet i skovloven af 1935, der er det retlige grundlag for de danske skove, som vi kender i dag.
Hovedparten af alle de nuværende skove er pålagt en fredskovspligt i henhold til skovloven, hvilket indebærer en slags rammefredning af skovene, som betyder, at skovarealerne fortsat skal drives som skov.
Svagheden i den nugældende lovgivning er, at man ikke har sikkerhed for at bevare eller genskabe naturværdierne i skovene.
Løvskoven kan konverteres frit, gamle træer kan frit fældes og arealerne tilplantes med nåleskov.
Særlig spændende bevoksninger med stor økologisk variation har ingen generel beskyttelse.
Skovarealet er blevet udvidet, således at det i dag udgør 12 pct. af landets areal.
Store nåletræsplantager med bjergfyr og rødgran er plantet i de tidligere skovløse hedeområder i Midt- og Vestjylland.
Tilplantninger er desuden sket omkring eksisterende skove i det østlige Danmark.
Efter den seneste skovtælling, foretaget i 1976, udgør det samlede skovareal 493.000 ha; heraf er 137.000 ha løvtræ, 269.000 ha nåletræ og 87.000 ha ubevoksede arealer.
Det samlede løvtræsareal er formindsket med 7 pct. siden 1931, og bøgens areal er faldet fra 104.000 ha til 75.000 ha, hvilket svarer til et fald på 28 pct.
Desuden er det værd at bemærke, at bøgens aldersfordeling er meget skæv. 46 pct. er over 80 år gammel, hvilket indebærer, at det samlede bøgeareal inden for en relativt kort årrække yderligere vil falde drastisk.
 Skovenes ejendomsforhold fordeler sig på følgende måde:
 således at ca. 1/3 af det danske skovareal er offentligt ejet.
Skoven hører til de mest eftertragtede rekreative områder og til de naturhistorisk vigtigste landskabselementer.
Derfor er der gennemført en række fredninger af skovområder for at beskytte deres indhold.
Af skovfredninger kan nævnes:
- Hald Egeskov, som udgør en biotop, der er enestående i Nordeuropa, - Draved Skov i Sønderjylland, som ligeledes er af international betydning, - Suserupskoven ved Tystrup Sø, som er et af de få urskovsarealer i landet, - Allindelille Fredskov i Midtsjælland, som rummer en hel række usædvanlige botaniske forekomster, - Næsbyholm og Holckenhavn.
 Der er desuden gennemført skovfredninger for:
- Frederiksdal ved Furesøen, - Gammel Kjøgegaard ved Køge, - Dele af skovene under Brahetrolleborg på Fyn, - Skovene ved Madum Sø, - Enebærstykket i Rold Skov, - Dele af Jægerspris Nordskov i Hornsherred, - Hvidding Krat ved Randers og - Døndalen på Bornholm.
Skovfredninger er i dag den dyreste form for fredninger, der gennemføres i landzone.
Erstatningerne varierer fra 4.000-5.000 kr. til 25.000 kr. pr. ha.
De relativt få skovfredninger, der er gennemført, kan således ikke på tilfredsstillende vis suppleres, uden at det koster samfundet meget store beløb.
Bl.a. derfor bør der gennemføres en ny skovlov med bl.a. ovenstående indhold.
Udviklingen på marginaljordsområdet og den nylig ændrede landbrugslovs (lov nr. 327 af 4. juni 1986 om ændring af lov om landbrugsejendomme) udvidede adgang til skovbeplantninger understreger yderligere behovet for en ny skovlov.
Betydelige arealer påregnes tilplantet i de kommende år.
Det er overordentligt vigtigt, at disse tilplantninger ikke sker i konflikt med FREDNINGSHENSYN.
Skovrejsning kan mange steder i landet ske som et værdifuldt komplement til landskabets indhold som en naturgenopretning.
Andre steder kan landskabet påføres store ulemper, som undertiden kolliderer fatalt med naturhistoriske og landskabelige hensyn.
Dette kan især ske, hvis skovene etableres på grundlag af det nuværende mangelfulde lovgrundlag.
Det er derfor af central betydning, at der i de enkelte amter og Hovedstadsrådet udarbejdes særlige sektorplaner for skovbruget, således at de kommende års skovtilplantninger kan styres og stimuleres såvel i omfang som i indhold.
Nærværende forslag til folketingsbeslutning skal ses som et komplement til resultatet af arbejdet i det skovpolitiske udvalg, hvis kommissorium savner de nævnte fredningsmæssige aspekter (jf.
 nedenfor).
Det er centralt, at disse hensyn inddrages i en tid, hvor det i stigende grad erkendes, at den immaterielle produktion i vore skove kan sidestilles med og undertiden overgå den materielle.
 Skovpolitisk udvalgs kommissorium er følgende:
På grundlag af en analyse af det private skovbrugserhvervs produktions- og afsætningsforhold skal udvalget inden for rammerne af den gældende skovlov vurdere erhvervsmæssige udviklingsmuligheder og effektiviteten samt faktorer, der øver indflydelse herpå.
Udvalget kan fremkomme med forslag til ændringer i lovgivningen til sikring af en hensigtsmæssig erhvervsudvikling.
Udvalget kan i det omfang, det finder det nødvendigt, støtte sig til forarbejder i underudvalg, og udvalget kan nedsætte arbejdsudvalg af særlige sagkyndige.
