Skriftlig fremsættelse (4. oktober 2017) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om ændring af lov om bygningsfredning og bevaring af bygninger og bymiljøer (Ændrede retsvirkninger for visse fredede bygninger) (Lovforslag nr.
L 44) Kulturministeriets gennemgang af landets fredede bygningsmasse viser, at fredningsværdierne i et mindretal af bygningerne er gået tabt eller ikke længere kan opretholdes og reetableres meningsfuldt.
I disse tilfælde savnes proportionalitet mellem byrde og værdi for ejeren og samfundet.
Hovedformålet med lovforslaget er at indføre ændrede vilkår for de fredede bygninger, hvis indre fredningsværdier ikke længere eksisterer.
For de omfattede bygninger foreslås det i lovforslaget at fjerne kravet om tilladelse til visse bygningsændringer i det indre.
Med lovforslaget vil ejere af fredede bygninger, hvis fredningsværdier ikke eksisterer i bygningens indre, få lettet bebyrdende krav og blive stillet mere frit i forhold til ombygninger i det indre.
Samtidig letter lovforslaget den administrative byrde for myndighederne, idet der ikke skal sagsbehandles på byggesager, som ikke handler om beskyttelse af fredningsværdier.
 Det foreslås, at loven træder i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
