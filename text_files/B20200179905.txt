Bekendtgørelse om tilskud til introduktionskurser og brobygning, der afkortes eller aflyses i skoleåret 2020/21 I medfør af § 6, stk. 3, i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19 fastsættes:
 § 1. Det statslige tilskud til introduktionskurser og brobygning efter lov om kommunal indsats for unge under 25 år til institutioner, der udbyder ungdomsuddannelser, påvirkes ikke af, at institutionen omlægger introduktionskurset eller brobygningsforløbet til alternative tilrettelæggelsesformer i medfør af bekendtgørelse om aflysning af introduktionskurser og brobygning med fysisk fremmøde i skoleåret 2020/21. Tilskud til sådanne kurser og forløb ydes for den længde, som institutionen afholder kurset eller forløbet med, jf. dog § 2.
 § 2. Indebærer en omlægning af et introduktionskursus eller brobygningsforløb i medfør af den i § 1 nævnte bekendtgørelse, at institutionen afkorter den oprindeligt planlagte længde af introduktionskurset eller brobygningsforløbet, ydes tilskud efter § 1 svarende til et tilskud for den oprindeligt planlagte længde af introduktionskurset eller brobygningsforløbet, hvis følgende forudsætninger er opfyldt:
 1) For det planlagte introduktionskursus eller brobygningsforløb har institutionen senest den 27. oktober 2020 modtaget bindende tilmeldinger med oplysning om de deltagende elevers CPR-numre eller tilsvarende sikre identifikationsoplysninger om eleverne.
 2) Det er ikke praktisk mulig helt eller delvist at erstatte introduktionskurset eller brobygningsforløbet med en eller flere alternative tilrettelæggelsesformer med en længde svarende til den planlagte længde af kurset eller forløbet.
 3) Institutionen vurderer, at introduktionskurset eller brobygningsforløbet ikke kan gennemføres med en alternativ tilrettelæggelsesform på et senere tidspunkt end det planlagte inden den 26. juni 2021 eller, for så vidt angår brobygning i 9. og 10. klasse, inden den 1. marts 2021.
§ 3. Det statslige tilskud til introduktionskurser og brobygning efter lov om kommunal indsats for unge under 25 år til institutioner, der udbyder ungdomsuddannelser, påvirkes ikke af, at institutionen aflyser et introduktionskursus eller brobygningsforløb.
Det er dog en forudsætning, at aflysningen er omfattet af stk. 2 eller 3.
 Stk. 2. Der ydes tilskud efter stk. 1 for et aflyst introduktionskursus eller brobygningsforløb, hvis de i § 2, nr. 1  3 nævnte forudsætninger er opfyldt.
Stk. 3. Der ydes tilskud efter stk. 1 for et aflyst introduktionskursus eller brobygningsforløb, som ikke er omfattet af stk. 2, når aflysningen er en følge af nye eller genindførte foranstaltninger mod covid-19, som institutionen er nødt til at iværksætte, herunder foranstaltninger for at imødekomme sundhedsfaglige anbefalinger, som omfatter skolen eller institutionen.
Det er en forudsætning for ydelse af tilskud efter 1. pkt., at institutionen ikke kan omlægge introduktionskurset eller brobygningsforløbet til alternative tilrettelæggelsesformer, jf. den i § 1 nævnte bekendtgørelse, og ikke kan udskyde kurset eller forløbet til et senere tidspunkt, jf. § 2, nr. 3. Tilskud efter 1. pkt. ydes for den oprindeligt planlagte længde af kurset eller forløbet.
 § 4. I forbindelse med kontrollen vedrørende udbetaling af tilskud i henhold til §§ 1  3 skal institutionen og dennes revisor over for Styrelsen for Undervisning og Kvalitet erklære sig om, hvorvidt forudsætningerne for ydelse af tilskud er opfyldt.
 § 5. Bekendtgørelsen træder i kraft den 7. december 2020.
