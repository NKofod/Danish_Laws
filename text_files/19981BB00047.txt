Fremsat den 17. november 1998 af  

 Villy Søvndal (SF), Margrete Auken (SF),  

 Anne Baastrup (SF), Pernille Frahm (SF),  

 Steen Gade (SF) og Jes Lunde (SF) Forslag til folketingsbeslutning om børns rettigheder Folketinget opfordrer regeringen til at tage de  

 nødvendige initiativer til at sikre børns rettigheder på  

 en række områder:
 Børns ret til tid med deres forældre.
 Børns ret til plads i et pædagogisk dagtilbud.
 Børns ret til rådgivning, støtte og  

 behandling.
 Børns ret til medbestemmelse.
Bemærkninger til forslaget Almindelige bemærkninger Beslutningsforslaget er en i hovedtræk  

 uændret genfremsættelse af beslutningsforslag nr.
B 33,  

 folketingsåret 1996-97, jf.
Folketingets forhandlinger side 1824 og  

 tillæg A side 1169 og 1173.
Hensigten med dette forslag er at forbedre børns  

 retsstilling i samfundet.
Børn bør dels have ret til en  

 række centrale serviceydelser som for eksempel plads i et  

 pædagogisk dagtilbud og til rådgivning og støtte og dels  

 have demokratiske rettigheder, ret til at ytre sig og blive hørt i  

 sager, der angår dem.
Forslaget skal give anledning til en bred debat  

 om, hvordan man sikrer børn en ordentlig opvækst, at sætte  

 temaet »det gode børneliv« på den politiske dagsorden.
Tilsammen sigter de foreslåede initiativer mod dels  

 at sikre alle børn og børnefamilier et bedre hverdagsliv med  

 tid og plads til børn og med inddragelse af børnene i de  

 demokratiske processer i lokalsamfundet og dels ved rådgivning at  

 forebygge, at kriser opstår, og have et ordentligt beredskab, når  

 børn er kommet i krise.
Initiativerne fastholder herved det dobbelte  

 perspektiv at være særlig opmærksomme på den gruppe  

 af børn, der er mest udsatte, uden at tabe de »almindelige  

 børn« af syne.
Baggrunden for initiativerne er, at man i disse år  

 oplever en voldsom polarisering i gruppen af børn.
Flertallet af  

 danske børn har det godt, viser statistikken, men netop derfor bliver  

 det synligere, at den sidste gruppe på 15-18 pct. har det skidt.
Man er  

 ved at skabe et samfund, hvor det er stadig sværere for denne mindre  

 gruppe af børn at finde plads.
Der er flere årsager til denne  

 polarisering i børnegruppen.
En af årsagerne er, at der sker en  

 lignende udstødelse i voksengruppen, og at man endnu ikke er god nok  

 til at bryde den sociale arv   børn af udstødte voksne bliver  

 selv udstødte.
Rent faktisk er det sådan, at man  

 overfører den sociale arv, således at der i dag er  

 tredjegenerationsbistandsmodtagere.
En anden årsag er det  opskruede  

 tempo; mange børnefamiliers hverdag foregår i et tempo, der ikke  

 levner tid og plads til ordentligt samvær mellem børn og voksne.  

 Endelig er de sociale netværk i lokalsamfundet opløst mange  

 steder, og dette tab af netværk rammer især de svageste  

 børn.
Når forældrene svigter, er der i mange  

 tilfælde ikke andre voksne, der kan tage over, før  

 børnenes situation bliver så dårlig og derved så  

 synlig, at myndighederne griber ind.
Det er forældrenes pligt at sikre barnets opdragelse  

 og opvækst, og dette ansvar ønsker forslagsstillerne ikke at  

 fratage forældrene.
Men forslagsstillerne mener ikke, at børn  

 kun er forældrenes ansvar.
Børn er også  

 fællesskabets ansvar.
Forslagsstillerne mener, at samfundet har pligt  

 til og ansvar for at sikre forældrene de bedst mulige betingelser for  

 at kunne opfylde forældrerollen på bedste vis og pligt til at  

 sikre børn de bedst mulige opvækstbetingelser.
At give  

 børn sociale og demokratiske rettigheder er et led i processen med at  

 opdrage børn til at kunne tage ansvaret for deres eget liv og til at  

 videreføre og videreudvikle demokratiet i vores samfund.
I Danmark er der magtfulde institutioner, som varetager  

 for eksempel idrætsudøvernes og bilejernes interesser.
Men der  

 er ingen stærke pressionsgrupper, der varetager børnenes  

 interesser.
Med den forsøgsvise oprettelse af Børnerådet  

 har børnene fået en instans, der kan udtale sig om  

 spørgsmål, der vedrører børn.
Men den danske  

 politik på børneområdet er alt for usammenhængende  

 trods alle gode intentioner.
Den nuværende lovgivning om børn  

 har ikke børn i centrum.
Den lovgivning, der vedrører  

 særligt de mindre børn, er præget af at have  

 arbejdsmarkedspolitikken som omdrejningspunkt: Barnet skal passes, så  

 forældrene kan arbejde.
Børnechecken er et skattepolitisk  

 instrument, og arealkravene til daginstitutionerne ligger i  

 bygningsreglementet! De fysiske rammer, som børnene færdes i,  

 spiller en central rolle for børns trivsel.
For børn er det  

 vigtigt at kunne udnytte det frie rum.
I byerne er det frie rum ofte gader og  

 veje, der er trafikerede, og trafikken er med til at indskrænke  

 børnenes råderum.
Tiltag, der fremmer børns muligheder  

 for fri bevægelse, skal efter SF s mening prioriteres højt.
Det  

 er vigtigt at optimere de fysiske rammer for børnene, særligt  

 under hensyntagen til, at børn i trafikken er uhyre sårbare.  

 Derfor mener SF, at hensynet til børn i trafikken skal med, også  

 når trafikpolitikken er på dagsordenen.
Der er brug for en mere samlet børnepolitik  

 på tværs af de enkelte politikområder og en større  

 helhed i de politiske tiltag for børn og for familier.
Med dette  

 forslag til folketingsbeslutning ønsker forslagsstillerne at formulere  

 en række initiativer, der tager udgangspunkt i barnet og barnets  

 rettigheder, og at anspore til en debat om, hvordan man såvel  

 indholdsmæssigt som formelt sikrer børn en ordentlig  

 opvækst og udstyrer dem med rettigheder i forhold til det samfund, de  

 er en vigtig del af.
 Når SF genfremsætter dette forslag, er det,  

 fordi SF har bemærket, at de unge socialdemokrater, som kalder sig  

 »Café au laît«, i september 1998 er fremkommet med et bud  

 på en børnepolitik, »Fremtidens børnepolitik«, som  

 faktisk indeholder præcis de forslag, som SF's beslutningsforslag  

 indeholder.
 I den socialdemokratiske børnepolitik  

 foreslås:
Mere fleksibel orlov.
Socialdemokratiet mener, at  

 børnepasningsorloven skal gøres mere fleksibel.  

 Forældrene skal kunne tage orlov med kort varsel helt ned til en uge ad  

 gangen.
Det skal være muligt at tage deltidsorlov gennem en  

 periode.
Længere barselorlov.
Socialdemokratiet mener, at  

 barselorloven skal udvides med minimum 3 måneder.
Pasningsgaranti med kvalitet.
Socialdemokratiet mener, at  

 der skal vedtages en lovgivning, der stiller minimumskrav til  

 daginstitutionerne såvel som til pasningstilbudene.
Lovgivningen  

 bør indeholde minimumsstandarder for pladsforhold, normering m.v.
Socialdemokratiet mener, at der ved lovgivning må  

 indføres krav om pasningsgaranti i alle kommuner.
Ved pasningsgaranti  

 forstås, at forældrene efter barselorloven skal tilbydes en plads  

 til deres barn i pasningstilbud.
 Socialdemokratiet mener også, at det bør  

 overvejes, om pasningsalderen bør sættes op til 14 år.
 Tidligere og bedre indsats over for truede børn.  

 Socialdemokratiet mener, at lovgivningen skal ændres, så barnet  

 kan tvangsfjernes, inden alle de offentlige støttetiltag er  

 forsøgt, hvis det er åbenbart, at barnets forældre ikke  

 kan passe barnet ordentligt.
 Socialdemokratiet mener, at lovgivningen skal  

 ændres, så der tvangsfjernes for en længere periode end i  

 dag, således at barnet ikke oplever en genbehandling af sin sag hvert  

 år.
Socialdemokratiet mener, at lovgivningen skal  

 ændres, så barnets behov og trivsel afgør, hvor det skal  

 bo.
Det skal være barnets behov og ikke forældrenes ret, der  

 afgør barnets fremtid.
 Når de nævnte forslag sammenlignes med SF s  

 forslag til børns rettigheder, falder de stort set sammen, både  

 når det gælder forlængelse af barselorlov, fleksibel og  

 forbedret børnepasningsorlov, garantier for både standarden og  

 pladser på daginstitutionsområdet, dagtilbud op til 14 år  

 samt retssikkerhed for truede børn.
 SF mener derfor, det er på tide, at Folketinget  

 opfordrer regeringen til at sikre børnene disse forhold.
Bemærkninger til forslagets enkelte  

 bestemmelser Børns ret til tid med deres forældre På trods af, at arbejdstiden er kortere end nogen  

 sinde før, er familiernes hverdagsliv sådan indrettet, at  

 børn har for lidt tid sammen med deres forældre.
Børn  

 skal have ret til tid med deres forældre.
Børnefamilierne skal  

 have reelle muligheder for at kunne vælge ordninger med mere tid sammen  

 med børnene.
Børn kan få mere tid sammen med  

 forældrene, hvis man forlænger barselorloven og sikrer  

 fædre ret til en særlig fædreorlov, udbygger og forbedrer  

 de eksisterende orlovsordninger indholdsmæssigt og økonomisk,  

 giver småbørnsforældre bedre mulighed for nedsat  

 arbejdstid, og giver børn ret til at holde en forælder hjemme,  

 når børnene er syge (omsorgsdage).
SF har tidligere foreslået en barselreform, der  

 udvider den samlede periode med ret til frihed og introducerer såvel  

 omsorgsdage som en særlig barselorlov til fædre.
En længere  

 barselorlov ville tilgodese mange familiers ønske om at passe barnet  

 hjemme længere og undgå, at barnet tidligt udsættes for  

 »vuggestuepest« i overfyldte daginstitutioner.
Med en særlig  

 fædreorlov sikres barnet ret til at modtage omsorg fra begge  

 forældre i den første, vigtige tid.
Den 1. april 1997 blev børnepasningsorlovsydelsen  

 nedsat til 60% af dagpengesatsen.
Småbørnsforældrene har  

 ikke en reel mulighed for at gøre brug af den, idet de ikke har  

 råd til det.
SF mener, at ydelsen skal være højere og  

 helst på dagpengeniveau.
Orloven skal desuden gøres mere  

 fleksibel, så der er mulighed for, at den ene eller begge  

 forældre tager orloven som deltidsorlov.
Børns ret til plads i et pædagogisk dagtilbud Børn skal have retskrav på pasning i  

 offentlige dagpasningsordninger.
 Større børn skal have ret til et klubtilbud  

 i lokalområdet.
Målet med regeringens løfte om  

 pasningsgaranti var, at alle 1-5-årige skulle have pasningstilbud med  

 udgangen af 1995. Dette mål er endnu ikke opfyldt.
Primo 1998 er der  

 fortsat 10.000 af de mindste børn på venteliste.
Der er intet,  

 der tyder på, at hverken fødselsantallet eller  

 efterspørgslen bliver lavere i de kommende år.
For SF er det et  

 ufravigeligt krav, at pasningsgarantien opfyldes, men det skal ske uden  

 kvalitetsforringelser.
I de fleste kommuner smides børnene ud af  

 SFO-ordningerne i 2. eller 3. klasse.
Det er helt uacceptabelt.
Når  

 børnene forlader SFO-ordningen, bør de sikres en række  

 muligheder i lokalområdet.
Gruppen af børn, der ikke  

 længere har et egentligt pasningsbehov og alligevel ikke er helt gamle  

 nok til selv at kunne forvalte deres fritidsliv, bør have muligheder  

 dels i form af klubtilbud, hvor der er et vist voksenopsyn, og dels i form af  

 støtte til egne, selvforvaltede aktiviteter.
Børns ret til kvalitet, trivsel og udvikling i  

 daginstitutionerne Børn bør have krav på ordentlige  

 forhold i daginstitutionerne med skærpede krav til de fysiske rammer og  

 personalenormeringer.
 Børn bør sikres ordentlige rammer i  

 skolefritidsordningerne (SFO) med en fastlæggelse af regler om  

 lokalestørrelser og normeringer på SFO-området.
Retten til at få sine børn forsvarligt passet  

 er en forudsætning for, at børnefamiliernes hverdag kan  

 hænge sammen.
Men det gode dagtilbud er andet og mere end en  

 arbejdsmarkedsforanstaltning.
Det er i lige så høj grad en  

 børnepolitisk foranstaltning, hvor børn kan udvikle sig og  

 opleve, og hvor der kan ske et tæt familiesamarbejde.
Det kræver en tilstrækkelig  

 personalenormering, et kvalificeret pædagogisk indhold samt ordentlige  

 fysiske rammer både indendørs og udendørs.
Der bør  

 fastsættes minimumskrav på disse områder.
Disse minimumskrav skal ikke kun gælde for  

 institutioner oprettet efter serviceloven, men også for institutioner  

 oprettet efter folkeskoleloven (SFO erne). SFO er blev oprettet i en tid,  

 hvor antallet af skolebørn var faldende, og der var derfor ledig  

 pladskapacitet på skolerne.
I dag, hvor antallet af skolebørn  

 vokser enormt, udsættes SFO erne for stærkt kritisable fysiske  

 rammer, hvilket kun kan lade sig gøre, fordi der ingen regler er for  

 hverken fysiske rammer, personalenormering eller forældrebetaling.
Det  

 finder SF uacceptabelt.
Børns ret til rådgivning, støtte og  

 behandling 1.	Børns og familiers adgang til uformel og uafhængig  

 rådgivning skal styrkes.
 2.	Den børnesagkyndige rådgivning i forbindelse med  

 skilsmissesager skal styrkes, og barnet skal sikres en talsmand i  

 skilsmissesager.
 3.	Der skal udarbejdes handleplaner i alle børnesager, og i de  

 svære børnesager skal barnet have ret til at vælge og  

 få tilknyttet en voksen, der følger barnet.
Ad 1 I servicelovens § 5 hedder det, at kommunerne kan tilbyde  

 rådgivning til børn og familier, og at denne rådgivning  

 skal kunne ydes anonymt.
Men ikke alle kommuner har etableret en åben  

 og synlig børnerådgivning, og børn ved ikke, hvor de kan  

 søge hjælp og råd, når de får problemer i  

 hjemmet eller i skolen.
Børns muligheder for en sådan  

 uafhængig og uformel rådgivning skal styrkes, ligesom indsatsen  

 for at informere børn om  mulighederne for rådgivning.
 Sundhedsplejen skal styrkes og udbygges med henblik  

 på rådgivning og forebyggende indsats, og der bør  

 tilrettelægges særlige kurser, der retter sig mod fædre.  

 Mulighederne for anonym familierådgivning skal styrkes. Åben  

 familierådgivning kan i nogle tilfælde forebygge, at kriser i  

 familien udvikler sig.
Ad 2 I forbindelse med skilsmisse bør den  

 børnesagkyndige rådgivning styrkes og udbygges og eventuelt  

 gøres obligatorisk i fastlåste skilsmissesager, hvor der er stor  

 uenighed om placeringen af forældremyndigheden samt fastsættelsen  

 af samvær.
Der bør ansættes et antal  

 børnesagkyndige personer, der kan varetage barnets interesser i  

 fastlåste skilsmissesager.
I skilsmissesager kan forældrene hver  

 have en advokat, der kan følge sagen til dørs.
Banet, der  

 rammes af skilsmisse, bør sikres advokatbistand og  

 børnesagkyndig bistand i form af personer, der kun varetager barnets  

 tarv og følger hver enkelt sag fra start til slut.
Ovennævnte  

 foranstaltninger skal være med til at sikre, at det er barnets  

 vilkår og barnets ret til to forældre og til ordentligt  

 samvær med begge forældre, der står centralt, når  

 vilkårene for forældremyndighed og samvær skal  

 fastlægges.
Barnet har ret til samvær med både sin far og  

 sin mor også efter skilsmisse.
Ad 3 Alt for mange børn anbringes uden for hjemmet, uden  

 at kommunerne laver en handleplan for barnet.
Lovgivningen om handleplaner i  

 de svære børnesager skal føres ud i livet ved, at det  

 præciseres over for kommunerne, at en lovlig anbringelse  

 forudsætter, at der foreligger en handleplan.
Der bør  

 indføres sanktionsmuligheder over for kommuner, der ikke følger  

 loven på dette område.
Samtidig ønsker SF at sikre, at der  

 udarbejdes handleplaner i alle børnesager og ikke kun i  

 anbringelsessager.
 I de svære børnesager kan barnet flytte fra  

 kommune til kommune og blive kastebold mellem forskellige institutioner.  

 Derfor bør barnet have krav på at få udpeget en eller  

 flere ansvarlige voksenpersoner, som skal følge barnet gennem hele  

 sagsforløbet, uanset hvor barnet opholder sig.
Ad 4 10-20 pct. af de danske børn får på et  

 eller andet tidspunkt i deres opvækst brug for hjælp på  

 grund af psykiske problemer.
I 1996 blev der på landsplan henvist knap  

 5.000 børn mellem 0 og 18 år til forundersøgelser og  

 behandlinger på børne- og ungdomspsykiatriske afdelinger.  

 Ifølge en rapport udgivet af Sundhedsstyrelsen, september 1998, stod  

 knap 1.400 børn og unge på venteliste til  

 forundersøgelse/behandling pr. 1. december 1997 mod knap 700  

 børn i november 1995. Det er en katastrofal udvikling.
Den  

 primære årsag til ventelisterne er kapacitetsproblemer, blandt  

 andet mangel på speciallæger i børnepsykiatri.
Selv en  

 relativ kort ventetid på 3 måneder kan have stor negativ  

 indvirkning på det enkelte barn med behov for forundersøgelse og  

 behandling.
Derfor er det vigtigt, at ventelisterne fjernes helt.
Børns ret til medbestemmelse Børn og unge er individer med selvstændige  

 holdninger og meninger.
Derfor skal de sikres plads i samfundsdebatten, og  

 der skal tages hensyn til deres behov, når der fra centralt eller  

 lokalt hold skal tages beslutninger, der vedrører dem.
 Som det er nu, får børn og unge for lidt  

 information om vigtige beslutninger, der træffes på lokalt plan,  

 og de har for begrænsede muligheder for at sige deres mening, blive  

 hørt og få indflydelse på beslutningerne.
Demokratiet for børn og unge kan udfolde sig  

 på forskellig vis i de enkelte lokalsamfund, og der kan etableres  

 forskellige tiltag for at støtte og styrke børns og unges  

 aktive deltagelse i lokalsamfundet.
Man kan forestille sig børne- og  

 ungdomsråd, stormøder, hvor børn og unge kan møde  

 politikerne, specielle lokale nyhedsmedier for børn, høringer,  

 kontaktpersoner i den kommunale forvaltning, at børn og unge inddrages  

  tidligt i processen med at udarbejde kommunale børne- og  

 ungdomspolitiske målsætninger m.v.
Der bør laves en række forsøg med at  

 inddrage børn og unge i det lokale demokrati.
Forsøgene skal  

 sigte på at udvikle forskellige modeller, der sikrer børn og  

 unge reel indflydelse på de beslutninger i lokalsamfundet, der  

 vedrører dem.
Forsøgene skal sigte på at udvikle  

 forskellige modeller, der sikrer børn og unge reel indflydelse  

 på de beslutninger i lokalsamfundet, der vedrører dem.  

 Forsøgene skal skabe rammer, der opfordrer børn og unge til at  

 involvere sig aktivt i livet omkring dem, og derigennem medvirke til at  

 udvikle børns og unges forståelse for demokratiske processer og  

 opdrage dem til at tage aktivt del i demokratiet.
Skriftlig fremsættelse Villy Søvndal (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om børns  

 rettigheder.
(Beslutningsforslag nr.
B 47).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
