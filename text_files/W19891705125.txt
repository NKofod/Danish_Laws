Advarsel til vognmand, der gentagne gange havde overtrådt køre- og  

 hviletidsbestemmelserne Direktoratet har fra politimesteren i Randers modtaget indberetning om, at  

 De den 8. juni 1988 har vedtaget et bødeforlæg på 24.000 kr. for overtrædelse  

 af køre- og hviletidsbestemmelserne m.v.
 Sagen vedrører 7 overtrædelser af bestemmelserne om daglig køretid, 10  

 overtrædelser af bestemmelserne om uafbrudt køretid, 5 overtrædelser af  

 bestemmelserne om daglig hviletid, 1 tilfælde, hvor en chaufførs kørsel med  

 en nærmere angiven bus ikke nærmere kunne dokumenteres, og 1 tilfælde  

 vedrørende manglende påføring af registreringsnummer på diagramark, ialt 24  

 overtrædelser.
 Overtrædelserne er begået af 5 chauffører i perioden 1. - 26. juli 1987.  

 De er konstateret ved Arbejdstilsynets kontrolundersøgelse hos virksomheden.
 Ifølge § 14, stk. 2, i lov om buskørsel kan en tilladelse til turist- og  

 bestillingskørsel tilbagekaldes, såfremt indehaveren i udøvelsen af sin  

 virksomhed har gjort sig skyldig i forhold, der giver grund til at antage, at  

 han ikke fremtidig vil drive virksomheden på forsvarlig måde.
 Rådet fandt ikke grundlag for at tilbagekalde tilladelsen, men besluttede,  

 at der skulle gives Dem en alvorlig advarsel.
 Det tilkendegives Dem herved, at gældende lovregler m.v. nøje skal  

 overholdes, og at tilladelsen omgående vil blive inddraget, såfremt der  

 konstateres nye overtrædelser af køre- og hviletidsbestemmelserne, såfremt De  

 gør Dem skyldig i andre forhold, der giver grund til at antage, at De ikke  

 vil drive virksomheden på forsvarlig måde, eller såfremt De gør Dem skyldig i  

 grov eller oftere gentagen overtrædelse af vilkårene for tilladelsen.
