Fremsat den 11. december 2002 af  

 Anne-Marie Meldgaard (S),  

 Sophie Hæstorp Andersen (S),  

 Ritt Bjerregaard (S), Lotte Bundsgaard (S),  

 Morten Bødskov (S),  

 Karen J.
Klint (S) og Ole Stavad (S) Forslag til folketingsbeslutning om asylpolitik Folketinget pålægger hermed regeringen at  

 arbejde for:
1.	At kommunerne får bedre mulighed for at overtage driften af  

 eksisterende asylcentre.
Det sikrer et større kommunalt engagement og  

 en god lokal forankring.
Røde Kors, Beredskabsstyrelsen, kommuner og  

 andre skal have ens vilkår for driften af asylcentrene.
 2.	At der etableres et råd med medlemmer fra de statslige  

 asylmyndigheder og kommunerne, hvor erfaringer kan udveksles.
 3.	At lokale offentlige institutioner overtager flest mulige opgaver i  

 relation til asylansøgere såsom daginstitutionstilbud, skolegang  

 for børn og unge, voksenundervisning, samarbejde om  

 beskæftigelse osv.
 4.	At børn i den undervisningspligtige alder kan modtage  

 undervisning på en lokal folkeskole.
 5.	At de daglige tilbud, krav og forpligtelser tilrettelægges i  

 respekt for asylansøgerens personlige situation, der kan være  

 præget af traumer, handicap eller andre lidelser, herunder at de  

 eksisterende sundhedstilbud og tilbud om krisebehandling styrkes.
6.	At gøre undervisningen i dansk og samfundskundskab  

 obligatorisk for asylansøgere.
Samtidig skal undervisningen i de to  

 fag styrkes og udbygges, f.eks. gennem udvikling af test, prøver og  

 lærerevalueringer, så asylansøgerne til stadighed kan  

 følge egne fremskridt.
 7.	At styrke kvaliteten af den tolkebistand, der ydes  

 asylansøgere, flygtninge og indvandrere, for at sikre en hurtigere  

 integration og bedre retssikkerhed i sagsbehandlingen.
 8.	At asylcentre opfattes som aktive og forpligtende steder, der  

 støtter asylansøgerne i fastholdelse og udvikling af egne  

 kompetencer og ressourcer, så manglende inddragelse i og ansvar for  

 egen hverdag ikke ender i passivitet og isolation af asylansøgerne.  

 Den aktive dagligdag skal sikres gennem en individuel handlingsplan, som kan  

 omfatte forpligtelsen til at deltage i centerets driftsopgaver, undervisning  

 eller uddannelse eller frivilligt eller lønnet arbejde.
9.	At asylansøgere må tage arbejde på normale  

 overenskomstmæssige vilkår, fra de registreres som  

 asylansøgere.
Ligeledes skal de af Landsorganisationen i Danmark og  

 Dansk Arbejdsgiverforening aftalte betingelser for arbejdspraktik anvendes  

 allerede i asylfasen.
 10.	At forkorte sagsbehandlingstiden i asylsager.
Bemærkninger til forslaget Asylansøgere er naturligvis  

 forskellige som personer.
Men det er ofte kendetegnende for  

 asylansøgere, at de har udvist stor selvstændighed, mod og  

 overlevelsesevne, før de ender i en situation, hvor flugten er deres  

 eneste udvej.
Det er derfor vigtigt, at modtagelsen af asylansøgere  

 tager som udgangspunkt, at asylansøgerne er mennesker med mange  

 ressourcer, hvilket mere aktivt skal komme til udtryk i det liv, de kommer  

 til at leve i tiden i et asylcenter.
Asylansøgere skal opfattes som personer, der  

 fortsat kan tage vare på eget og sine nærmestes liv, ligesom de  

 har gjort det, før forholdene i hjemlandet tvang dem til at flygte.  

 Derfor foreslås styrkede krav om deltagelse i en mere systematisk  

 tilrettelagt dansk- og samfundsundervisning og deltagelse i det daglige  

 arbejde i de gennemsnitligt 21 måneder, som en asylansøger  

 opholder sig på et asylcenter.
Derudover vil især muligheden for  

 at tage arbejde på normale eller tæt på normale  

 vilkår effektivt medvirke til fastholdelsen af det personlige  

 selvforsørgelsesansvar.
 Jo tidligere en asylansøger sikres en mere aktiv og  

 udadvendt hverdag, des nemmere vil vedkommende få chance for en reel  

 kulturel og medmenneskelig integration frem for fortrinsvis at begrænse  

 sine sociale kontakter til personer fra eget hjemland.
Mange asylansøgere har dog været igennem  

 store personlige tab eller tortur eller har pådraget sig andre fysiske  

 og psykiske mén.
Via en bedre tolkebistand og via øgede  

 sundhedstilbud skal de have bedre mulighed for hurtigst muligt at modtage  

 krisebehandling eller anden behandling, så disse forhold ikke bliver  

 uoverkommelige barrierer for at kunne klare en aktiv hverdag og for at  

 forsørge sig selv.
 For at give bedre forudsætninger for en hurtigere  

 integration skal tiden i et asylcenter aldrig være passiv, men anvendes  

 til uddannelse og begyndende integration i samfundet.
 For de ansøgere, der tilkendes asyl, er det en  

 uvurderlig fordel, at de ved endt sagsbehandling forstår og eventuelt  

 behersker dansk og har haft kontakt med det danske uddannelsessystem og/eller  

 arbejdsmarked.
 For de ansøgere, der afvises, vil tilegnelsen af et  

 nyt sprog og indføring i et demokratisk samfund øge deres  

 personlige kompetencer til et fortsat liv i hjemlandet.
Lokalt engagement og forankring vil hurtigere give  

 asylansøgerne en forståelse af de pligter og muligheder, der  

 ligger i det danske nærdemokrati.
Der lægges især  

 vægt på, at børn og unge allerede i asylfasen modtager  

 undervisning i folkeskolen.
Det er vigtigt, at asylansøgerbørn  

 får samme uddannelse som jævnaldrende danske børn og unge,  

 herunder også undervisning i det at være aktive medborgere, som  

 er en forudsætning for den danske demokratimodel.
Kommunernes engagement kan i praksis styrkes ved at sikre  

 mulighed for overtagelse af eksisterende asylcentre samt lige vilkår  

 for driften, hvad enten centrene drives af kommunerne, Røde Kors eller  

 andre aktører.
Det er sandsynligt, at kommunerne vil belønne  

 øget indflydelse med øget ansvarlighed, og at driften af  

 centrene forbedres, når de integreres med andre kommunale  

 aktiviteter.
Bemærkninger til forslagets enkelte  

 bestemmelser 1. Hanstholm Kommune har siden august 2001  

 som den første kommune, drevet et asylcenter: Center Hanstholm.
Af  

 Udlændingestyrelsens Årsberetning 2001 fremgår det på  

 baggrund af erfaringerne fra Hanstholm, at Udlændingestyrelsen mener desuden, at  

 det kan blive nemmere at tilvejebringe asylindkvarteringspladser, hvis  

 kommunerne involveres i driften.
Udlændingestyrelsen forudser også  

 økonomiske fordele for kommunerne.
For det første kan der  

 være stordriftsfordele i, at arbejdet med asylansøgere og de  

 flygtninge, som kommunen i forvejen er ansvarlige for, kombineres.
Som et  

 eksempel nævnes fælles introduktionsklasser for flygtninge- og  

 asylansøgerbørn.
For det andet vil et center med 125 beboere  

 skabe 13-16 arbejdspladser i en kommune.
 Forslaget er et opgør med en centralistisk model.  

 Der lægges i stedet vægt på, at de lokale  

 kommunalbestyrelser får indflydelse på eller helt overtager  

 driften af asylcentrene.
2. Forslaget lægger op til, at de lokale myndigheder  

 overtager flere opgaver i relation til asylansøgere.
Der vil derfor  

 opstå behov for et forum, hvor kommunerne kan dele deres erfaringer, og  

 hvor de kan evaluere lovgivning og forsøgsordninger med  

 Udlændingestyrelsen.
3. Det lokale engagement og mødet med lokale  

 institutioner vil hurtigere give asylansøgerne en forståelse for  

 de muligheder og pligter, der ligger i det danske nærdemokrati.
Der  

 lægges især op til, at opgaver som skolegang og undervisning, der  

 giver en daglig kontakt mellem asylansøgeren og det omgivende samfund,  

 varetages af kommunen.
Lokal forankring i asylfasen har hidtil stort set  

 været undgået, fordi asylansøgere, der opnår  

 opholdstilladelse, oftest vil få bopæl i en ny kommune.
Danmarks  

 geografiske udstrækning er imidlertid så lille og infrastrukturen  

 så effektiv, at netværk og venskaber knyttet i asylperioden  

 fortsat vil være en fordel snarere end en ulempe for en  

 udlænding, der opnår asyl.
Desuden vil det være langt  

 nemmere at blive integreret i den nye bopælskommune, hvis man allerede  

 i asylfasen har opnået kendskab til danske traditioner, omgangsformer  

 og værdier.
4. Undervisning i en lokal folkeskole er med til at  

 etablere den lokale forankring.
Lige så vigtigt er det imidlertid, at  

 børn og unge allerede i asylfasen indgår i et  

 undervisningsfællesskab med danske børn og unge og dermed  

 integreres i et netværk af jævnaldrende.
Desuden er det vigtigt,  

 at alle børn og unge, som er potentielle medborgere i det danske  

 demokrati, modtager folkeskolens dannelse og uddannelse til aktive og oplyste  

 medborgere.
 Børn er gode netværksskabere, hvilket kan  

 tjene til fordel for dem selv, deres forældre og lokalsamfundet.
5. Asylansøgere kan generelt ses som stærke  

 personer, der har udvist selvstændighed, mod og overlevelsesevne forud  

 for og i forbindelse med flugten fra deres hjemland.
Mindst hver femte  

 flygtning, der har fået asyl i Danmark, har imidlertid været  

 udsat for tortur.
Tortur påvirker ikke bare den enkelte, men hele  

 familien, og konsekvenser af tortur kan spores i flere generationer.
For at  

 mindske konsekvenserne for familien og for hurtigst muligt at reetablere  

 asylansøgerne som ressourcestærke personer, der kan tage ansvar  

 for sig selv og sine nærmeste, er det vigtigt, at de daglige tilbud  

 altid tilpasses asylansøgerens mentale og fysiske tilstand, og at  

 traumatiserede asylansøgere og eventuelt deres familier tilbydes  

 tidlig og effektiv krisebehandling.
Symptomerne på tortur viser sig ofte først  

 måneder eller år efter overgrebene.
Samtidig vil familierne ofte  

 forsøge at beskytte sit omdømme ved at skjule følgerne  

 af tortur for omverdenen.
Derfor skal alle institutioner, der er i daglig  

 kontakt med asylansøgere og asylansøgerbørn, være  

 opmærksomme på symptomer på traumatisering og have  

 kompetence til at henvise til krisehjælp.
Daginstitutionerne skal  

 desuden være opmærksomme på, at børn fra familier  

 med torturofre ofte vil gøre sig bemærket   positivt eller  

 negativt   og at de kan have behov for øget voksenkontakt.
6. Dansk- og samfundsundervisning skal være  

 obligatorisk for alle asylansøgere.
Hvis asylansøgeren  

 tilkendes asyl, er det en uvurderlig fordel, at han eller hun ved endt  

 sagsbehandling forstår og eventuelt behersker dansk og har haft kontakt  

 med det danske uddannelsessystem og/eller arbejdsmarked.
Hvis vedkommende  

 afvises, vil tilegnelsen af et nyt sprog og indføring i et demokratisk  

 samfund øge deres personlige kompetencer til et fortsat liv i  

 hjemlandet.
 Forbedrede sproglige og samfundsfaglige kompetencer vil  

 kunne lette tolkeopgaver, øge chancen for beskæftigelse samt  

 forbedre asylansøgernes tilknytning til det danske samfund.
Voksne asylansøgere, dvs. personer, som er fyldt 17  

 år, får i dag tilbudt undervisning i tilknytning til det  

 indkvarteringscenter, de bor på.
Asylansøgerne undervises bl.a.  

 i dansk, danske samfundsforhold og engelsk og tilbydes undervisning i mindst  

 5 timer om ugen.
Asylansøgere i aldersgruppen 17-25 år kan dog  

 få op til 10 timers undervisning om ugen.
Forslaget forpligter  

 regeringen til at opnormere undervisningen kvantitativt og kvalitativt.
Undervisningen kan indgå som en del af den  

 personlige handlingsplan og tjener ud over opkvalificering også  

 hensynet til en aktiv asylperiode.
Jo tidligere en asylansøger sikres  

 en mere aktiv og udadvendt hverdag kombineret med et dansk sprog, des nemmere  

 vil vedkommende få chance for en reel kulturel og medmenneskelig  

 integration frem for fortrinsvis at begrænse sine sociale kontakter til  

 personer fra eget hjemland.
 Undervisningen skal tilrettelægges således, at  

 den enkelte gennem prøver, test og lærerevalueringer  

 løbende evaluerer sine egne kompetencer og svage og stærke sider  

 for på den måde at kunne arbejde målrettet med  

 indlæringen.
7. I dag fungerer flere asylansøgerbørn som  

 tolke for deres eventuelt traumatiserede forældre.
Det giver  

 børnene en uhensigtsmæssig voksenrolle, som kan undgås ved  

 en tilstrækkelig tolkebistand.
I andre tilfælde ydes bistanden af tolke, der er  

 fagligt ukvalificerede.
Tolkebistanden skal derfor styrkes, effektiviseres og  

 ensartes.
En styrket tolkebistand i Udlændingestyrelsens sagsbehandling  

 vil forbedre asylansøgeres retssikkerhed og sikre, at afslag  

 såvel som asyl gives på et korrekt grundlag.
 Tolkebistanden, som ydes asylansøgere, flygtninge  

 og indvandrere i kommunerne, skal også styrkes, så det ikke er  

 misforståelser eller manglende informationer, der afholder  

 fremmedsprogede fra at få en aktiv tilværelse i Danmark.  

 Kontrakter og handlingsplaner skal udformes på baggrund af en samtale  

 mellem asylansøgeren, flygtningen og indvandreren og sagsbehandleren.  

 I den sammenhæng sikrer en styrket tolkeindsats, at sagsbehandleren  

 bliver bekendt med asylansøgerens, flygtningens eller indvandrerens  

 særlige interesser og kvalifikationer, ligesom asylansøgeren,  

 flygtningen eller indvandreren bliver bekendt med de forpligtelser, der  

 påhviler vedkommende ifølge integrationsloven, samt det fulde  

 omfang af de aftaler, der indgår i handlingsplanen eller kontrakten.  

 Formålet er derfor mere realistiske og personligt tilpassede  

 handlingsplaner eller kontrakter, som asylansøgeren, flygtningen og  

 indvandreren selv føler et større engagement i.
En øget tolkebistand for asylansøgere kan  

 opvejes af en begrænsning i den samlede tolkebistand, der ydes til  

 flygtninge.
For eksempel kunne retten til gratis tolkebistand bortfalde,  

 når en flygtning opnår permanent opholdstilladelse.
8. Asylansøgerne skal opleve værdighed og  

 selvstændighed ved  at yde noget for den økonomiske  

 støtte, de får.
Dagligdagen i asylcentrene skal  

 tilrettelægges således, at asylansøgerne får en  

 aktiv hverdag med forpligtelser og rettigheder, der hjælper dem til at  

 udvikle og fastholde deres forskellige kompetencer, og som forbereder dem  

 på en aktiv tilværelse uden for centeret, hvad enten det bliver i  

 hjemlandet eller i Danmark.
Derfor lægges der op til, at der for alle  

 asylansøgere udarbejdes en personlig handlingsplan.
Det  

 væsentlige ved kontrakten er, at så mange asylansøgere som  

 muligt tidligt i deres ophold her i landet får lært dansk,  

 får indsigt i danske samfundsforhold og får tilknytning til  

 arbejdsmarkedet.
9. Det, der giver størst sikkerhed for, at  

 ressourcestærke asylansøgere får den aktive  

 tilværelse, der tjener både dem og samfundet bedst, er muligheden  

 for at tage arbejde på overenskomstmæssige vilkår.  

 Asylansøgere, der har brug for hjælp til at komme ind på  

 arbejdsmarkedet, hvor den mest effektive integration finder sted, skal  

 desuden kunne tilbydes arbejdspraktik.
Arbejdspraktikken skal udmøntes  

 efter samme regler, som i dag gælder for flygtninge og indvandrere  

 ifølge aftale med arbejdsmarkedets parter.
Igen er det en stor fordel,  

 at integrationsprocessen påbegyndes tidligt for dem, der senere  

 tilkendes asyl, mens de, der afvises, tilegner sig kundskaber og erfaringer,  

 de kan anvende i deres hjemland.
Med lønnet arbejde følger pligten til at  

 forsørge sig selv og sine nærmeste.
Derved begrænses  

 perioden, hvor asylansøgeren modtager passiv forsørgelse,  

 hvilket er en fordel for asylansøgerens selvopfattelse såvel som  

 for samfundet.
 Er asylansøgeren i fast arbejde, når evt.  

 opholdstilladelse meddeles, skal der tages hensyn til dette, når  

 asylansøgeren tildeles en bopælskommune.
10. Sagsbehandlingen i asylsager skal altid foregå  

 så hensigtsmæssigt som muligt.
Således skal åbenlyst  

 grundløse ansøgere hurtigt afvises.
Omvendt må  

 sagsbehandlingen i svært tilgængelige sager aldrig hastes igennem  

 i en grad, så det går ud over retssikkerheden.
 Jo hurtigere en asylsag behandles, desto før kan de  

 udlændinge, der får tilkendt midlertidigt ophold integreres i  

 lokalsamfundet i bopælskommunen.
Skriftlig fremsættelse Anne-Marie Meldgaard Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om asylpolitik.
(Beslutningsforslag nr.
B 60).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
