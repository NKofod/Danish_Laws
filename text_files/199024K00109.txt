Nr BTL 109 Betænkning over Forslag til lov om ændring af lov om støtte til forbedring  

 af strukturen og effektiviteten i jordbruget og om ændring af lov om tilskud  

 til skovforbedrende foranstaltninger   

 Nr L 109 1990-91, 2. samling Afgivet af Landbrugs- og Fiskeriudvalget Afgivet: 19910403 Udvalget har behandlet lovforslaget i en række møder og har herunder stillet spørgsmål til landbrugsministeren, som denne har besvaret skriftligt.
To af udvalgets spørgsmål og ministerens svar herpå er optrykt som bilag til denne betænkning.
 Landbrugsministeren har over for udvalget oplyst, at Kommunernes  

 Landsforening i skrivelse af 11. februar 1991 (optrykt som bilag til denne  

 betænkning) har meddelt, at man ikke ønsker at deltage i det i lovens § 20 h  

 nedsatte udvalg, der bistår ved administrationen af ordningen vedrørende  

 tilskud til fremme af udviklingen i særlige landdistrikter.
Endvidere har udvalget modtaget mundtlig og skriftlig henvendelse fra De  

 danske Landboforeninger og Danske Husmandsforeninger.
Henvendelsen er optrykt  

 som bilag til denne betænkning.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Erling Christensen (S) Eva Fatum (S) Arne Jensen (S) Henrik Dam  

 Kristensen (S) Jacob Lindenskov (S) Henning Nielsen (S) nfmd.
Bjørn  

 Westh (S) Birthe Hansen (SF) Gade (SF) Rønholt (KF) Grove (KF) Mejdahl (V)  

 Sønderby (V) fmd.
Svend Heiselberg (V) Ernst B.
Schmidt (FP) Marianne  

 Jelved (RV) Lysholm Christensen (KRF) Centrum-Demokraterne havde ikke medlemmer i udvalget.
Bilag 1 Nogle af udvalgets spørgsmål til landbrugsministeren og dennes besvarelse  

 heraf:
 Spørgsmål 1:
Hvilke kommentarer har ministeren til henvendelsen af 28. februar 1991 fra  

 De danske Landboforeninger og Danske Husmandsforeninger, jf.
L 109, bilag 2? Svar:
Ad A.
Tilskud til mål 5b-områder Organisationerne ønsker, at kravet om fælles foranstaltninger mellem  

 flere jordbrugere udgår som en generel betingelse.
Hertil skal jeg anføre, at kravet om fælles foranstaltninger er et vilkår,  

 EF-Kommissionen stiller for EF-medfinansiering.
Baggrunden herfor er ønsket  

 om at støtte projekter, der har et omfang, der kan give en påviselig effekt i  

 de enkelte landområder.
Samtidig vil kravet om fælles foranstaltninger kunne  

 motivere til en bedre ressourceudnyttelse blandt de forholdsvis små bedrifter  

 på øerne.
Endvidere skal mål 5b-ordningen ses i tæt sammenhæng med de horisontale  

 mål 5a-foranstaltninger, blandt andet forbedringsordningen.
Efter disse  

 foranstaltninger ydes der tilskud til individuelle projekter og til  

 traditionel jordbrugsproduktion.
Disse ordninger vil fortsat være gældende på  

 de øer, der er omfattet af mål 5b.
Med hensyn til sammensætningen af styringskomiteen, jf. lovforslagets § 20  

 h, har man lagt vægt på at styrke den lokale repræsentation.
Dermed sikres,  

 at udvalget har den tættest mulige kontakt med de lokale myndigheder og  

 erhvervspræsentanter, som skal koordinere den lokale indsats.
Endvidere kan  

 udvalget i forbindelse med sine møder indkalde erhvervsrepræsentanter f.eks.  

 for jordbrug, skovbrug, industri, handel, turisme og arbejdsmarkedets parter.
Ad B.
Godkendelse af sagkyndige konsulenter Organisationerne ønsker ikke den foreslåede ændring af lovens  

 bestemmelser om godkendelse af sagkyndige konsulenter.
Det anføres, at der har været enighed om det hensigtsmæssige i kun at  

 udpege et begrænset antal sagkyndige konsulenter af hensyn til behovet for at  

 opbygge fornøden erfaring hos den enkelte konsulent.
Der henvises endvidere  

 til den tværfaglige og informationsmæssige betydning af det netværk, den  

 organiserede konsulenttjeneste udgør.
 Det er min opfattelse, at adgangen til at opnå godkendelse som sagkyndig  

 konsulent alene bør afhænge af de pågældendes kvalifikationer og ikke de  

 pågældendes ansættelses- og organisationsforhold.
 Hertil kommer, at de krav, som vil blive stillet for godkendelse som  

 sagkyndig konsulent, og den informationsvirksomhed, som Jordbrugsdirektoratet  

 udøver, må forventes at gøre ikke-organisationsansatte lige så kvalificerede  

 til arbejdet som organisationsansatte.
 Endvidere vil det forhold, at der både stilles krav om uddannelse som  

 agronom, forstkandidat eller tilsvarende højere uddannelse og om erfaring  

 inden for fagområdet, i sig selv begrænse ansøgerkredsen.
 Spørgsmål 6:
Hvis det viser sig, at der i årene fremover ikke er afsat midler nok til  

 økologiloven, er ministeren da indstillet på at finde disse midler i  

 Landbrugsministeriets budget? Svar:
 Der kan i 1991 afgives tilsagn i medfør af økologiloven for 14,8 mio. kr.  

 I 1992 og 1993 forventes en tilsagnsramme på ca. 30 mio. kr. hvert af årene.
 Såfremt antallet af ansøgninger om omlægningsstøtte markant overstiger  

 bevillingerne, vil jeg naturligvis overveje, om der inden for ministeriets  

 totalramme er mulighed for at forøge bevillingerne.
Bilag 2 KOMMUNERNES LANDSFORENING 11. februar 1991 Landbrugsministeriet Ændring af lov om støtte til forbedring af strukturen og  

 effektiviteten i jordbruget samt om ændring af lov om tilskud til  

 skovforbedrende foranstaltninger.
 Landbrugsministeriet har fremsendt ovennævnte forslag til ændring af de  

 to love til landsforeningens eventuelle bemærkninger.
 Lovforslaget tilsigter at give landbrugsministeren hjemmel til at yde  

 nationalt tilskud og viderebetale EF-tilskud i mål 5b-områder til  

 foranstaltninger vedrørende jordbrug.
 Lovforslaget sikrer bl.a. det formelle grundlag for etablering af  

 styringskomiteen for mål 5b.
 Landbrugsministeren bemyndiges til at fastsætte regler om, at amtsråd og  

 kommunalbestyrelser kan yde tilskud til foranstaltninger i mål 5b-områder,  

 samt får hjemmel til at delegere bevillingskompetencen til amtskommuner,  

 kommuner eller private organisationer.
Landsforeningen kan tiltræde lovforslaget.
Det forudsætter imidlertid, at  

 landbrugsministerens eventuelle overladelse af bevillingskompetencen til  

 kommunalbestyrelser foregår under fuldstændig frivillighed fra  

 kommunalbestyrelsens side.
Er dette ikke tilfældet, skal de administrative  

 meromkostninger kompenseres over bloktilskuddet.
EF-Kommissionens godkendelse af det operationelle program forudsætter en  

 deltagelse af de berørte lokalområder.
Dette har hidtil foregået ved, at  

 landsforeningen har deltaget i styringskomiteen ved udformningen af det  

 operationelle program.
Landsforeningen ønsker at trække sig ud af styringskomiteen for mål 5b.  

 Dette skyldes primært, at arbejdet ændrer karakter fra at være et spørgsmål  

 om fastlæggelse af principper for ydelse af tilskud til at være en ren drift  

 af programmerne.
Endelig er der ikke praksis for, at landsforeningen deltager  

 i administrationen af EF-støttemidler inden for landbrugserhvervet.
Med venlig hilsen Thorkild Simonsen / Peter Gorm Hansen Bilag 3 De danske Landboforeninger Danske Husmandsforeninger 28. februar 1991 Til Folketingets Landbrugs- og Fiskeriudvalg Vedrørende: Forslag til lov om ændring af lov om støtte til forbedring  

 af strukturen og effektiviteten i jordbruget og om ændring af lov om tilskud  

 til skovforbedrende foranstaltninger (L 109).
 Under henvisning til ovennævnte lovforslag skal organisationerne gøre  

 følgende bemærkninger:
A.
Tilskud til mål 5b-områder Foreningerne tilslutter sig sigtet med den foreslåede nye støtteordning  

 for en række små og middelstore danske øer.
Et livskraftigt jordbrug på disse  

 øer er i høj grad en betingelse for at kunne opretholde bosætning og  

 beskæftigelse, hvorfor det både er vigtigt at udbygge produktionen af  

 traditionelle produkter og at opmuntre til nye alternative produktioner, som  

 kan udvide indtjeningsgrundlaget på de eksisterende landbrug.
Det er i sig selv en alvorlig begrænsning, at traditionelle  

 landbrugsproduktioner er udelukket fra støtte under denne ordning.
Det har i  

 praksis vist sig vanskeligt at anvise konkrete muligheder for omstilling og  

 nyudvikling, som disse områder umiddelbart kan nyttiggøre.
Mange projekter  

 vil derfor kun være på forsøgsstadiet og må derfor forventes iværksat i  

 mindre skala.
I lyset heraf finder vi det meget uhensigtsmæssigt, at  

 landbrugsministeren foreslår støtteordningen forbeholdt projekter, som har et  

 sådant omfang, at de på naturligt grundlag kan etableres i et samarbejde  

 mellem flere bedrifter.
Baseret på kendskabet til landmændenes holdninger i al almindelighed og  

 til fællesskabers hidtidige udbredelse i erhvervet kan det forudses, at et  

 sådant krav i alvorlig grad vil hæmme ordningens udbredelse og dermed gøre  

 indsatsen illusorisk.
Derfor bør kravet om fælles foranstaltninger mellem  

 flere jordbrugere udgå som en generel betingelse.
Det skal dog erkendes, at  

 et sådant krav kan være relevant i visse særlige situationer for at sikre  

 etablering af projekter med et økonomisk bæredygtigt omfang.
Til at varetage den hjemlige administration af ordningen samt til  

 prioritering af indsatsen er nedsat en styringskomite sammensat af  

 repræsentanter fra de centrale og lokale myndigheder.
Foreningerne anser den  

 manglende erhvervsrepræsentation i styringskomiteen for et væsentligt  

 handicap for komiteens muligheder for at gøre en virkningsfuld indsats til  

 fremme af erhvervsudviklingen i landdistrikterne.
Det vil således være en  

 væsentlig forudsætning for en vellykket indsats, at der i styringskomiteen  

 optages repræsentanter for det erhvervsliv, hvis trivsel skal fremmes.
Det er  

 ikke nok som foreslået i bemærkningerne til lovforslaget, at udvalget  

 lejlighedsvis kan indkalde erhvervsrepræsentanter.
B.
Godkendelse af sagkyndige konsulenter Det er hensigten med lovforslaget at afskaffe den nuværende obligatoriske  

 høring af jordbrugets organisationer ved godkendelse af en konsulent som  

 sagkyndig.
Foreningerne kan ikke tiltræde denne foreslåede ændring af  

 lovteksten.
Siden støtteordningens etablering har der mellem ministeriet og erhvervet  

 været enighed om kun at udpege et begrænset antal sagkyndige konsulenter, der  

 hver især kan opnå den fornødne erfaring i brug af ordningerne.
Det vil sikre  

 landmændene den bedste rådgivning, som samtidig er uvildig over for  

 særinteresser.
Det vil samtidig give mindst bureaukrati og den billigste  

 administration af det efterhånden store antal meget komplekse  

 støtteordninger, som fordrer medvirken af en sagkyndig konsulent.
Der er klare faglige grunde til at tillægge særlig sagkyndige konsulenters  

 tilhørsforhold til den landøkonomiske rådgivningsvirksomhed stor vægt.
Dels  

 råder rådgivningstjenesten over faglig ekspertise på alle områder.
I den  

 enkelte sag er der ofte behov for ekspertviden inden for flere fagområder,  

 hvilket rådgivningstjenesten netop kan tilbyde.
Det er f.eks. særlig  

 tilfældet ved opstilling af forbedringsplaner.
Rådgivningstjenestens  

 informations- og kursusvirksomhed sikrer dertil løbende information om alle  

 forhold af betydning for støtteordningerne.
Foreningerne er naturligvis fuldt indforstået med, at de sagkyndige  

 fortsat skal stå til rådighed for landmænd, der ikke er medlem af en landbo-  

 eller husmandsforening.
Vi er ikke bekendt med, at der skulle være landmænd,  

 som ikke føler sig tilstrækkeligt betjent under den gældende ordning.
 Såfremt der undtagelsesvis skulle opstå situationer, hvor der måtte være  

 særligt behov for at afvige fra den gældende praksis, vil organisationerne  

 være indforstået med, at der i disse situationer kan udpeges sagkyndige, som  

 ikke har et tilhørsforhold til de eksisterende organisationer.
 De Danske Landboforeninger og Danske Husmandsforeninger skal samtidig  

 anmode om et foretræde for udvalget.
