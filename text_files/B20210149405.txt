Bekendtgørelse om gældsrådgivning til tidligere minkavlere I medfør af § 63 b, stk. 2, i lov om restrukturering og afvikling af visse finansielle virksomheder, jf. lovbekendtgørelse nr. 24 af 4. januar 2019, som ændret ved lov nr. 1164 af 8. juni 2021, fastsættes:
Kapitel 1 Anvendelsesområde Personer, som kan modtage gældsrådgivning efter ordningen § 1. Fysiske personer, som er tidligere minkavlere, og som er eller formodes at være insolvente efter udbetaling af erstatning og kompensation i medfør af lov om aflivning af og midlertidigt forbud mod hold af mink til enten den pågældende selv eller til dennes virksomhed, kan efter Finansiel Stabilitets godkendelse modtage vederlagsfri gældsrådgivning efter ordningen, jf. dog stk. 3.
 Stk. 2. En person formodes at være insolvent, jf. stk. 1, når det endnu ikke er klart, om vedkommende er insolvent, men der er forhold, der taler for, at det er tilfældet.
Stk. 3. Personer, som har en personligt ejet virksomhed, kan ikke modtage gældsrådgivning efter ordningen.
Dette gælder dog ikke, hvis den personligt ejede virksomhed er ophørt, og der således ikke udøves erhvervsmæssig aktivitet i virksomheden.
 Stk. 4. Personer, der har drevet minkavler-aktivitet i en juridisk person eller anden virksomhedsform, og hvor denne virksomhed ikke er endeligt ophørt, kan modtage vederlagsfri gældsrådgivning, såfremt virksomheden og den fysiske person på tro og love har erklæret, at de er ophørt med at udøve virksomhed, men at de afventer endelig realisering af aktiver, herunder betaling for varer indleveret til salg.
Eksterne rådgivere, som kan yde gældsrådgivning efter ordningen § 2. Følgende rådgivere kan yde gældsrådgivning under ordningen i denne bekendtgørelse, jf. dog § 12:
 1) Advokater.
 2) Godkendte revisorer.
 3) Finansielle rådgivere, som lever op til kravene for at kunne betegne sig som uafhængige, jf. § 9 i lov om finansielle rådgivere, investeringsrådgivere og boligkreditformidlere.
Kapitel 2 Vilkår for at blive omfattet af ordningen § 3. Personer omfattet af § 1 kan søge om dækning af udgifter til et gældsrådgivningsforløb.
Ansøgning indgives til Finansiel Stabilitet.
 Stk. 2. Som led i ansøgningen skal den pågældende person erklære, at vedkommende opfylder § 1, stk. 1.
§ 4. Finansiel Stabilitet skal godkende dækning af udgifter til et rådgivningsforløb, inden forløbet påbegyndes.
Finansiel Stabilitet godkender dækning af udgifter til et rådgivningsforløb, når modtageren af gældsrådgivningen opfylder §§ 1 og 3.
Valg af ekstern rådgiver § 5. Personer omfattet af ordningen, skal vælge en ekstern rådgiver, der opfylder § 2, eller vælge en ekstern rådgiver fra Finansiel Stabilitets liste over eksterne rådgivere, jf. § 6, stk. 1.
§ 6. Finansiel Stabilitet udarbejder og ajourfører løbende en liste over eksterne rådgivere, jf. § 2, som over for Finansiel Stabilitet har tilkendegivet at stå til rådighed for at yde gældsrådgivning efter reglerne i denne bekendtgørelse.
Listen gøres tilgængelig på Finansiel Stabilitets hjemmeside.
Stk. 2. En ekstern rådgiver kan ved skriftlig henvendelse til Finansiel Stabilitet blive optaget på listen, hvis rådgiveren indvilliger i at fremgå af listen med sine kontaktoplysninger.
Den eksterne rådgiver kan når som helst blive slettet fra listen ved at anmode Finansiel Stabilitet herom.
Kapitel 3 Aftale om gældsrådgivning § 7. Aftale om gældsrådgivning skal indgås mellem den eksterne rådgiver og den person, som skal modtage gældsrådgivningen.
 Stk. 2. Reglerne i denne bekendtgørelse kan ikke ved aftale fraviges til ugunst for den person, som skal modtage gældsrådgivningen.
§ 8. Den eksterne rådgiver skal oplyse Finansiel Stabilitet om, at der er indgået en aftale om gældsrådgivning med den pågældende person omfattet af ordningen.
Oplysningen skal gives snarest efter aftalens indgåelse.
Kapitel 4 Gældsrådgivning efter ordningen § 9. Et rådgivningsforløb efter ordningen skal være i overensstemmelse med bilag 1. Rådgivningen må alene vedrøre den pågældendes personlige formue.
 Stk. 2. Gældsrådgivning efter ordningen omfatter ikke rådgivning om størrelsen af den erstatning eller kompensation, som er udbetalt i medfør af lov om aflivning af og midlertidigt forbud mod hold af mink, eller om indbringelse af erstatnings- og kompensationsafgørelsen for domstolene.
 § 10. Den eksterne rådgiver skal snarest muligt i rådgivningsforløbet konstatere, om modtageren af rådgivningen er insolvent.
 Stk. 2. Konstaterer rådgiveren eller modtageren af rådgivningen, at den pågældende ikke er insolvent eller formodet insolvent, jf. § 1, er den pågældende ikke længere omfattet af ordningen, og kan som følge heraf ikke længere modtage gældsrådgivning efter ordningen.
Stk. 3. Hvis rådgiveren foretager konstateringen, jf. stk. 2, er rådgiveren forpligtet til straks at give modtageren af rådgivningen samt Finansiel Stabilitet besked herom.
Finansiel Stabilitet kan til enhver tid anmode rådgiveren om at bekræfte, at modtageren af rådgivningen er insolvent eller formodet insolvent, jf. § 1.
 Stk. 4. Hvis modtageren af rådgivningen foretager konstateringen, jf. stk. 2, er den pågældende forpligtet til straks at give rådgiveren samt Finansiel Stabilitet besked herom.
Stk. 5. Den gældsrådgivning, som er ydet forud for tidspunktet, hvor der foretages eller burde være foretaget en konstatering, jf. stk. 2, er omfattet af ordningen og som følge heraf vederlagsfri for modtageren.
Udgifter til gældsrådgivning efter tidspunktet, hvor der foretages eller burde være foretaget en konstatering, jf. stk. 2, dækkes ikke af Finansiel Stabilitet.
 § 11. En person omfattet af ordningen kan få dækket udgifter til ét rådgivningsforløb efter ordningen.
 Stk. 2. Finansiel Stabilitet kan i helt ekstraordinære tilfælde godkende dækning af udgifter til et nyt rådgivningsforløb, herunder hvis en rådgiver ikke længere opfylder kravene til at yde rådgivning efter ordningen, jf. § 25.
Gældsrådgivning i Finansiel Stabilitet § 12. Er det ikke muligt for en person omfattet af ordningen at antage en ekstern rådgiver til at yde gældsrådgivning efter ordningen, jf. § 2, herunder hvis der ikke er en rådgiver på Finansiel Stabilitets liste, jf. § 6, der kan påtage sig opgaven, kan Finansiel Stabilitet yde gældsrådgivning til den pågældende.
 Stk. 2. § 15 finder tilsvarende anvendelse for rådgivning ydet af Finansiel Stabilitet.
Kapitel 5 Forhold vedrørende vederlag, fakturering, timespecifikationer mv.
 § 13. Finansiel Stabilitet afholder udgifterne til gældsrådgivning ydet i medfør af denne bekendtgørelse, jf. §§ 9, 14 og 15. Gældsrådgivningen er vederlagsfri for modtageren, jf. § 1.
 § 14. Finansiel Stabilitet betaler vederlaget for et gældsrådgivningsforløb direkte til den eksterne rådgiver, jf. dog § 15. Vederlaget til den eksterne rådgiver fastsættes på baggrund af en grundtakst pr. time på 1.790 kr. eksklusive moms.
 Stk. 2. Finansiel Stabilitet refunderer endvidere rimelige transportudgifter, som den eksterne rådgiver har haft i forbindelse med ydelse af gældsrådgivningen, med satserne for skattefri befordringsgodtgørelse for kørsel i egen bil, samt rimelige og relevante omkostninger og udlæg til indhentelse af dokumentation.
 § 15. Finansiel Stabilitet kan inden for følgende grænser yde vederlag til den eksterne rådgiver, jf. § 2, for gældsrådgivning efter ordningen, jf. dog stk. 2:
 1) Der ydes vederlag for maksimalt 10 timer for rådgivning omfattet af bekendtgørelsens bilag 1, nr. 1, litra a-b.
 2) Der ydes vederlag for maksimalt 6 timer for rådgivning omfattet af bekendtgørelsens bilag 1, nr. 1, litra c-d.
 3) Der ydes vederlag for maksimalt 16 timer for rådgivning omfattet af bekendtgørelsens bilag 1, nr. 1, litra e.
 Stk. 2. Finansiel Stabilitet kan i særlige tilfælde godkende, at der for konkrete rådgivningsforløb ydes vederlag for et tidsforbrug, som er højere end angivet i stk. 1.
 Stk. 3. Den eksterne rådgiver, jf. § 2, skal løbende orientere modtageren af rådgivningen om timeforbruget under de enkelte grænser i stk. 1.
 § 16. Den eksterne rådgiver, jf. § 2, skal månedligt sende en faktura med timespecifikation samt opgørelse over og dokumentation for eventuelle udgifter, jf. § 14, stk. 2, til modtageren af rådgivningen.
 Stk. 2. Timespecifikationen skal som minimum angive følgende:
 1) Hvilke ydelser rådgiveren har ydet, og hvilket litra i bilag 1, nr. 1, ydelserne hører til.
 2) Det anvendte tidsforbrug for den enkelte ydelse.
 3) Rådgiverens samlede tidsforbrug inden for den kategori, som ydelsen hører under, jf. § 15, stk. 1.
 § 17. Modtageren af rådgivningen skal erklære, hvorvidt vedkommende er enig i oplysningerne i den eksterne rådgivers timespecifikation, jf. § 16. Modtageren af rådgivningen skal videresende faktura, timespecifikation og erklæringen, jf. 1. pkt., til Finansiel Stabilitet.
 § 18. Finansiel Stabilitet betaler vederlag for et gældsrådgivningsforløb månedligt efter modtagelse af dokumentation i medfør af § 17.
Kapitel 6 Administration af ordningen og klageadgang § 19. Ordningen med gældsrådgivning, jf. denne bekendtgørelse, administreres af Finansiel Stabilitet.
 § 20. Finansiel Stabilitets beslutninger truffet i medfør af denne bekendtgørelse kan ikke påklages til anden myndighed.
Kapitel 7 Tilsyn med gældsrådgivning ydet efter ordningen og oplysningsforpligtelser § 21. Finansiel Stabilitet fører tilsyn med, at rådgivningsforløb omfattet af ordningen omfatter de i bilag 1 nævnte elementer, i det omfang det er relevant, og at der er passende fremdrift i rådgivningsforløbet.
§ 22. En ekstern rådgiver, jf. § 2, der yder gældsrådgivning efter ordningen, er forpligtet til at videregive de oplysninger, der indgår i et rådgivningsforløb, til Finansiel Stabilitet, når Finansiel Stabilitet anmoder herom.
Oplysninger efter 1. pkt. omfatter alene oplysninger, som er nødvendige for Finansiel Stabilitets tilsyn med bekendtgørelsens overholdelse, jf. § 21.
§ 23. Den person, der modtager gældsrådgivning efter ordningen, jf. § 1, er forpligtet til at stille alle relevante oplysninger til rådighed for sin rådgiver.
Den pågældende skal endvidere stille relevante oplysninger til rådighed for Finansiel Stabilitet til brug for tilsyn, jf. § 21, når Finansiel Stabilitet anmoder herom.
 § 24. Finansiel Stabilitet kan efter dansk rets almindelige regler søge vederlag til eksterne rådgivere tilbagebetalt helt eller delvist i tilfælde, hvor rådgivningsforløbet ikke er udført i overensstemmelse med denne bekendtgørelse.
§ 25. Finansiel Stabilitet kan beslutte, at en ekstern rådgiver, jf. § 2, udelukkes fra at yde gældsrådgivning efter ordningen i tilfælde, hvor den eksterne rådgiver har handlet i strid med denne bekendtgørelse.
Det samme gælder i tilfælde, hvor den eksterne rådgiver i forbindelse med ydelse af gældsrådgivning efter denne bekendtgørelse har handlet i strid med de regler, herunder god skik-regler, som finder anvendelse for den pågældendes erhverv.
Kapitel 8 Rapportering til erhvervsministeren § 26. Finansiel Stabilitet aflægger halvårligt rapport til erhvervsministeren om omfanget af gældsrådgivning ydet efter ordningen og udgifterne hertil.
Ikrafttræden § 27. Bekendtgørelsen træder i kraft den 1. juli 2021.
Erhvervsministeriet, den 29. juni 2021 Simon Kollerup / Hans Høj Bilag 1 Gældsrådgivning efter ordningen 1. Gældsrådgivning efter ordningen omfatter følgende elementer i det omfang, det er relevant for det konkrete gældsrådgivningsforløb:
a.
Rådgiveren skal skabe et overblik over den pågældende persons økonomiske situation, herunder ved gennemgang af regnskaber, aktiver og den modtagne erstatning.
b.
Rådgiveren skal skabe et overblik over eksisterende panterettigheder og sikkerheder.
c.
Rådgiveren skal fastlægge modtageren af rådgivningens fremtidige indtægtsmuligheder.
d.
Rådgiveren skal fastlægge modtageren af rådgivningens forventede fremtidige gæld og gældsserviceringsevne.
e.
Rådgiveren skal vejlede om, hvorvidt det vurderes hensigtsmæssigt at indgå en frivillig aftale med den pågældende persons kreditorer, eller hvorvidt der med fordel kan søges om egentlig gældssanering ved skifteretten.
Rådgiveren skal bistå modtageren af rådgivningen i en dialog med kreditorerne om etablering af en gældssaneringsaftale, hvis der er grundlag for en sådan.
Formålet med drøftelserne med kreditorerne skal være en aftale om nedskrivning af gælden til et håndterbart niveau, der vil skulle afvikles over typisk tre år, eller alternativt i særligt udsigtsløse tilfælde fuldstændig bortfald af gælden.
I de tilfælde, hvor der ikke kan opnås en frivillig aftale på rimelige vilkår, kan sagen overgå til skifteretten til behandling om gældssanering, hvis betingelserne herfor er opfyldt.
De materialer, som rådgiveren løbende har udarbejdet til brug for de frivillige forhandlinger, overdrages i en form, så materialet kan indgå i den videre sagsbehandling i skifteretten.
