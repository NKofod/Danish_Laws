Ved bedømmelsen af, om fiskesorterere, beskæftiget i  

 fiskeeksportvirksomheder, kunne beregne befordringsfradrag efter reglerne om  

 tilkaldevagter, lagde Landsskatteretten den af de stedlige myndigheder  

 foretagne undersøgelse om arbejdets tilrettelæggelse og varsler m.v. til  

 grund. 40% af befordringen blev herefter anset for at kunne henføres til  

 tilkaldevagter.
Ved denne nye bedømmelse lagde man vægt på de af  

 skatteministeren afgivne udtalelser over for SID om baggrunden for, at  

 ministeriet havde hævet tidligere anlagte retssager om spørgsmålet.
På  

 baggrund heraf fandt Landsskatteretten ikke at være afskåret fra at tage  

 spørgsmålet op til fornyet bedømmelse.
Fisker A klagede for indkomstårene 1985 og 1986 over, at de stedlige  

 skattemyndigheder havde beskåret hans fradrag for natarbejde på henholdsvis  

 2.860 kr. og 3.360 kr. til det for begge år gældende maksimalbeløb på 2.200  

 kr.
Endvidere klagede han over, at hans fradrag for befordringsudgifter  

 mellem hjem og arbejdssted, beregnet efter reglerne for tilkaldevagter til  

 henholdsvis 23.184 kr. og 21.687 kr., var beskåret til henholdsvis 7.395 kr.  

 og 7.411 kr., opgjort efter reglerne i ligningslovens § 9 C.
Det var oplyst, at klageren arbejdede for et fiskeeksportfirma i X i  

 Vestjylland.
Arbejdstiden var variabel, idet arbejdets udførelse måtte  

 afpasses efter, hvornår kutterne landede deres fangster, og lå for en ikke  

 uvæsentlig dels vedkommende i aften- og nattetimerne.
 De stedlige skattemyndigheder havde begrundet forhøjelserne vedrørende  

 natarbejdsfradraget med, at klageren havde spiselokale til rådighed under  

 natarbejdet, og at fradraget i medfør af ligningsvejledningens regler  

 herefter højst kunne udgøre 2.200 kr. som indrømmet ved de påklagede  

 ansættelser.
Klagerens revisor oplyste, at der var et noget primitivt spiselokale til  

 rådighed for de ansatte, også under natarbejdet: der var intet  

 kantinepersonale ansat og ej heller mulighed for via automater at trække mad  

 eller drikke.
Revisoren meddelte i øvrigt, at klageren ofte var så optaget  

 under natarbejdet, at der end ikke var tid til at spise et måltid, men hun  

 var af den opfattelse, at klageren under de foreliggende omstændigheder måtte  

 anses for berettiget til natarbejdsfradrag efter den for de heromhandlede år  

 gældende almindelige regel om et ikke-maksimeret fradrag på 20 kr. pr. nat.
Landsskatteretten måtte lægge afgørende vægt på, at spiselokale faktisk  

 fandtes og kunne benyttes under dette arbejde.
De i overensstemmelse med  

 ligningsvejledningernes regler på dette punkt foretagne forhøjelser blev  

 følgelig stadfæstet.
Klagerens revisor henviste til støtte for påstanden om befordringsfradrag  

 efter reglerne om tilkaldevagt til, at klagerens arbejdsgiver havde erklæret,  

 at klagerens arbejde bestod i med truck at afhente fisk på kajen ved  

 kutterne, når selve lastoptagningen var sket, at indbringe fisken til  

 sortering og at deltage i sorteringsarbejdet.
Arbejdsgiveren havde endvidere  

 udtalt, at klagerens arbejde foregik på alle tider af døgnet, og at han ofte  

 tilkaldtes med meget kort varsel. - Revisoren fremlagde fotokopier af  

 klagerens lommebogsnotater, der udviste, hvor mange timer, han havde været på  

 arbejde de enkelte dage, og på hvilke tider arbejdet var foregået, men dog  

 ikke det varsel, han havde fået i hvert enkelt tilfælde.
Klagerens revisor henviste imidlertid videre til, at Landsskatteretten for  

 visse andre personer, der som klageren var beskæftiget med fiskelosning og  

 fiskesortering for virksomheder i X, havde godkendt befordringsfradrag, der  

 var opgjort efter tilkaldereglerne i ligningsvejledningernes pkt.
U 1.3.6.  

 Skatteministeriet havde indbragt et antal sager af denne art for Vestre  

 Landsret, men hævede senere disse sager.
Det måtte herefter kunne anses for  

 fastslået, at der for personer med arbejdsvilkår som de nævnte bestod ret til  

 at opgøre kørselsudgifter som af klageren gjort.
 Skattemyndighederne i Y, X og Z kommuner havde, i samarbejde med det  

 daværende amtsskatteinspektorat i Y, iværksat nøjere undersøgelser af  

 arbejdsvilkårene på bl.a. klagerens arbejdsplads for de med arbejde som hans  

 beskæftigede.
Det var herefter oplyst, at det i ganske særlige tilfælde kunne ske, at  

 klageren med ret kort varsel blev tilkaldt til lastoptagning, uanset at dette  

 ikke hørte til hans sædvanlige arbejdsområde.
Det normale var ifølge  

 arbejdsgiveren, at fiskekutterne i dagens løb fra havet meddelte deres  

 omtrentlige ankomsttidspunkt til virksomheden selv, og uden for dagtimerne  

 til vedkommende formand, som derpå over telefonen henvendte sig til  

 virksomhedens fiskelossere (fiskesorterere). Fra det tidspunkt, kutteren  

 havde meldt sin omtrentlige ankomst, gik der fra 1/2 til 1 time, før den var  

 i havn.
Ved ankomsten gik først de egentlige lastoptagere igang.
Dette  

 arbejde udførtes typisk af folk tilknyttet selvstændige, alene med  

 lastoptagning beskæftigede virksomheder.
Først når lastoptagningen var sat i  

 gang, blev der brug for den personalegruppe, klageren tilhørte.
I øvrigt var  

 det sådan, at såfremt en fiskelosser (fiskesorterer) var forhindret i at give  

 møde, når virksomheden eller formanden rettede henvendelse om tilkaldelse til  

 arbejde, gik man videre til de øvrige medarbejdere, uden at dette forfald i  

 sig selv indebar nogen misligholdelse af den for de pågældende - der har  

 status som løsarbejdere - gældende arbejdsoverenskomst.
De stedlige skattemyndigheders undersøgelser på disse arbejdspladser i X -  

 herunder hvad den på en enkelt af virksomhederne indførte  

 tidsstemplingsordning udviste med hensyn til de ansattes ankomst- og  

 afgangstider - havde ført til konstatering af, at mødetiden normalt lå  

 omkring kl. 19, og at meddelelse om arbejde sædvanligvis havde kunnet gives  

 til de ansatte mellem kl. 16 og 18. Skattemyndighederne havde herefter  

 konkluderet, at der på grund af de for fiskelossere (fiskesorterere) efter en  

 helhedsbedømmelse af arbejdsvilkårene gældende forhold i hvert fald ikke  

 kunne ydes befordringsfradrag efter tilkaldereglerne med hensyn til det  

 ovenfor omtalte »normalarbejde«.
Da arbejdet imidlertid i noget  

 omfang fandt sted på andre tider og med kortere varsel, og da  

 gennemsnitsberegninger viste, at ca. 60% af arbejdet omfattedes af  

 »normalreglerne«, havde man udstukket den - fravigelige -  

 retningslinie, at der blev ydet tilkaldevagtfradrag for 40% af arbejdsdagene.
 Der var på grundlag af undersøgelserne udgivet et lokalt cirkulære, hvis  

 indhold forinden var godkendt af daværende Statsskattedirektoratet.
Med henvisning til det således foreliggende foreslog de stedlige  

 skattemyndigheder for klagerens vedkommende, at der blev indrømmet ham  

 yderligere befordringsfradrag for de heromhandlede år.
Klagerens  

 befordringsfradrag blev nu opgjort til 15.992 kr. for 1984 og til 13.883 kr.  

 for 1985, svarende til nedsættelse af de påklagede ansættelser med  

 henholdsvis 8.597 kr. og 6.472 kr.
Klagerens revisor fik forelagt skattemyndighedernes forslag og  

 begrundelsen herfor.
Klageren og revisoren gjorde imidlertid gældende, at de  

 over for skattemyndighederne af arbejdsgiveren oplyste forhold omkring  

 længden af de faktiske tilkaldevarsler kun holdt stik, når der var tale om  

 landinger fra, hvad der benævntes »mindre kuttere«, samt at man  

 aldrig med sikkerhed vidste, hvor mange lossere (sorterere) der blev brug  

 for.
Efter klagerens og revisoren mening måtte det afgørende være, at  

 klagerens beskæftigelse indebar, at han altid måtte holde sig parat til at  

 rykke ud, og at han af denne grund til stadighed måtte have rådighed over  

 egen bil til sin transport mellem bopælen og havnen i X.
De selvangivne  

 befordringsfradrag blev derfor påstået godkendt eller dog højst reduceret  

 således, at der - i overensstemmelse med klagerens opfattelse af sin  

 arbejdssituation - indrømmedes tilkaldefradrag for 95% af hans arbejdsdage.
Landsskatteretten forelagde sagen for Told- og Skattestyrelsen, der  

 tiltrådte de stedlige skattemyndigheders forslag om de ovenfor omtalte  

 nedsættelser.
Styrelsen var enig i, at der efter en konkret bedømmelse kunne  

 indrømmes fiskelossere (fiskesorterere) befordringsfradrag efter  

 tilkaldereglerne.
I denne forbindelse henviste man til, at skatteministeren i  

 et brev til SID's lokalafdeling i Hanstholm havde udtalt, at de for Vestre  

 Landsret indbragte kendelser måtte anses at være afsagt efter en samlet  

 konkret bedømmelse af forholdene.
Det var i øvrigt for Landsskatteretten  

 oplyst, at skatteministerens beslutning om at hæve retssagerne var truffet  

 efter en henvendelse fra SID, København, over for hvem ministeren havde  

 begrundet beslutningen med, at den var i overensstemmelse med hans  

 almindelige holdning med hensyn til appelbegrænsning i sager, i hvilke  

 Landsskatteretten havde givet en klager medhold.
Ministeren udtalte sig på  

 samme måde i det ovenfor omtalte brev til lokalafdelingen.
 Under henvisning til ministerens tilkendegivelser om baggrunden for, at de  

 for Vestre Landsret indbragte sager blev hævet, fandt Landsskatteretten ikke  

 at være afskåret fra at tage nærværende sag op til selvstændig bedømmelse.
 På baggrund af det ved de stedlige skattemyndigheders undersøgelser i  

 virksomhederne på X havn konstaterede, var Landsskatteretten endvidere af den  

 opfattelse, at der nu måtte tages fornyet stilling til spørgsmålet om  

 fiskelossernes (fiskesorterernes) tilkaldefradrag.
Landsskatteretten fandt ikke, at klagerens arbejdsforhold uden videre  

 burde anses at påføre ham udgifter til befordring, som omfattedes af  

 ligningsvejledningernes regler om tilkaldevagter i pkt.
U 1.3.6. Retten fandt  

 endvidere ikke, at der ved det af klageren anførte, herunder de fremlagte  

 arbejdsnotater, var tilvejebragt et sikkert grundlag for at opgøre antallet  

 af dage, hvor klageren havde fået et så kort varsel, før han skulle møde på  

 arbejdet, at de omtalte regler om tilkaldevagt kunne finde anvendelse.
Det  

 måtte derfor være rimeligt at falde tilbage på det ifølge de lokale  

 skattemyndigheders undersøgelser gennemsnitligt sandsynlige, og retten kunne  

 således tilslutte sig de i denne sag afgivne, af Told- og Skattestyrelsen  

 tiltrådte forslag om, at de påklagede ansættelser i denne henseende blev  

 nedsat med henholdsvis 8.597 kr. og 6.472 kr.
 LV 1990, U 1.3.6.
