Nr LSF 229B Forslag til Lov om nedlæggelse af Københavns havnebane Fremsat af trafikministeren (Jan Trøjborg) den 27. marts 1996 Vedtaget ved tredjebehandling den 15. maj 1996 Lov nr. 410 af 22/05/1996 § 1. Trafikministeren bemyndiges til at nedlægge Københavns  

 havnebane mellem Københavns Godsbanegård og Langebro samt den herfra udgående  

 godsbane til Amagerbro Station med tilhørende havnespor på Amager.
 § 2. Loven træder i kraft dagen efter bekendtgørelsen i  

 Lovtidende.
Oprindeligt fremsat forslag § 1. Trafikministeren bemyndiges til at projektere udbygning af  

 Frederikssundsbanen med anlæg af 2. spor mellem Ballerup og Frederikssund og  

 etablering af nye stationer i Måløv Knudepunkt, i Gl. Ølstykke og i St.  

 Rørbæk.
 § 2. Såfremt der i tiden, indtil forslag til anlægslov til de i §  

 1 nævnte anlæg kan være udarbejdet og vedtaget, projekteres eller udføres  

 bebyggelse eller andre foranstaltninger, der skønnes at ville vanskeliggøre  

 eller væsentligt fordyre en senere gennemførelse af anlæggene, kan  

 trafikministeren erhverve de arealer m.v., der er fornødne til anlæggenes  

 gennemførelse.
 Stk. 2. Erhvervelse kan om fornødent ske ved ekspropriation efter  

 reglerne i lov om fremgangsmåden ved ekspropriation vedrørende fast ejendom.
 § 3. Trafikministeren bemyndiges til at nedlægge Københavns  

 havnebane mellem Københavns Godsbanegård og Langebro samt den herfra udgående  

 godsbane til Amagerbro station med tilhørende havnespor på Amager.
 § 4. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger 1. Baggrunden for lovforslaget I Trafikplan 2005 og den efterfølgende rammeaftale for 1995-98 for DSB fra  

 november 1994 er forudsat, at der skal satses på jernbanens stærke sider og  

 relative styrke.
 Dette gælder især de lange godstransporter og passagertransport i de  

 tætbefolkede bymæssige områder og over mellemlange afstande, f.eks. mellem  

 Øst- og Vestdanmark.
Derfor er der truffet beslutning om at styrke den kollektive trafik i  

 hovedstadsområdet ved bl. a. at investere i nye S-tog.
Forslaget om  

 udbygningen af spor- og stationskapaciteten på Frederikssundsbanen vil  

 ligeledes styrke den kollektive trafik i hovedstadsområdet, idet det herved  

 bliver muligt med 10-minutters drift også på denne »S-togsfinger«.
 2. Økonomiske forhold m.v.
 De økonomiske forhold i forbindelse med anlæg af et 2. spor og nye  

 stationer på Frederikssundsbanen og nedlæggelse af en del af Amagerbanen er  

 beskrevet i bemærkningerne til § 1 og § 3.
3. Miljømæssige konsekvenser Inden fremsættelse af en anlægslov for udbygningen af Frederikssundsbanen  

 vil der være foretaget en miljøundersøgelse, ligesom borgermøder i de berørte  

 kommuner vil være afholdt svarende til retningslinierne i Rådets direktiv nr.  

 85/337/EØF af 27. juni 1985 om vurdering af visse offentlige og private  

 projekters indvirkning på miljøet (VVM direktivet).
4. Erhvervsøkonomiske konsekvenser Langs Frederikssundsbanen befinder et af de få tilbageværende  

 udbygningsområder i Københavnsområdet sig.
Udbygning af Frederikssundsbanen  

 til 10 minutters drift og anlæg af nye stationer, hvor Måløv Knudepunkt  

 ligger i netop et sådant udbygningsområde, vil få betydning for den kommende  

 lokalisering af virksomheder, ligesom det vil blive mere attraktivt at bo og  

 bosætte sig langs Frederikssundsbanen.
5. Forhold til EU-retten Udover de nævnte miljøundersøgelser vedrørende Frederikssundsbanen  

 indeholder forslaget ikke EU-retlige aspekter.
6. Høring Lovforslaget har været sendt til høring hos Statsministeriet,  

 Justitsministeriet og Finansministeriet.
Det har derudover været sendt til  

 høring hos berørte amter og kommuner langs Frederikssundsbanen, og hvad  

 Amagerbanen angår til høring hos Københavns Kommune og Københavns Havn.
Bemærkninger til de enkelte paragraffer Til § 1 I rammeaftalen for DSB 1995-1998 er der i 1997 og 1998 afsat henholdsvis  

 155 og 105 mio. kr. til udbygning af spor- og stationskapaciteten på  

 Frederikssundsbanen.
Strækningen Ballerup-Frederikssund har 20 minutters  

 drift og er i dag den eneste enkeltsporede S-bane-strækning.
 Der foreligger allerede hjemmel til anlæg af forlængelse af den  

 dobbeltsporede bane fra Ballerup til Måløv og projektering af et 2. spor  

 mellem Måløv og Frederikssund ved lov nr. 146 af 24. april 1975. Men under  

 hensyn til at mere end 20 år er gået og ud fra et ønske om, at Folketinget  

 derfor får lejlighed til at tage stilling til projektet, foreslås en  

 bekræftelse af førnævnte lovhjemmel til projektering.
I rammmeaftalen for DSB for 1995-1998 mellem regeringspartierne, Venstre  

 og Det Konservative Folkeparti er det forudsat, at der for at opnå 10  

 minutters drift skulle anlægges et 2. spor mellem Ballerup og Frederikssund  

 og to nye stationer i Måløv Knudepunkt og Gl. Ølstykke - og evt. på et senere  

 tidspunkt en ny station i St.
Rørbæk.
Det samlede projekt blev under rammeaftaledrøftelserne anslået til 440  

 mio. kr., i prisniveau 1993, incl moms.
Dette overslag på 440 mio. kr. var  

 baseret på en indledende undersøgelse, udført af DSB.
Denne forundersøgelse  

 indgik i den rapport om Frederikssundsbanen, som DSB, Frederiksborg og  

 Københavns Amt udgav i april 1994.
 På baggrund af rammeaftalen har DSB herefter foretaget yderligere  

 undersøgelser af omkostningerne ved anlæg af et 2. spor og to nye stationer.  

 Det har herved vist sig, at de undersøgelser, der lå til grund for projektet  

 i rammeaftalen, ikke omfattede alle relevante dele af en udbygning af  

 S-banen, ligesom der heller ikke var indregnet projektusikkerhed.
Projektudvidelserne drejer sig om etablering af niveaufri overkørsler af  

 hensyn til den tætte togrækkefølge som følge af 10 minutters drift og  

 etablering af adgangs- og parkeringsforhold af samme kvalitet som på øvrige  

 S-togsstationer.
Dertil kommer arealerhvervelser til brug for forpladser på  

 de nye stationer og foranstaltninger til støj- og vibrationsbekæmpelse,  

 etablering af fjernstyring fra den nye Drifts- og Informationscentral for  

 S-banen og endelig forbedring af depotsporanlæg i Ballerup og Frederikssund,  

 hvilket heller ikke var medtaget i det første projekt.
Dertil kommer, at der  

 i den første undersøgelse ikke var lagt projektusikkerhed ind.
I den  

 undersøgelse, som DSB nu har foretaget er der indlagt usikkerhedsmargin, der  

 betyder, at projektet med henholdsvis 50 og 90 procents sikkerhed forventes  

 gennemført inden for det anslåede beløb.
I DSBs foreliggende undersøgelse  

 anslås de samlede udgifter for stat og kommuner for den ovennævnte udbygning  

 af Frederikssundsbanen således her at udgøre mellem 1.048 og 1.240 mio. kr.,  

 prisniveau 1995, incl. moms.
Det er i overensstemmelse med sædvanlig praksis ved anlæg af nye baner og  

 stationer forudsat, at de berørte kommuner finansierer væsentlige dele af de  

 beløb, som hidrører fra stations- og adgangsforhold, erstatningsanlæg for  

 niveauoverkørsler og tilslutningsanlæg i forbindelse med stationer.
Derudover  

 forudsættes kommunerne at dække tilhørende drifts- og  

 vedligeholdelsesudgifter vedrørende samme anlæg.
 Med baggrund i den betydelige fordyrelse, der er tale om i forhold til den  

 første undersøgelse, er der behov for yderligere konkretisering af projektet.  

 Der foreslås derfor en projekteringslov, hvor der arbejdes videre med  

 projektet til en sådan detaljeringsgrad, at et forsvarligt grundlag  

 foreligger som udgangspunkt for et egentligt forslag til anlægslov.
 I den videre projektering forudsættes endvidere, at DSB revurderer  

 projektet med henblik på at afdække mulighederne for at nedbringe det samlede  

 projektbeløb.
DSB arbejder således videre med en placering af 2. sporet i forhold til  

 det eksisterende spor og med etablering af nye stationer i Måløv Knudepunkt  

 og Gl. Ølstykke.
Dertil kommer forslag vedrørende adgangsforhold til  

 stationerne, erstatningsanlæg for overkørsler og tilslutningsanlæg i  

 forbindelse med stationer, som kommunerne medfinansierer.
I projektet vil  

 ligeledes indgå forslag til etapeopdeling, baseret på tekniske forhold,  

 anlægsøkonomi og passagerkoncentrationer.
 Med henblik på yderligere at sikre, at projektet udformes uden unødvendige  

 fordyrende elementer forudsættes, at DSBs færdige projektforslag underkastes  

 en vurdering (auditering) af et eller flere uvildige rådgivningsfirmaer,  

 rekvireret af Trafikministeriet.
 For at give det uvildige rådgivningsfirma de bedst mulige vilkår for at  

 vurdere det færdige projektforslag forudsættes det, at rådgivningsfirmaet  

 sideløbende med projekteringsarbejdet får mulighed for i dialog med DSB at  

 følge projekteringen med henblik på at afklare mulighederne for at billiggøre  

 projektet.
 Det forudsættes, at der kan fremsættes en anlægslov i foråret 1997.
 På tidspunktet for anlægslovens fremsættelse vil projekteringen være så  

 fremskreden, at det totale projektbeløb kan fastsættes med betydelig  

 sikkerhed, ligesom udgiftsdelingen mellem DSB og kommunerne forudsættes at  

 fremgå.
Udgifterne i 1996 og 1997 til den videre planlægning og projektering,  

 rådgivning, auditering, miljøredegørelse og borgermøder frem til og med  

 udarbejdelse af anlægsloven skønnes at blive ca. 35 mio. kr.
Herudover vil  

 der i projekteringsperioden kunne blive tale om udgifter til eventuelle  

 ejendomserhvervelser til sikring af den senere gennemførelse af anlæggene.
 Der henvises til vedhæftede bilag med kort over S-togsnettet og  

 Frederikssundsbanen.
Til § 2 Erhvervelse af arealer til jernbaneformål finder normalt først sted i  

 umiddelbar tilknytning til anlægsarbejdets påbegyndelse.
Med bestemmelsen i §  

 2, stk. 1 og 2 gives ministeren mulighed for forlods at erhverve arealer m.v.  

 - om fornødent ved ekspropriation - som anses for nødvendige til anlæggenes  

 gennemførelse.
Bestemmelsen forudsættes anvendt til erhvervelse af ejendomme,  

 på hvilke der planlægges eller udføres bebyggelse eller andre  

 foranstaltninger, der skønnes at ville vanskeliggøre eller væsentligt fordyre  

 en senere gennemførelse af anlæggene.
 Da vurderingen af, om et planlagt byggeri vil fordyre anlæggenes senere  

 gennemførelse, hænger nøje sammen med, hvilken linieføring m.v. der til sin  

 tid skal gennemføres, vil bestemmelsen kun blive anvendt til at erhverve  

 ejendomme, der er beliggende på steder, hvor der efter den foretagne  

 projektering må anses at foreligge en sikker fastlæggelse af linieføringen.
Til § 3 Ved lov nr. 59 af 24. maj 1875 blev der besluttet anlagt en bane fra  

 Københavns daværende hovedbanegård (ved nuværende Vesterport station) over  

 Vesterbro til Kalvebod Strand (den nuværende Københavns Godsbanegård) og  

 derfra forbi Langebro over Børsgraven til Nyhavn.
 Ved finansloven for finansåret 1904-05 blev der besluttet etableret en  

 forbindelse fra denne bane over en bro ved Langebro til Amagerbro station,  

 hvor der var forbindelse til Amagerbanen, samt 2 spor på Islands Brygge.
Aktieselskabet Amagerbanen blev i 1905 tildelt eneretsbevilling til anlæg  

 og drift af en bane mellem Amagerbro og Maglebylille.
DSB overtog banen i  

 1975, der på dette tidspunkt var reduceret til Amagerbro-Kastrup.
Ved lov nr.  

 477 af 24. juni 1992 har trafikministeren fået bemyndigelse til at stille  

 Amagerbanen til rådighed for Ørestadsselskabet I/S.
 Strækningen Slotsholmsgade-Nyhavn på havnebanen blev nedlagt i 1934 og  

 strækningen mellem Langebro og Slotsholmsgade i 1973.
Begrundelsen for at foreslå nedlæggelse af strækningen fra Københavns  

 Godsbanegård til Amagerbro samt spor på Islands Brygge er, at Københavns  

 Kommune har rettet henvendelse til DSB for at få jernbanebroen ved Langebro  

 nedlagt, da jernbanebroen står overfor en større renovering til ca. 8 mio.  

 kr., hvis broen stadig skal kunne anvendes.
Jernbanebroen ejes, drives og  

 vedligeholdes af Københavns Kommune og Københavns Havn i fællesskab.
Ved årsskiftet 1995/1996 ophørte transporterne til og fra Prøvestenen, og  

 broen er siden kun blevet brugt til skærvetransporter fra Islands Brygge til  

 DSB's eget brug.
DSB flytter imidlertid i løbet af foråret sit skærvedepot  

 til Køge.
 Dertil kommer, at Københavns Kommune ønsker at anvende sporarealet på  

 Islands Brygge til rekreative formål, og at det gerne ses, at et sådant  

 projekt kan igangsættes, mens København er Kulturby 96.
Til § 4 Efter bestemmelsen i § 4 træder loven i kraft dagen efter bekendtgørelsen  

 i Lovtidende.
Efter 2. behandling den 9. maj 1996 § 1. Trafikministeren bemyndiges til at nedlægge Københavns  

 havnebane mellem Københavns Godsbanegård og Langebro samt den herfra udgående  

 godsbane til Amagerbro Station med tilhørende havnespor på Amager.
 § 2. Loven træder i kraft dagen efter bekendtgørelsen i  

 Lovtidende.
