Nr BSF 96 Forslag til folketingsbeslutning om ændring af levnedsmiddelloven Fremsat af Tove Lindbo Larsen (S) Dorte Bennedsen (S) Ritt Bjerregaard (S)  

 Camre (S) Hjortnæs (S) Erik Holst (S) Henning Nielsen (S) Løvig Simonsen (S) den 21. januar 1987 Folketinget pålægger regeringen i indeværende folketingssamling at fremsætte forslag til ændring af lov nr. 310 af 6. juni 1973 om levnedsmidler med senere ændringer efter følgende retningslinier:
1. Der påbydes en åben deklaration af sammensatte levnedsmidler, hvorved ingredienslisterne bliver fuldstændige og alle tilsætningsstoffer inklusive aromastoffer, samlebetegnelser og tekniske hjælpestoffer oplyses.
2. Der iværksættes en gennemgang af positivlisten med henblik på en minimering af tilsætningsstoffer i levnedsmidler.
3. Der tages konsekvenser nu af miljøministerens redegørelser om slik, is og læskedrikke og om farvestoffer i charcuterivarer og pølser.
Hensigten er at sikre befolkningen en bedre livskvalitet og hjælpe de mennesker, der allerede er angrebet af allergi, til at få klar besked om, hvad levnedsmidlerne indeholder.
BEMÆRKNINGER TIL FORSLAGET Der findes i Danmark et stort antal mennesker, der plages af allergi/ overfølsomhed.
Årsagerne hertil er varierende.
F.eks. vil ca. 10.000 personer i Danmark reagere over for levnedsmidlernes proteiner, 50.000-100.000 vil have pollenrelaterede symptomer, og 10.000-20.000 vil reagere på tilsætningsstoffer i levnedsmidler.
Meget tyder på, at disse tal vil stige, fordi - forarbejdningen af levnedsmidler uden for hjemmet øges, - mængden af sammensatte fødevarer stiger og - teknologien i fødevareproduktionen udvikles.
Naturligvis kan en lovgivning ikke helbrede, men en ændring af levnedsmiddelloven og efterfølgende bekendtgørelser vil give allergikerne bedre vilkår med hensyn til det rigtige valg af levnedsmidler.
En af de største anstødssten er den manglende fuldstændige oplysning om sammensatte levnedsmidlers bestanddele.
De regler, der findes i bekendtgørelse nr. 66 af 20. februar 1981 og nr. 673 af 20. december 1982 om mærkning af levnedsmidler, er ikke tilstrækkelige for allergikere, idet kravet om en ingrediensliste ikke omfatter tilsætningsstoffer.
Der findes særlige regler for mærkning af tilsætningsstoffer.
Ved tilsætningsstof forstås i denne sammenhæng f.eks. farvestoffer, konserveringsmidler, fortykningsmidler og aromastoffer.
I ingredienslisten skal tilsætningsstoffer kun mærkes med dets kategori, f.eks. farvestof, og den specifikke betegnelse eller E-nummer.
Er der tilsat aromastoffer, er det nok bare at skrive »aroma«.
Endvidere skal bæremidler for tilsætningsstoffer og tekniske hjælpestoffer ikke deklareres.
Selv om de tekniske hjælpemidler (f.eks. katalysatorer som nikkel og chrom) ikke skulle være at finde i det færdige produkt, vil der være mulighed for, at der findes rester heraf i det færdige produkt.
Helt galt er det med undtagelserne for at medtage f.eks. mel og soja i ingredienslisterne.
Der findes i dag nogle undtagelsesregler, der er til stor gene for allergikere.
 Undtagelsen er formuleret således:
»Angivelsen af de sammensatte ingredienser kan udelades, hvis disse udgør mindre end 25 pct. af færdigvaren« (f.eks. skal mel i kødboller kun deklareres, hvis det udgør mere end 25 pct. af varen).
Således kan der både være soja, mælk og æg i et produkt, uden at det kan læses på deklarationen.
Det forekommer helt urimeligt over for de mennesker, der er belastet af allergi.
En anden undtagelse giver fabrikanterne ret til at anvende samlebetegnelser som f.eks. mælkebestanddele, der dækker over fløde, mælk, skummetmælk, kærnemælk, smør, smørolie og mælkefedt.
Det er givet, at mange allergikere bliver »snydt« med mangelfuld deklaration.
En løsning på disse problemer er krav om fuldstændig oplysning om, hvad produktet indeholder, skærpelse af positivlisterne, altså de tilladte tilsætningsstoffer og mængden heraf, samt at få lukket op for, hvad der skjuler sig bag betegnelsen »aroma«.
 Der er al mulig grund til at beskytte forbrugerne i den henseende.
Særlig er børn udsatte i forbindelse med tilsætningsstoffer til slik, is og læskedrikke.
Det er trods alt børn, der har det største forbrug af disse varer.
Den 3. april 1985 fremsendte miljøministeren en redegørelse fra Levnedsmiddelstyrelsen til Folketinget om slik, is og læskedrikke, og den 26. november 1985 fremsendte ministeren sin vurdering af redegørelsen.
Med det stadigt stigende antal allergikere er der grund til at tage sagen op nu.
Tilsvarende forhold gør sig gældende for chartuterivarer og pølser, hvor begrebet »hot dog-pølser« blev indført med ret til at bruge farvestoffer i disse.
Ernæringseksperter og læger har udtalt, at der bør gribes ind på disse områder.
Socialdemokratiet har forsøgt tidligere uden held.
Nu er der kommet endnu flere argumenter frem, hvorfor vi prøver igen.
Industriens større og større indflydelse på, hvad vi spiser, stiller naturligvis større krav til »lødighed« og »renhed«.
Forslagsstillerne er ikke modstandere af forarbejdede levnedsmidler, men vi finder, at den stadig stigende mængde af tilsætningsstoffer skal være under skarpere kontrol, idet intolerancen i organismen kan stige tilsvarende.
En reel og fyldestgørende oplysning er et forbrugerkrav, der skal tilgodeses, ikke mindst af hensyn til det store antal allergikere.
 Kravet skal naturligvis også gælde for importvarer.
 Initiativet er et led i at skabe mulighed for større livskvalitet.
BEMÆRKNINGER TIL DE ENKELTE PUNKTER Ad 1 Miljøministeriets bekendtgørelser nr. 65 og 66 af 20. februar 1981 med senere ændringer om henholdsvis tilsætningsstoffer til levnedsmidler og bekæmpelsesmidler i levnedsmidler indeholder undtagelsesbestemmelser om deklarationer og ingredienslister.
Undtagelserne går på, at man dels kan nøjes med at bruge en samlebetegnelse, der rummer en række forskellige produkter og stoffer, f.eks. dækker mælkebestanddele både over fløde, inddampet protein, smør, smørolie og mælkefedt.
Ved mærkning af tilsætningsstoffer skal skrives tilsætningsstoffets kategori, f.eks. farvestof, dets navn eller E-nummer (sidstnævnte følger EF-regler).
Undtagelse gælder dog for »modificeret stivelse« og  

 »aromastoffer«, som blot skal betegnes med kategori, f.eks. »aroma«.
Denne tilstand er uholdbar efter Socialdemokratiets opfattelse.
Man skylder befolkningen de konkrete oplysninger.
Ad 2 Positivlisten bør gennemgås nøje med henblik på at begrænse tilsætningsstofferne, og aromastofferne skal med på listen.
Det må være et forbrugerkrav, der efterkommes.
Det er forbrugerne, der lægger både tegnebog og mave til.
Ad 3 Det er utilfredsstillende, at produktion og handel med slik og læskedrikke kører uændret videre, siden miljøministeren afgav sin redegørelse til Folketinget.
Det gennemsnitlige forbrug er i 1983 pr. indbygger opgjort til 11,4 kg slik, 101 l saft og læskedrikke, herunder sodavand, og ca. 8 l is.
Særlig børn er udsatte i den henseende, da det må formodes, at det er deer, det største forbrug ligger.
Det viser, at det er nødvendigt at skride ind.
Tiden må også være inde til at træffe beslutning, om begrebet »hot dog-pølser« skal fortsætte.
Et flertal i miljø- og planlægningsudvalget gik ind for, at der fortsat måtte tilsættes farvestoffer til »hot dog-pølser«, cervelat- og salamipølser,  

 jf.
bekendtgørelse nr. 392 af 26. august 1985 om ændring af bekendtgørelse om kvalitetsmæssige krav m.m. til kødprodukter.
