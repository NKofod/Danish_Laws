Nr BTL 327 Betænkning over Forslag til lov om ændring af forskellige lovbestemmelser  

 vedrørende reguleringer af overførsler m.v. (Ændrede reguleringsbestemmelser)  

  

 Nr L 327 1992-93, 1. samling Afgivet af Arbejdsmarkedsudvalget Afgivet: 19930618 Udvalget har behandlet lovforslaget i række møder og har herunder stillet  

 spørgsmål til finansministeren, som denne har besvaret skriftligt.
 Der er af finansministeren stillet ændringsforslag, hvorom henvises til de  

 ledsagende bemærkninger.
Finansministeren har over for udvalget oplyst, at der i bemærkningerne til  

 §§ 9 og 10 i lovforslaget ved en fejl står: »Satsreguleringsprocenten er  

 for 1994 fastsat til -1,7 pct.
Tilskudsbeløbene for 1994 vil således blive  

 reguleret med 3,0 pct.« Finansministeren har meddelt, at  

 satsreguleringsprocenten forventes fastsat til -2,0 pct., hvilket medfører en  

 regulering af tilskudsbeløbene på 2,7 pct.
 Et flertal (udvalget med undtagelse af Fremskridtspartiets medlem) har  

 noteret sig, at de syv partier, som oprindeligt vedtog satsreguleringsloven  

 fortsat skal være enige om udmøntning af satsreguleringspuljen.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet tilkendegiver, at det anser den foreslåede ændring af  

 satsreguleringsordningen som en teknisk nødvendig justering af bestående  

 lovgivning.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af forslagene har partierne  

 ved tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se forslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Mindretallet stemmer imod regeringens såkaldte arbejdsmarkedsreform, da  

 der ikke er tale om nogen reform.
Det er en videreførelse af en  

 arbejdsmarkedspolitik, som har bidraget stærkt til at skabe de strukturelle  

 problemer på det danske arbejdsmarked, der er en medvirkende årsag til, at  

 ledigheden permanent har været helt uacceptabelt høj i en årrække.
 Regeringens udspil trækker i den helt forkerte retning: Dagpengeniveauet  

 er alt for højt, og varigheden på over 9 år med mulighed for forlængelse er  

 helt uacceptabel.
 Uafhængige eksperter har gentagne gange påpeget, at dagpengeydelserne og  

 den lange dagpengeperiode skal ændres for at nedbringe strukturledigheden.
Mindretallet er enig med den nye vismand, professor Torben Andersen, der i  

 Arbejdsgiveren af 8. juni 1993 skriver: »På ydelsessiden indebærer de  

 fremlagte lovforslag så godt som ingen realitetsændringer i forhold til det  

 hidtil gældende system.
Med uændrede dagpengeydelser videreføres således de  

 impulser, der udgår fra dagpengesystemet til sammenpresning af lønstrukturen.  

 Dette har negative konsekvenser for beskæftigelsen og for fordelingen af  

 denne.« Sådan som bruttoskatten er udformet, er det blevet en generel ekstraskat,  

 som mindretallet på enhver måde må tage afstand fra.
 Mindretallet beklager også, at tanken om en decentral  

 arbejdsmarkedspolitik reelt er indholdsløs, når op imod 10 af de 12 mia. kr.  

 bruges centralt.
Selv om regeringen har taget nogle elementer fra KV-regeringens planer til  

 en reform af arbejdsmarkedet, har den desværre gjort dette ved at sætte dem  

 ind i en sammenhæng, som ikke skaber den nødvendige dynamik, der er  

 forudsætningen for varig fremgang i beskæftigelsen.
I værste fald kan dens  

 kortsigtede løsninger stille sig i vejen for den langsigtede forbedring og  

 dermed gøre ondt værre.
 Mindretallet frygter, at flere af regeringens elementer vil bidrage til at  

 forlænge den eksisterende arbejdsløshedskø.
 Mindretallet vil derfor stemme imod regeringens forslag og i stedet  

 arbejde videre for en egentlig reform af arbejdsmarkedet og forsat tage de  

 nødvendige initiativer til en langsigtet forbedring.
 Mindretallet bemærker, at et flertal af partier i øvrigt i relation til L  

 327 og L 328 har noteret sig, at de syv partier, som oprindeligt vedtog  

 satsreguleringsloven, forsat skal være enige om udmøntning af  

 satsreguleringspuljen.
 Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling.  

 Mindretallet kan dog stemme for de under nr. 1, 2, 4 og 9 stillede  

 ændringsforslag.
Mindretallet kan ikke medvirke til lovforslagets gennemførelse.
SF mener,  

 at der ikke er tale om en retfærdig skattereform.
SF har stillet forslag om  

 en skattereform, der tilgodeså de laveste indtægter mest.
Dette har SF ikke  

 kunne få igennem.
Da dette lovforslag og L 328 er en konsekvens af en dårlig  

 lov, kan mindretallet ikke medvirke til deres gennemførelse.
Mindretallet  

 støtter dog de ændringsforslag, der forbedrer lovforslaget.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 Mindretallet er af den opfattelse, at de partier, der har forlig  

 vedrørende satsreguleringsprocenten, også selv må skabe grundlag for de  

 ændringer, der lægges op til.
 Mindretallet vil derfor ikke medvirke ved lovens gennemførelse.
Ændringsforslag Til § 6Af finansministeren , tiltrådt af et flertal (S, SF,  

 CD, RV og KRF):
 1) I den under nr. 2 foreslåede affattelse af § 47  

 ændres »2.544« til: »2.545«.
 2) Nr. 3 affattes således:
»3. I § 76, stk. 1, ændres »6,7« til:  

 »7,24« og »7,8« til: »8,43«.' Af finansministeren , tiltrådt af et flertal (S, CD, RV og  

 KRF):
 3) Efter nr. 4 indsættes som nyt nummer:
»01. I § 84, stk. 1, 2. pkt., ændres »1/6«  

 til: »6,6/37«.' Til § 11Af finansministeren , tiltrådt af et flertal (S, SF,  

 CD, RV og KRF):
 4) Indledningen affattes således:
 »I lov om individuel boligstøtte, jf. lovbekendtgørelse nr. 87 af 23.  

 februar 1993, som ændret ved § 1 i det af Folketinget den 22. juni 1993  

 vedtagne forslag til lov om ændring af lov om individuel boligstøtte, lov om  

 byfornyelse og boligforbedring, lov om boligbyggeri og realkreditloven.  

 (Bofællesskaber, støtte til etablering og drift samt individuel boligstøtte),  

 foretages følgende ændringer:».
 Af finansministeren , tiltrådt af et flertal (S, CD, RV og  

 KRF):
 5) I den under nr. 1 foreslåede affattelse af § 8, stk.  

 1, nr. 1, udgår »med 45 pct., jf.« og i stedet indsættes:  

 »efter«.
 6) Efter nr. 4 indsættes som nye numre:
 »01. I § 8, stk. 7, der bliver stk. 8, ændres  

 »stk. 1-6« til: »stk. 1-7«.
02. I § 8, stk. 8, der bliver stk. 9, ændres »stk.  

 1-7« til: »stk. 1-8«.' 7) Efter nr. 16 indsættes som nye numre:
 »03. I § 24 d, stk. 2, ændres »15.300 kr. pr.  

 person, jf § 72, stk. 1, nr. 16« til: »16.600 kr. pr. person, jf. §  

 72, stk. 1, nr. 14«.
04. I § 24 e, stk. 3, ændres »8.068 kr., jf § 72, stk.  

 1, nr. 17« til: »8.772 kr. pr. person, jf. § 72, stk. 1, nr.  

 15«.' 8) I den under nr. 21 foreslåede affattelse af § 72, stk  

 1, indsættes efter nr. 13 som nye numre:
 »14) Maksimumbeløbet for den årlige boligudgift på 16.600 kr., jf. §  

 24 d, stk. 2.
15) Maksimumbeløbet for den årlige boligstøtte på 8.772 kr., jf. § 24 e,  

 stk. 3.« Nr. 14-17 bliver herefter nr. 16-19.
 Af finansministeren , tiltrådt af et flertal (S, SF, CD, RV  

 og KRF):
 9) I den under nr. 21 foreslåede affattelse af § 72,  

 stk. 2, ændres »og 14« til: »,14 og 16«, og »nr.  

 13 og 15-17« ændres til: »nr. 13, 15 og 17-19«.
 Af finansministeren , tiltrådt af et flertal (S, CD, RV og  

 KRF):
 Til § 14 10) Efter stk. 2 indsættes som nyt stykke:
»Stk. 3. Bidrag efter § 76, stk. 1, 1. pkt., udgør i 1994  

 6,98 gange dagpengenes størrelse, i 1995 7,04 gange dagpengenes størrelse og  

 i 1996 7,14 gange dagpengenes størrelse.
Bidrag efter § 76, stk. 1, 2. pkt.,  

 udgør i 1994 8,11 gange dagpengenes størrelse, i 1995 8,18 gange dagpengenes  

 størrelse og i 1996 8,29 gange dagpengenes størrelse.« Stk. 3 og 4 bliver herefter stk. 4 og 5.
Bemærkninger Til nr. 1-3 og nr. 10 For teknisk at skabe overensstemmelse med det af  

 arbejdsministeren den 21. april 1993 fremsatte forslag til lov om ændring af  

 lov om arbejdsformidling og arbejdsløshedsforsikring m.v. (Niveauet for  

 supplerende dagpenge, omlægning af feriedagpengeordningen, omlægning af  

 dagpengeugen, regelforenkling), L 275, foretages visse konsekvensændringer.
Med omlægningen af dagpengeugen fra en 6-dages-uge til en 5-dages-uge  

 fastsættes dagpengenes højeste beløb, således at det ved division med  

 antallet af dage i ugen udgør et helt kronebeløb.
Som en konsekvens heraf  

 forhøjes dagpengebeløbet for en uge pr. 1. januar 1994 fra 2.544 kr. til  

 2.545 kr.
Medlemsbidraget til arbejdsløshedsforsikringen fastsættes som et antal  

 gange dagpengenes højeste beløb pr. dag.
For at fastholde medlemsbidraget på  

 et uændret niveau må bidragsfaktoren ændres i takt med de ændringer, som  

 følger i dagpengebeløbet.
Omlægningen af dagpengeugen øger størrelsen af  

 dagpengene for een dag, mens større sociale bidrag som en konsekvens af  

 satsreguleringslovens beregningsmekanisme fører til lavere dagpengebeløb.
 Arbejdsmarkedsbidraget forudsættes forhøjet med 1 pct. årligt i 1995, 1996  

 og 1997. For at fastholde medlemsbidraget på uændret niveau foreslås  

 bidragsfaktoren derfor at stige gradvist indtil 1997.
 De økonomiske konsekvenser af afrundingen af dagpengene til hele  

 kronebeløb er indeholdt i L 275. Som en konsekvens af de fastsatte  

 afrundingsregler for beregning og indbetaling af medlemsbidrag vil det ikke  

 være muligt fuldstændigt at eliminere statens mindreindtægter, der ville være  

 fremkommet, hvis bidragsfaktoren pr. 1. januar 1994 blev fastholdt uændret  

 samtidig med en stigning i arbejdsmarkedsbidragene frem til 1997. Der  

 forventes en mindreindtægt på ca. 25 mio. kr. årligt.
 Ud over lovtekniske ændringer indeholder ændringsforslagene en ændring i  

 beregningen af størrelsen af dagpengegodtgørelsen.
Dagpengegodtgørelsen efter § 84 er efter de gældende regler fastsat til et  

 beløb pr. dag, der svarer til dagpengene pr. dag.
Med omlægningen af  

 dagpengeugen, jf.
L 275, ændres fastsættelsen af dagpengegodtgørelsen til at  

 udgøre 1/6 af dagpengene for en uge.
Dagpengegodtgørelsen i kr. forbliver  

 derfor på samme niveau.
Med indførelsen af arbejdsmarkedsbidraget sker en samtidig nedjustering af  

 dagpengebeløbet for en uge.
Der skal ikke betales arbejdsmarkedsbidrag af  

 dagpengegodtgørelsen, hvilket betyder, at modtageren af ydelsen ikke vil  

 opleve en forringelse, selv om beløbet bliver lavere.
Der bliver derimod tale  

 om en reel nedsættelse for arbejdsgiveren.
For at neutralisere denne effekt  

 foreslås dagpengegodtgørelsen fortsat at blive fastsat på det hidtidige  

 niveau.
Dagpengegodtgørelsens tekniske belægning på dagpengekortet vil blive  

 fastsat til 6,6 timer, hvilket vil reducere udbetalingerne af dagpenge med  

 skønsmæssigt 10-15 mio. kr. årligt.
På ugebasis vil en ledig derfor få udbetalt samme beløb, som hvis den  

 pågældende havde fået udbetalt maksimale dagpenge.
Med den foreslåede  

 belægning på dagpengekortet for dagpengegodtgørelsen sker der en forskydning  

 inden for ugen mellem dagpengegodtgørelse fra arbejdsgiveren og dagpenge fra  

 arbejdsløshedskassen.
 Størrelsen af dagpengegodtgørelsen fastsættes som et beregnet gennemsnit  

 og vil således ikke blive yderligere reguleret i perioden 1995-1997.
 Til nr. 4 og nr. 7-9 De foreslåede ændringer er en redaktionel følge af  

 den ved § 1 i det af Folketinget den 22. juni 1993 vedtagne forslag til lov  

 om ændring af lov om individuel boligstøtte, lov om byfornyelse og  

 boligforbedring, lov om boligbyggeri og realkreditloven (Bofællesskaber,  

 støtte til etablering og drift samt individuel boligstøtte) vedtagne  

 indførelse af regler om individuel boligstøtte til beboere i bofællesskaber.
 Ved nærværende ændringsforslag opreguleres boligstøttelovens satser med  

 hensyn til bofællesskaber, på samme måde som lovens øvrige satser er  

 foreslået reguleret ved lovforslaget, til 1994-niveau.
 Til nr. 5 Der er tale om en teknisk konsekvensændring som følge af, at  

 satsen for beskatningen af aktieindkomster nedsættes fra 45 pct. til 40 pct.
 Til nr. 6 De foreslåede ændringer er alene konsekvensændringer som følge  

 af indførelsen af et nyt § 8, stk. 4, i lovforslaget, idet der henvises til  

 paragraffens foregående stykker i stk. 7 og 8, der bliver stk. 8 og 9.
Bakholt (S) Ole Vagn Christensen (S) Poul Erik Dyrlund (S) Hans Jørgen  

 Jensen (S) fmd.
Lone Møller (S) Klaus Hækkerup (S) Lilli Gyldenkilde  

 (SF) nfmd.
Aage Frandsen (SF) Svend Aage Jensen (CD) Per Stig Møller  

 (KF) Kai Dige Bach (KF) Charlotte Antonsen (V) Helge Sander (V) Bertel  

 Haarder (V) Poul Nødgaard (FP) Inger Marie Bruun-Vierø (RV) Glønborg (KRF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder og har herunder stillet spørgsmål til finansministeren, som denne har besvaret i samråd.
Finansministeren har i samrådet forsikret, at de i betænkningen over lovforslaget under nr. 1, 3 og 10 stillede ændringsforslag ikke forringer de beløb, den enkelte dagpengemodtager har krav på, og at dagpengeydelserne for den enkelte fortsat reguleres i overensstemmelse med forliget om satsregulering med de tekniske tilpasninger, der er indeholdt i lovforslaget som fremsat.
Finansministerens talepapir til brug for samrådet er optrykt som bilag til tillægsbetænkningen.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Venstres, Det Konservative Folkepartis, Socialistisk  

 Folkepartis og Fremskridtspartiets medlemmer af udvalget) indstiller  

 lovforslaget til forkastelse.
Bakholt (S) Ole Vagn Christensen (S) Poul Erik Dyrlund (S) Hans Jørgen  

 Jensen (S) fmd.
Lone Møller (S) Klaus Hækkerup (S) Lilli Gyldenkilde  

 (SF) nfmd.
Aage Frandsen (SF) Svend Aage Jensen (CD) Per Stig Møller  

 (KF) Kai Dige Bach (KF) Charlotte Antonsen (V) Helge Sander (V) Bertel  

 Haarder (V) Poul Nødgaard (FP) Jørgen Estrup (RV) Glønborg (KRF) Bilag Finansministerens talepapir til brug for samrådet i Arbejdsmarkedsudvalget A.
Ministeren bedes redegøre for de i betænkningen over lovforslaget under  

 nr. 1, 3 og 10 stillede ændringsforslag.
 Svar:
De nævnte ændringsforslag vedrører lov om arbejdsløshedsforsikring.
De er  

 fremsat i forbindelse med L 327 for at undgå utilsigtede ændringer af  

 medlemsbidraget og den af arbejdsgiverne udbetalte dagpengegodtgørelse.
Ved justeringer af forskellige faktorer i dagpengeberegningen sikres det,  

 at dagpengegodtgørelsen i årene 1995 til 1997 følger samme regulering som  

 dagpengene.
Dagpengegodtgørelsen beregnes i forhold til dagpengene og vil  

 derfor blive reguleret med den almindelige satsregulering.
Ud over  

 tilpasningen i 1994 vil der ikke i årene 1995 til 1997 ske ekstraordinære  

 reguleringer.
B.
Det fremgår af bemærkningerne til de omtalte ændringsforslag, at  

 udbetalingerne af dagpenge vil blive reduceret med 10-15 mio. kr. årligt.
 Ministeren bedes redegøre for, hvorledes han er kommet frem til denne  

 reduktion.
 Svar:
 Reduktionen på 10-15 mio. kr. fremkommer ved, at den af arbejdsgiverne  

 udbetalte dagpengegodtgørelse (de første 2 ledighedsdage) holdes uændret.  

 Hvis reguleringen af disse godtgørelser var blevet reduceret på samme måde  

 som dagpengene, ville arbejdsgiverne have fået en utilsigtet besparelse.
Den højere godtgørelse i de første to dage udlignes for dagpengemodtageren  

 i den resterende del af den første ledighedsuge gennem en teknisk ændring af  

 dagpengeberegningen.
Dagpengemodtageren får således hverken fordel eller tab  

 som følge af, at dagpengegodtgørelsen fastholdes uændret.
 Derimod får forsikrede en mindre fordel som følge af, at  

 afrundingsreglerne vedrørende medlemsbidraget medfører mindreindtægter for  

 staten.
C.
Finder ministeren, at disse 3 ændringsforslag er i overensstemmelse med  

 det forlig, 7 partier har indgået om satsreguleringsloven? Svar:
 Med de nævnte ændringsforslag ændres fastsættelsen af medlemsbidraget til  

 arbejdsløshedsforsikringen og størrelsen af dagpengegodtgørelsen. Ændringerne  

 sker i lov om arbejdsformidling og arbejdsløshedsforsikring.  

 Ændringsforslagene ændrer således ikke reguleringsmekanismerne i  

 satsreguleringsloven.
 Formålet med ændringsforslagene er at neutralisere de utilsigtede  

 konsekvenser for medlemsbidraget og dagpengegodtgørelsen, der ellers ville  

 følge af, at satsreguleringsprocenten automatisk bliver mindre med  

 skattereformens forhøjelse af arbejdsmarkedsbidragene.
Ændringsforslagene er således i fuld overensstemmelse med forliget om  

 satsregulering.
De er endda nødvendige, hvis den med forliget aftalte  

 satsregulering på dette område skal fastholdes uden ændringer.
