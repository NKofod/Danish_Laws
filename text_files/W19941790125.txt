I forbindelse med ekspropriation til gennemførelse af landanlæg, der  

 udføres i tilslutning til etablering af en fast forbindelse over Øresund,  

 afviste taksationskommissionen, at værkstedets placering var af væsentlig  

 betydning for indtjeningen.
Dette forhold samt lejemålets karakter af  

 fremlejemål betyder efter taksationskommissionens opfattelse, at lejemålet  

 ikke kan anses for omfattet af lejelovens regler om beskyttelse af  

 erhvervslejemål.
Der ydes således ikke erstatning for fremlejemålets ophør  

 som følge af den skete ekspropriation.
 Udskrift af forhandlings- og kendelsesprotokollen for  

 Taksationskommissionen vedrørende anlægget af en fast forbindelse over  

 Øresund.
(Lovbekendtgørelse nr. 590 af 19. august 1991) Kendelse den 12. december 1994 A har som fremlejetager af et bygningsareal på 189 (m2) af ovennævnte  

 ejendom ønsket efterprøvet den afgørelse om erstatning, der ved kendelse af  

 7. september 1994 er afsagt af Ekspropriationskommissionen i anledning af den  

 skete ekspropriation til gennemførelse af landanlæg, der udføres i  

 tilslutning til etablering af en fast forbindelse over Øresund.
Der fremlagdes udskrift af forhandlingsprotokollen for  

 Ekspropriationskommissionen, hæfte 49, brev af 10. oktober 1994 fra  

 Kommissarius ved Statens Ekspropriationer på Øerne, revideret  

 arealfortegnelse nr. 7, ejendomsbeskrivelse samt ankebegæring.
Endvidere  

 fremlagdes brev af 7. juli 1994 med bilag fra advokat Jan Radil.
Fremlejemålet omfatter et bygningsareal på 189 (m2). Det lejede benyttes  

 som værksted til reparation af biler.
Der er ikke kontrakt om fremlejemålet.  

 Omfanget af lejemålet og lejens størrelse er fastsat ved dom afsagt den 17.  

 maj 1990 af Københavns Byret.
Grunden, hvorpå bygningen er opført, ejes af Ejerlauget Fragtvej A/S.
Ejer  

 af den bygning, hvori fremlejemålet findes, er Domino Stilladser I/S, der er  

 areallejer hos Ejerlauget Fragtvej A/S.
Fremlejemålet kan fortsættes indtil 30. september 1995. A/S  

 Øresundsforbindelsen har givet tilsagn om, at selskabet vil friholde  

 fremlejetageren for lejebetaling for tiden efter fraflytning, hvis han med 3  

 måneders varsel til en 1. i en måned giver meddelelse om tidligere  

 fraflytning.
Blandt de fremlagte bilag er en fortegnelse over værkstedets  

 kunder samt budget for perioden 1. oktober 1994 til 31. december 1995.
Kommissionen besigtigede de af fremlejelmålet omfattede lokaler.  

 Kommissionen konstaterede, at en del af bygningens tag er ødelagt af brand,  

 og at den pågældende del af bygningen derfor kun delvis er anvendelig som  

 værksted.
Da bygningen alligevel skal nedrives, er det tvivlsomt, om taget  

 vil blive repareret inden fremlejemålet ophører.
Taksationskommissionen  

 forudsætter, at spørgsmålet om eventuelle konsekvenser heraf for lejens  

 størrelse afgøres mellem udlejer og fremlejer.
 Parterne havde lejlighed til at forelægge deres synspunkter og fremkomme  

 med deres bemærkninger, ligesom kommissionens medlemmer stillede spørgsmål  

 til belysning af sagen.
 Ekspropriationskommissionen har bestemt, at der ikke skal ydes fremlejeren  

 nogen erstatning for fremlejemålets ophør som følge af den skete  

 ekspropriation.
 Af kendelsen, hvortil henvises, fremgår bl.a., at  

 Ekspropriationskommissionen har lagt til grund, at fremlejemålet ikke kan  

 anses for omfattet af lejelovens regler om beskyttelse af erhvervslejemål.
 Da der intet særligt er oplyst om opsigelsesreglerne i fremlejemålet, har  

 Ekspropriationskommissionen endvidere lagt til grund, at det givne  

 opsigelsesvarsel er lovligt og kontraktligt.
 For Taksationskommissionen har advokat Jan Radil nedlagt påstand om  

 erstatning på principalt 225.000 kr., subsidiært 100.000 kr. og mere  

 subsidiært et lavere beløb efter Taksationskommissionens skøn.
 Det principale erstatningskrav fremkommer således:
Beløbet på 115.000 kr. for rømning af lokaler er opgjort som værdien af  

 værkstedet ved salg på kontantbasis (190.000 kr.) i henhold til vurdering  

 foretaget af ES-Ejendomscenter fratrukket værdien af værktøj (75.000 kr.),  

 der forudsættes fjernet.
I beløbet indgår goodwill med en post på 100.000 kr.
 Det subsidiære erstatningskrav på 100.000 kr. er sammensat af de anslåede  

 udgifter til henholdsvis flytning og indretning af nye lokaler.
Til støtte for erstatningskravet henviste advokat Radil til sit brev af 3.  

 oktober 1994 til Taksationskommissionen.
Han fremhævede, at A har drevet  

 værkstedet i henved 20 år og derfor må have krav på samme beskyttelse som  

 andre erhvervsvirksomheder, der driver deres virksomhed fra lejede lokaler.  

 Han stillede samtidig spørgsmål ved rigtigheden af at betragte lejemålet som  

 et fremlejemål, idet han oplyste, at udlejeren, Domino Stilladser I/S, er  

 medejer af det aktieselskab, Ejerlauget Fragtvej A/S, der ejer grunden.
Med hensyn til den krævede erstatning for goodwill, som bl.a. baserer sig  

 på den fremlagte kundeliste, gjorde advokaten gældende, at der i praksis  

 betales herfor, selv om virksomheden ikke giver noget stort overskud.
Det  

 afgørende for, om en eventuel køber vil betale goodwill er, om han kan se  

 muligheden i virksomheden.
 For så vidt angår de subsidiære påstande gjorde advokaten gældende, at det  

 forekommer både uforståeligt og urimeligt, hvis lejemålets ophør som følge af  

 ekspropriationen ikke udløser nogen erstatning overhovedet.
Advokat Jens Auken påstod på anlægsmyndighedens vegne  

 Ekspropriationskommissionen afgørelse stadfæstet.
Han fremhævede, at  

 lejemålet ved ekspropriationen er opsagt med overholdelse af gældende varsler  

 og bestred samtidig, at fremlejemålet er omfattet af lejelovens regler om  

 erhvervsbeskyttelse. han gjorde endvidere gældende, at driftsresultatet ikke  

 kan begrunde erstatning for goodwill.
Efter drøftelse af sagen og gennemgang af de fremlagte bilag finder  

 Taksationskommissionen, at listen over værkstedets kunder ikke underbygger  

 synspunktet om, at værkstedets nuværende placering er af væsentlig betydning  

 for indtjeningen, da kunderne kommer fra et stort område.
Dette forhold samt  

 lejemålets karakter af fremlejemål betyder efter Taksationskommissionens  

 opfattelse, at lejemålet ikke kan anses for omfattet af lejelovens regler om  

 beskyttelse af erhvervslejemål.
 Idet Taksationskommissionen i øvrigt kan tilslutte sig  

 Ekspropriationskommissionens afgørelse, stadfæstes denne, således at der ikke  

 ydes erstatning for fremlejemålets ophør som følge af den skete  

 ekspropriation.
For udgifter til sagkyndig bistand for Ekspropriationskommissionen er der  

 tillagt lejeren et beløb af 4.000 kr.
For tilsvarende udgifter ved  

 Taksationskommissionen tillægges der ligeledes lejeren et beløb af 4.000 kr.
