Fremsat den 9. februar 2022 af Kristian Thulesen Dahl (DF), Liselott Blixt (DF), René Christensen (DF), Pia Kjærsgaard (DF), Marie Krarup (DF) Morten Messerschmidt (DF) og Peter Skaarup (DF) Forslag til folketingsbeslutning om adskillelse af asylpar i asylsystemet, når den ene ægtefælle er under 18 år Folketinget pålægger regeringen inden udgangen af 2022 at ændre love og regler således, at der altid sker en adskillelse af asylpar i asylsystemet, når den ene ægtefælle er under 18 år.
Ændringerne skal udformes, så det alene er danske myndigheder, der afgør, at adskillelse skal finde sted.
I den forbindelse skal det derfor sikres, at Den Europæiske Menneskerettighedskonventions artikel 8 om familiens enhed ikke kan påberåbes.
Bemærkninger til forslaget Forslagsstillerne ønsker, at regeringen inden udgangen af 2022 ændrer love og regler således, at der altid sker en adskillelse af asylpar i asylsystemet, når den ene ægtefælle er under 18 år.
Baggrunden for forslaget er den nylige rigsretsdom i instrukssagen.
I marts 2016 besluttede daværende udlændinge- og integrationsminister Inger Støjberg (V), at der skulle ske en adskillelse af unge asylpar  de såkaldte barnebrude  når den ene var under 18 år.
Der var i embedsværket tvivl og uenighed om, hvorvidt hensigten med at adskille barnebrudene skulle administreres efter en udsendt pressemeddelelse eller efter et udsendt notat.
Efter en nedsat undersøgelseskommission endte det i januar 2021 med, at der blev rejst tiltale mod Inger Støjberg ved rigsretten.
Rigsretten har ved dom af 13. december 2021 fundet, at adskillelse af asylpar med en mindreårig ægtefælle ikke kunne ske uden individuel sagsbehandling af parrene.
 Rigsretsdommen viser, at der er et behov for at ændre i reglerne for adskillelse af asylpar i asylsystemet, så man bedre kan beskytte mindreårige ægtefæller.
Bred politisk opbakning til adskillelse Der har blandt Folketingets partier generelt været udtrykt en bred opbakning til at adskille asylpar, hvor den ene ægtefælle er under 18 år.
 Her kan fremhæves en lang række eksempler på opbakningen på tværs af blokkene:
 Jeppe Bruus (S):
 »Der er det vigtigt at sige, at vi var enige i, at parrene skulle skilles ad.« (»Socialdemokratiet: »Politisk set« gjorde Støjberg det rigtige ved at adskille unge asylpar«, dr.dk, den 27. januar 2021).
 Dan Jørgensen (S):
»Jeg er meget chokeret over det her.
Tænk sig, at sådan noget kan foregå i Danmark(. . .). Der må jo være folk i systemet, der har vidst det her, og jeg har tænkt mig nu at indkalde Inger Støjberg i samråd i Folketinget, så hun kan forklare præcis, hvor meget hun har vidst, hvor meget hendes ministerium har vidst, og hvordan sådan noget her overhovedet kan foregå? « (»S kræver svar fra Støjberg: Hvad vidste du om barnebrude? «, nyheder.tv2.dk, den 26. januar 2016).
»Det er muligt, at man i nogle lande og kulturer har en bestemt indstilling, men det har vi ikke i Danmark.
Man skal leve efter de regler og normer, som vi har i Danmark.« (»Støjberg skal i samråd om barnebrude på asylcentre«, berlingske.dk, den 25. januar 2016).
 »Barnebrude i DK? Det går ikke! « (Twitter, den 26. januar 2016).
 Nicolai Wammen (S):
»Barnebrude på 14-år bliver aldrig i orden i DK uanset, hvad Grimhøjmoskeen siger af formørket vrøvl #dkpol« (Twitter, den 11. februar 2016) Pernille Rosenkrantz-Theil (S):
»Socialdemokraterne støtter de blå partiers krav om, at unge asylpar under 18 år skalskilles fra hinanden, siger socialordfører Pernille Rosenkrantz-Theil: »Det er en fejl, at disse unge har fået lov at bo sammen.
Det må de ikke ifølge dansk lov.
Og den fejl retter vi nu op på.«« (»Havde vi vidst, at vi ikke måtte være gift, var vi blevet væk fra Danmark«, jyllands-posten.dk, den 27. februar 2016.).
»»Det er mig komplet uforståeligt, at det ikke altid har været sådan i vejledningen.
Det er absurd at forestille sig, at man i 2016 kan finde på at tillade, at man har barnebrude på den måde(. . .)« Hun mener ikke, at det er problematisk, at man med ændringen vil lave særlige regler for udlændinge, der har indgået ægteskab før ankomsten til Danmark. »Når man i forvejen kun må blive gift under særlige omstændigheder i Danmark som mindreårig, så er det præcis, fordi myndighederne skal være opmærksomme på, om der er problemer forbundet med ægteskabet.«« (»Regeringen vil sætte en stopper for ægteskab med barnebrude«, jyllands-posten.dk, den 28. januar 2016).
 Naser Khader (UFG):
»Vi kan ikke acceptere det i Danmark.
Hvis danske borgere gør det samme, så kan de blive retsforfulgt.
Det er noget jeg og andre ligesindede har forsøgt at bekæmpe i mange år i Mellemøsten.
Og så kan vi altså ikke flytte den del af Mellemøsten til Danmark.
Det er helt vildt.« (»S kræver svar fra Støjberg: Hvad vidste du om barnebrude? «, nyheder.tv2.dk, den 26. januar 2016).
 »Personer som asyl med ægteskab med et barn bør slet ikke have lov til at få asyl.« (»Barnebrude ned til 14 år på danske asylcentre: Mændene må sove med dem i weekenderne«, bt.dk, den 25. januar 2016).
»Vi skal have sendt et signal til flygtningene om, at vi i Danmark ikke accepterer ægteskaber, hvor pigerne er mellem 14 og 17 år.
Jeg er kompromisløs over for de dér barneægteskaber.
Flygtningene skal vide, at sådanne par bliver skilt fra hinanden i Danmark.
Vi skal ikke gå på kompromis med den danske lovgivning  og i den sammenhæng tæller det mere end konventioner.« (»Havde vi vidst, at vi ikke måtte være gift, var vi blevet væk fra Danmark«, jyllands-posten.dk, den 27. februar 2016).
 Sofie Carsten Nielsen (RV):
»De Radikales udlændingeordfører, Sofie Carsten Nielsen glæder sig over, at Inger Støjberg vil tage affære.
Hun undrer sig derimod over, at Dan Jørgensen kalder ministeren i samråd: »Jeg er meget enig med ministeren for en gangs skyld, og jeg er mere optaget af, at hun får gjort noget ved det end at få tv-tid på et samråd,« siger hun.« (»Støjberg skal i samråd om barnebrude på asylcentre«, berlingske.dk, den 25. januar 2016).
»Det er juridisk på linje med misrøgt af børn.
Hvis en 14-årig er i et ægteskab må det være arrangeret.
Det skal asylcenteret og politiet reagere på.« (»Barnebrude ned til 14 år på danske asylcentre: Mændene må sove med dem i weekenderne«, bt.dk, den 25. januar 2016).
 Karen Ellemann (V):
»»Når man opholder sig i Danmark, gælder danske normer og regler, og det skal gøres meget klart over for asylsøgerne,« siger Karen Ellemann. »Jeg synes, at ægteskaber skal indgås mellem voksne og myndige personer.
En 15-årig skal ikke indgå i et ægteskab.
Det er alt for tidligt.«« (»Regeringen vil sætte en stopper for ægteskab med barnebrude«, jyllands-posten.dk, den 28. januar 2016).
 Thomas Danielsen (V):
»Inger har min fulde opbakning.
Kulturen, hvor mænd er gift med pigebørn, hører ikke hjemme i Danmark« (Facebook, den 24. maj 2020).
 Pernille Skipper (EL):
 »Pernille Skipper, socialordfører for Enhedslisten, kalder det en »åbenlyst god idé« at sætte en stopper for barnebrude: »Hvis der er tale om et meget ungt menneske, der er gift, måske med en, der er meget ældre end hende, så er det en indikator på, at noget ikke foregår helt frivilligt«, (»Regeringen vil sætte en stopper for ægteskab med barnebrude«, jyllands-posten.dk, den 28. januar 2016).
Adskillelse af unge asylpar skal lovfæstes Det er forslagsstillernes opfattelse, at den brede politiske opbakning til, at der skal ske adskillelse af asylpar, når den ene er under 18 år, skal sikres gennemført i praksis.
Det lovgrundlag, der åbenbart har manglet, skal derfor tilvejebringes snarest muligt.
Derfor ønsker forslagsstillerne, at regeringen ændrer love og regler således, at der altid sker en adskillelse af asylpar i asylsystemet, når den ene ægtefælle er under 18 år.
Forslagsstillerne mener samtidig, at lovgrundlaget skal udformes, så det alene er danske myndigheder, der afgør, at adskillelse skal finde sted.
I den forbindelse skal det derfor sikres, at Den Europæiske Menneskerettighedskonventions artikel 8 om familiens enhed ikke kan påberåbes.
Skriftlig fremsættelse Kristian Thulesen Dahl (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om adskillelse af asylpar i asylsystemet, når den ene ægtefælle er under 18 år.
(Beslutningsforslag nr.
B 84) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
