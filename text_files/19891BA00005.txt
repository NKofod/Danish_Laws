Nr BSF 5 Forslag til folketingsbeslutning om uddannelsespladser til de 14.000  

 afviste ved de videregående uddannelser Fremsat af Rahbæk Møller (SF) Aage Frandsen (SF) Birgitte Husmark (SF)  

 Hanne Thanning Jacobsen (SF) Holger K.
Nielsen (SF) Ebba Strange (SF) den 11. oktober 1989 Folketinget pålægger regeringen at skaffe uddannelsespladser til de 14.000 afviste ved de videregående uddannelser ved at oprette ekstraordinære uddannelsespladser i mindst følgende tempi:
4.000 til optagelse i februar 1990, 4.000 til optagelse i september 1990, 4.000 til optagelse i februar 1991 og resten til optagelse i september 1991.
Bemærkninger til forslaget I 1989 blev der optaget 28.500 studerende ved de videregående uddannelser  

 under den koordinerede tilmelding.
Desuden fik 2.300 forhåndstilsagn om  

 optagelse til næste år, mens 14.000 blev afvist.
Det er interessant, at antallet af uddannelsespladser overstiger antallet  

 af unge, der i år fuldførte gymnasiet, hf og tilsvarende.
Selv om tallene  

 ikke er helt sammenlignelige, fordi nogle uddannelser har andre  

 optagelseskriterier end studentereksamen, må det tages som udtryk for, at de  

 14.000 er en opsamlet pukkel af uddannelsessøgende, der ikke har kunnet få  

 plads under de seneste års hårde adgangsbegrænsning.
I de kommende år vil de mindre ungdomsårgange slå igennem, og antallet af  

 unge, der fuldfører gymnasiet og lign., forventes at falde med ca. 30 pct. i  

 løbet af 90'erne.
Om ganske få år vil vi derfor stå i den situation, at der  

 simpelt hen ikke er tilstrækkelig mange ansøgere til langt de fleste  

 uddannelser, og samfundet vil stå med akutte behov for uddannet arbejdskraft.
I denne situation er det fuldstændig meningsløst at afvise 14.000 unge,  

 der ønsker at gennemføre en uddannelse.
Det er meningsløst over for de  

 pågældende, og det er meningsløst over for samfundet, der om få år vil mangle  

 uddannet arbejdskraft.
Som begrundelse for den hårde adgangsbegrænsning bruges somme tider den  

 høje arbejdsløshed blandt humanister, som undervisnings- og  

 forskningsministeren siger er 17 pct.
I sig selv er tallet forkert, idet det  

 indbefatter folk med deltidsjob.
Antallet af fuldtidsarbejdsløse er væsentlig  

 mindre.
Desuden er det ikke unaturligt, at der i en periode opstår  

 arbejdsløshed, når det offentlige ophører med at ansætte humanister, og det  

 private arbejdsmarked endnu ikke har opdaget behovet.
Imidlertid har det  

 private arbejdsmarked nu opdaget, at humanister er en nødvendig arbejdskraft  

 i en tid, hvor erhvervslivet internationaliseres, og EF's indre marked vil  

 yderligere sætte skub i denne udvikling.
Dertil kommer, at vi nærmer os den  

 tid, hvor gymnasiet og andre store arbejdspladser for humanister må foretage  

 omfattende ansættelser på grund af pensionering.
Vi kan derfor hurtigt komme  

 i en alvorlig mangelsituation.
For enkelte fags vedkommende - spansk og tysk  

 - er denne situation allerede indtrådt.
Der er derfor god grund til at  

 foretage en generel udvidelse af antallet af studiepladser på humaniora.
Men det er også vigtigt at understrege, at selv om påstanden om  

 humanisters manglende beskæftigelsesmuligheder skulle være rigtig, kan den  

 aldrig bruges som en generel begrundelse for en hård adgangsbegrænsning på de  

 højere uddannelser.
Generelt er arbejdsløshedsprocenten 6,8 for folk med en  

 højere uddannelse, 6,4 for folk med en mellemlang uddannelse, 10,2 for  

 faglærte og 14,9 for ufaglærte.
Og ingen ville vel finde på at lukke  

 tilgangen til efg-uddannelserne, fordi der var en ekstraordinært stor  

 arbejdsløshed inden for et enkelt fag.
Det er vigtigt at præcisere, at forslagsstillerne ønsker fri adgang for  

 folk med adgangsgivende eksammen til stort set alle uddannelser.
Men til  

 enkelte studier vil der fortsat være behov for en vis adgangsbegrænsning.
Det  

 drejer sig om meget dyre uddannelser, f.eks. lægestudiet, hvor det vil være  

 urimeligt at uddanne langt flere, end samfundet kan bruge.
Det drejer sig  

 også om meget specielle uddannelser som f.eks. jordemoderstudiet, hvor  

 søgningen traditionelt langt overstiger behovet for uddannede.
Endelig kan  

 det være nødvendigt midlertidigt at indføre adgangsbegrænsning til studier,  

 der pludselig bliver modestudier, og hvor søgningen langt overstiger  

 kapaciteten.
Her kan det være nødvendigt at bruge et par år til at bringe  

 kapaciteten i overensstemmelse med søgningen.
 Disse problemer vil dog formindskes meget, efterhånden som uddannelserne  

 gøres mere fleksible med flere muligheder for at skifte kurs undervejs og med  

 flere afstigningsmuligheder.
Ved de naturvidenskabelige uddannelser blev der i 1989 optaget 2.688, mens  

 812 blev afvist.
Der bør skaffes studieplads til samtlige, for de flestes  

 vedkommende til optagelse i februar 1990 og for restens vedkommende til  

 optagelse i september 1990.
Ved de samfundsvidenskabelige uddannelser blev der i 1989 optaget 8.562,  

 mens 4.123 blev afvist.
Der bør skaffes studiepladser til disse inden for de  

 næste to år.
Herunder bør Sydvestjysk Universitetscenters tilbud om at  

 oprette 100 studiepladser accepteres.
For psykologis vedkommende foreslås  

 det, at kapaciteten udvides med 20 pct. svarende til 42 nye studiepladser.
Da  

 i alt 791 havde psykologi som første prioritet, vil der fortsat være en  

 adgangsbegrænsning her.
På humaniora blev der i 1989 optaget 4.748 studerende, mens 2.378 blev  

 afvist.
Af de afviste var 594 til journalistuddannelsen og 57 til  

 bibliotekaruddannelsen.
Bortset fra disse to uddannelser foreslås det at  

 ophæve adgangsbegrænsningen i løbet af en 2-årig periode.
På de tekniske uddannelser er der i praksis fri adgang til  

 ingeniørstudierne, idet antallet af ledige pladser langt overstiger antallet  

 af afviste.
Bortset fra en eventuel justering af kapaciteten efter det  

 geografiske og faglige søgningsmønster er der intet behov for at gøre noget  

 her.
Ved arkitektskolerne blev der i 1989 optaget 274 og afvist 432. Der  

 foreslås en midlertidig udvidelse af kapaciteten med 20 pct.
Ved sundhedsuddannelserne blev der i 1989 optaget 3.679 og afvist 2.684.  

 Her vil det næppe være muligt at skaffe fri adgang på de lange  

 sundhedsuddannelser (med 970 optagne og 475 afviste). Det foreslås dog at  

 gennemføre en midlertidig 20 pct.s udvidelse af kapaciteten af hensyn til  

 pukler af uddannelsessøgende.
På de kortere sundhedsuddannelser bør der være  

 fri adgang til den nyoprettede basisuddannelse, mens der fortsat bør være  

 adgangsbegrænsning på videreuddannelse til f.eks. jordemoder.
Ved de pædagogiske uddannelser blev der i 1989 optaget 4.749 og afvist  

 3.195. Det foreslås at udvide kapaciteten med 50 pct.
Specielt på børnehave-  

 og fritidspædagogseminarierne (1.700 optagne og 959 afviste) bør der snarest  

 skabes fri adgang.
På folkeskoleseminarierne (1.707 optagne og 769 afviste)  

 er det næppe hensigtsmæssigt straks at skabe fri adgang, men kapaciteten bør  

 udvides med 20 pct.
Det er allerede nu nødvendigt at forberede  

 uddannelseskapaciteten på den alvorlige lærermangel, der vil indtræde ved  

 årtusindskiftet.
I årene indtil da vil der kun være få ledige job i  

 folkeskolen, men behovet for en uddannelsesindsats for voksne med kun 7 års  

 skolegang vil lægge beslag på mange folkeskolelærere.
På de nye uddannelser under den koordinerende tilmelding (datamatikere,  

 edb-assistenter og eksportteknikere) var der i 1989 1.153 optagne og 357  

 afviste.
Der bør snarest skaffes plads til disse.
 Planlægningen for de foreslåede kapacitetsudvidelser bør snarest  

 gennemføres, så de afviste kan få besked om, hvorvidt de kan forventes  

 optaget og i givet fald hvornår, så de i tilfælde af fortsat afvisning får  

 mulighed for at søge ind på en af de uddannelser, hvor der bliver fri adgang.
Med den skitserede udbygningstakt og forudsat fuld indregning af  

 forskningsårsværk koster forslaget 500 mio. kr. i 1990. I 1991 er udgiften  

 925 mio. kr., i 1992 940 mio. kr. og i 1993 840 mio. kr.
Herefter reduceres  

 udgiftsniveauet årligt, så det er nul i 1998.
