(Til de socialpædagogiske seminarier) I henhold til undervisningsministeriets bekendtgørelse nr. 550 af 22.  

 august 1986 om uddannelse af socialpædagoger, § 25, stk. 2 fastsætter  

 direktoratet herved følgende retningslinier for de studerendes fremmøde og  

 kontrollen hermed:
 1. Den studerende har pligt til at deltage i den  

 undervisning, herunder studievejledning, ekskursioner, studierejse og  

 praktik, som seminariet tilrettelægger i henhold til  

 uddannelsesbekendtgørelsen med tilhørende cirkulærer m.m.
 2. Den studerende har pligt til straks at give  

 underretning om fravær til seminariet - i praktikperioderne dog til  

 praktikstedet.
3. I teoriperioderne føres under den enkelte lærers  

 ansvar kontrol med fremmødet.
Lister, hvoraf fremgår, hvilke studerende der  

 har været fraværende fra undervisningen, afleveres af hver lærer med jævne  

 mellemrum.
 4. Ustabilt fremmøde eller sammenhængende fravær af  

 længere varighed skal af de enkelte faglærere drøftes med den studerende, og  

 der skal om muligt gives anvisninger på, hvordan det forsømte indhentes.  

 Samtidig skal studievejledningen underrettes.
 5. Ustabilt fremmøde i undervisningen på seminariet  

 skal så tidligt som muligt drøftes med den studerende i studievejledningen  

 med henblik på forbedring af fremmødet.
6. I praktikperioderne føres under praktiklærerens  

 ansvar kontrol med fremmødet.
I tilfælde af ustabilt fremmøde eller  

 sammenhængende fravær på mere end 2 uger skal praktiklæreren drøfte fraværet  

 med den studerende med henblik på forbedring af fremmødet.
Samtidig skal  

 seminariet underrettes.
 Ved hver praktikperiodes afslutning gives oplysning til seminariet om den  

 studerendes samlede fravær i perioden.
 7. Såfremt den studerendes fremmøde efter de  

 stedfundne drøftelser ikke forbedres (jfr. 5 og 6), skal rektor i anbefalet  

 brev indskærpe den studerende, at de givne anvisninger skal følges, og  

 oplyse, at forholdet i modsat fald vil kunne føre til, at der rejses sag om  

 omgang eller bortvisning i henhold til uddannelsesbekendtgørelsens § 29.
 8. Såfremt de i pkt. 5 og 6 omtalte drøftelser ikke  

 har kunnet gennemføres, fordi den studerendes fravær har strakt sig over en  

 længere sammenhængende periode, eller fordi den studerendes fremmøde har  

 været så ustabilt, at de nødvendige aftaler ikke har kunnet etableres eller  

 effektueres, skal rektor i anbefalet brev meddele den studerende, at  

 forholdet vil kunne føre til, at der rejses sag om omgang eller bortvisning i  

 henhold til uddannelsesbekendtgørelsens § 29, hvis fremmødet ikke straks  

 forbedres.
 9. En studerende kan normalt ikke bortvises fra  

 seminariet, men alene pålægges at gå dele af uddannelsen om, når fraværet  

 skyldes sygdom, deltagelse i arbejde som repræsentant for de studerende i de  

 studerendes råd, seminarieråd eller de studerendes landsorganisation, eller i  

 øvrigt uforudsigelige forhold af særlig karakter, som ikke kan tilregnes den  

 studerende.
 Den studerende er forpligtet til på seminariets forlangende at dokumentere  

 fraværsårsagerne.
 10. Cirkulæret træder i kraft straks og har virkning  

 for studerende i klasser, der er oprettet i 1986 eller senere.
11. Socialstyrelsens cirkulæreskrivelse nr. 508 af 26.  

 april 1977 om fremmøde ved uddannelsen til børneforsorgspædagog og  

 omsorgspædagog ophæves.
Bestemmelserne heri anvendes dog fortsat for  

 studerende i klasser, der er oprettet i 1985 eller tidligere.
 P.d.v.
