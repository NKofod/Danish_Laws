Cirkulære om  

 dispositionsbegrænsninger for 2000 § 1. Med virkning for finansåret 2000  

 gennemføres en begrænsning af ministeriernes dispositionsadgang  

 over de på finansloven opførte bevillinger.  

 Dispositionsbegrænsningen vedrører effektivisering af statslige  

 indkøb, jf. § 2, styrkelse af konkurrencen i bygge- og  

 anlægssektoren, jf. § 3, finansiering af tilskudsordning vedr.  

 jobrelateret danskundervisning, jf. § 4 samt korrektion af  

 ministeriernes lønbudgetter, jf. § 5.
Effektivisering af statslige indkøb § 2. Ministerierne skal fra 1. januar 2000  

 fastlægge en indkøbspolitik og koordinere indkøb inden  

 for ministerområdet, jf.
Finansministeriets cirkulære af 17.  

 december 1999 om indkøb i staten.
Stk. 2. Initiativerne skal føre til en effektivisering  

 af indkøbet af varer, tjenester og materiel.
I forbindelse hermed  

 nedsættes ministeriernes drifts- og budgetteringsrammer med de i bilag  

 1 viste sparepligttal.
 Stk. 3. Besparelsen skal udvises som mindreforbrug på  

 forslag til tillægsbevillingslov for 2000. Besparelsen skal i  

 TB-oversigterne kategoriseres under Dispositionsbegrænsninger  

 med følgende tekst: »Effektivisering af indkøb m.v.«.
Bygge og anlægsarbejder § 3. På baggrund af styrkelse af  

 konkurrencen i bygge- og anlægssektoren vurderes det, at de statslige  

 bygherrer ved aktivt at udnytte den styrkede konkurrence i bygge- og  

 anlægssektoren samlet kan reducere omkostningerne 1,75 pct. i 2000 for  

 byggearbejder, hvor der på nuværende tidspunkt endnu ikke er  

 indgået kontrakt med en fast kontraktsum.
Halvdelen heraf forventes at  

 vise sig som et generelt prisfald i sektoren og vil derved optræde i  

 Danmarks Statistiks reguleringsindeks for boligbyggeri og p/l-reguleringen.  

 Der vil således også være en besparelse for  

 igangværende byggearbejder, hvor kontraktsummen er pristalsreguleret.  

 Som følge heraf nedsættes ministeriernes anlægsbevillinger  

 i 2000 med de i bilag 1 viste sparepligttal.
 Stk. 2. Besparelsen skal udvises som mindreforbrug på  

 forslag til tillægsbevillingslov for 2000. Besparelsen skal i  

 TB-oversigterne kategoriseres under Dispositionsbegrænsninger  

 med følgende tekst: »Styrkelse af konkurrence i bygge- og  

 anlægssektoren«.
Finansiering af tilskud til jobrelateret  

 danskundervisning § 4. Til finansiering af ordning om tilskud til  

 jobrelateret danskundervisning, jf. § 07.17.05. i finansloven for 2000,  

 gennemføres en begrænsning af ministeriernes driftsudgifter  

 på i alt 10 mill.kr.
 Stk. 2. Ministerierne bidrager til finansiering af ordningen  

 svarende til deres relative andel af det samlede statslige personaleforbrug.  

 Ministeriernes andel af personaleforbruget beregnes på grundlag af det  

 budgetterede personaleforbrug for 2000, jf. de i bilag 1 anførte  

 sparepligttal.
 Stk. 3. Erhvervsskoler samt AMU-centre er undtaget fra  

 beregningsgrundlaget.
 Stk. 4. Besparelsen skal udvises som mindreforbrug på  

 forslag til tillægsbevillingslov for 2000. Besparelsen skal i  

 TB-oversigterne kategoriseres under Dispositionsbegrænsninger og  

 optages sammen med de besparelser, der er omfattet af § 2.
Korrektion af ministeriernes lønsum § 5. Der gennemføres en begrænsning  

 på i alt 0,8 pct. af ministeriernes lønudgifter som konsekvens  

 af en mindre udmøntning fra den overenskomstaftalte reguleringsordning  

 end forventet samt korrektion for indregning af restpuljer fra sidste  

 overenskomstperiode.
 Stk. 2. Begrænsningen vedrører de på  

 anmærkningerne til finansloven for 2000 opførte standardkonti 11  

 og 12 samt lønsumsbelagte tilskuds- og reservekonti.
 Stk. 3. De omkostningsdækkede områder, dvs.  

 indtægtsdækket virksomhed, tilskudsfinansierede  

 forskningsaktiviteter samt Finanstilsynet, Patentdirektoratet og det fuldt  

 brugerfinansierede område under Statens Luftfartsvæsen  

 berøres ikke af lønkorrektionen.
 Stk. 4. På de taxameterstyrede områder under  

 Arbejdsministeriet og Undervisningsministeriet gennemføres  

 lønkorrektionen ved nedsættelse af taxametertaksterne, jf.  

 tekstanmærkning nr. 123 under Arbejdsministeriet og  

 tekstanmærkning nr. 134 under Undervisningsministeriet på  

 finansloven for 2000.
 Stk. 5. Besparelsen skal udvises som mindreforbrug på  

 forslag til tillægsbevillingslov for 2000. Besparelsen skal i  

 TB-oversigterne kategoriseres under Dispositionsbegrænsninger  

 med følgende tekst: »Ændret lønopregning«.
