Nr BSF 163 Forslag til folketingsbeslutning om indførelse af pant på batterier og  

 apotekernes medicinemballager Fremsat af Anne Grete Holmsgård (SF) Margrete Auken (SF) Leif Hermann (SF)  

 Ingerlise Koefoed (SF) Ebba Strange (SF) den 13. maj 1987 Folketinget opfordrer regeringen til at gennemføre følgende:
 1. Der indføres pant på alle batterier og akkumulatorer.
 2. Der indføres en grænseværdi på maksimalt 0,025 pct. kviksølv pr.
 batteri.
 3. Der indføres afgift på kviksølv, cadmium og bly.
4. Der opbygges - hurtigst muligt - oparbejdningsfaciliteter til oparbejdning af flest mulige typer batterier og akkumulatorer.
 5. Der indføres pant på apotekernes medicinemballager.
BEMÆRKNINGER TIL FORSLAGET ALMINDELIGE BEMÆRKNINGER I foråret 1986 drøftede Folketingets miljø- og planlægningsudvalg et beslutningsforslag fra VS og SF om at indføre pant på batterier, husholdningskemikalier samt medicinprodukter. (Se Folketingstidende 1985-86, forhandlingerne sp. 6719, 6721 og 7572, samt tillæg A sp. 4397).
På baggrund af denne drøftelse gav miljøministeren tilsagn om at give udvalget en redegørelse for, hvorledes et sådant pantsystem kan gennemføres samt virkningerne heraf, jf. betænkning over forslag til lov om ændring af lov om miljøbeskyttelse af 16. maj 1986. (Se Folketingstidende 1985-86, tillæg B sp. 1775). Samtidig bad udvalget ministeren om ikke at sætte en bekendtgørelse om frivillig indsamling af batterier i kraft.
Den 2. marts 1987 oversendte miljøministeren en fyldig redegørelse om spørgsmålet til Folketingets miljø- og planlægningsudvalg.
Det fremtgår af redegørelsen, at ministeren ikke er indstillet på at indføre en generel pantordning for batterier og akkumulatorer.
Kun for visse typer kviksølv- og cadmiumholdige batterier arbejdes der videre med spørgsmålet.
En indstilling herom vil efter forhandling med de berørte parter blive afgivet i foråret 1988.
Dette finder forslagsstillerne til nærværende forslag utilfredsstillende, også selv om det videre arbejde i Miljøstyrelsen skulle føre til, at der indføres pant på VISSE typer batterier.
 En delvis pantordning vil være vanskelig at håndtere for forbrugerne.
Både fordi batterier med og uden pant ofte ligner hinanden, og fordi det er svært at forstå, hvorfor visse tungmetalholdige batterier skal pålægges pant, mens andre batterier, der også er tungmetalholdige, ikke skal pålægges pant.
Endvidere vil en delvis pantordning betyde, at der fortsat bortkastes store mængder tungmetalholdige batterier i dagrenovationen.
Det må endvidere forventes, at salget af batterier uden pant vil stige, når først en pantordning er kørt ind.
Med hensyn til husholdningskemikalier og apotekervarer fremgår det af redegørelsen, at ministeren ikke agter at indføre pant på emballage vedrørende disse produkter.
Forslagsstillerne er enige med miljøministeren i, at husholdningskemikalier er en særdeles sammensat og uhomogen gruppe af produkter, hvor der ikke er tale om, at emballagerne tilnærmelsesvis ligner standardemballager.
Af denne årsag kan det være vanskeligt at få et pantsystem på dette område til at fungere ordentligt.
Da det næppe på nuværende tidspunkt vil være muligt at indføre standardemballager for husholdningskemikalier, finder forslagsstillerne, at disse produkter indtil videre må sikres indsamlet af andre kanaler.
Dette kan ske enten ved at kommunerne benytter bemandede vandrecontainere, miljøbiler, frasortering i særlige beholdere i forbindelse med dagrenovationen eller andre måder.
Det væsentlige er, at indsamlingerne gøres så effektive, at den helt overvejende del af kemikalierne indsamles, samt at dette sker på en betryggende måde.
Hermed menes en metode, hvor fristelsen til at smide farlige produkter i dagrenovationen bliver så lille som muligt samt en metode, der sikrer, at produkterne ikke sammenblandes, så der opstår kemiske reaktioner, eller at en efterfølgende sortering vanskeliggøres.
Disse indsamlinger skal naturligvis også gælde andre farlige stoffer end husholdningskemikalier (f.eks. støvsugerposer, lysstofrør m.v.).
Hvad angår medicin, der sælges fra apotekerne, kan forslagsstillerne derimod ikke se, at det vil være specielt vanskeligt at gennemføre en pantordning på emballager, hvor produkterne leveres tilbage til et apotek mod tilbagebetaling af pant.
Fordelen ved en pantordning er især, at ikke forbrugt medicin kan indsamles og destrueres forsvarligt.
En pantordning vil desuden kunne øge genanvendelsen af medicinemballage.
Forslagsstillerne er af den opfattelse, at det langsigtede mål er at anvende så få tungmetaller og andre miljøfarlige stoffer som overhovedet muligt.
Så længe der anvendes farlige stoffer, er det imidlertid vigtigt at sikre, at disse ikke spredes i miljøet, men holdes i så lukkede kredsløb som muligt.
Til dette formål er pantbelæggelse af farlige produkter et godt middel, idet pantordninger giver meget høj indsamlingsprocent.
I øvrigt kan det oplyses, at den svenske opposition har pålagt den svenske regering at komme med forslag om en pantordning for batterier.
Den overvejende del af de batterier og akkumulatorer, der anvendes i dag, havner i dagrenovationen, hvorfra de spredes i miljøet.
I miljøministerens redegørelse skønnes det, at kun ca. 10 pct. af de brugte batterier indsamles og sendes til Kommunekemi.
Dog er indsamlingsprocenten højere for knapceller (de indsamles af bl.a.
fotohandlere) og blyakkumulatorer, der for det meste tilbageleveres til autoophuggere.
Den samlede tungmetalbelastning fra batterier og akkumulatorer er i redegørelsen opgjort således:
Ovennævnte opgørelse må dog tages med et gran salt, da der ikke er foretaget systematiske analyser af tungmetalbelastningen.
BEMÆRKNINGER TIL DE ENKELTE PUNKTER ad 1 Det foreslås, at der indføres pant på alle batterier og akkumulatorer, da alle disse indeholder tungmetaller.
Undlader man at lægge pant på batterier med lavt tungmetalindhold, vil det betyde accept af en ganske betydelig tungmetalforurening.
Det skønnes således, at ca. 1/10 af kviksølvforureningen fra batterier stammer fra brunstensbatterier (der ifølge miljøministerens redegørelse ikke skal pantbelægges). Man må desuden forvente, at salget af netop disse batterier vil stige, hvis de ikke belægges med pant.
Det betyder også, at alle batterier skal mærkes tydelige med PANT samt med pantbeløbets størrelse.
Størrelsen af pantbeløbet bør ifølge forslagsstillerne være på ca. 20 pct. af produktets pris, således at motivationen til at smide produkterne væk mindskes, uden at der samtidig er for stor fristelse til at gå uden om systemet (f.eks. privat hjemtagning fra udlandet). For visse batterier bør pantbeløbet være større, medens det muligvis kan være lavere for akkumulatorer.
Under alle omstændigheder bør der fastsættes et minimumsbeløb på f.eks. 5 kroner.
AD 2 Det foreslås, at der fastsættes en grænseværdi for kviksølv- og cadmiumindholdet i batterier.
Denne kan mest hensigtsmæssigt fastsættes på det niveau, der er opnået enighed om i Nordisk Ministerråd.
Her er der opnået enighed om 0,025 vægtprocent.
Denne grænse er betydelig bedre end de grænser, der blev foreslået i det udkast til batteribekendtgørelse, som Folketingets miljøudvalg bad miljøministeren stille i bero i maj 1986.
Den er ligeledes bedre end den grænseværdi, der er vedtaget af de europæiske batterifabrikanters brancheorganisation.
Den er på 0,15 vægtprocent kviksølv og målsat til 1990. En sådan grænseværdi betyder ikke, at pant er overflødig, men blot at tungmetalindholdet holdes nede, så længe det ikke er muligt helt at undgå tungmetaller i batterier.
AD 3 Det bedste ville være, hvis alle tungmetaller i batterier kunne oparbejdes og genanvendes.
Dette er endnu ikke muligt.
Det er dog muligt at oparbejde nogle typer af batterier, og det sker allerede i udlandet.
Kommunekemi regner med at skulle til at oparbejde batterier efter 1990, hvor aftalen med Vesttyskland om at deponere brugte danske batterier udløber.
Hvorvidt det kan nås at opbygge oparbejdningskapacitet inden da, ved forslagsstillerne naturligvis ikke.
Under alle omstændigheder er det imidlertid vigtigt, at der bygges oparbejdningskapacitet, samt at denne har en størrelse, der er tilstrækkelig til at behandle de stærkt øgede mængder indsamlede batterier, et pantsystem vil medføre.
AD 4 Pantsystemet vil ifølge miljøministerens redegørelse kunne hvile i sig selv økonomisk.
Det vil imidlertid være svært for et oparbejdningssystem.
Specielt fordi priserne på tungmetaller har været faldende i en årrække.
For at gøre det økonomisk rentabelt at oparbejde samt for at motivere til lavest mulig tungmetalanvendelse foreslås det, at der indføres en afgift på kviksølv, cadmium og bly.
AD 5 Kendskabet til, hvor store mængder medicinrester der ender i dagrenovationen, er yderst begrænset. ØKOconsult anslår foreløbig, at mellem 36 og 37 tons medicinrester hvert år bortskaffes ukontrolleret, mens 110 tons destrueres på Kommunekemi; tallene er behæftet med stor usikkerhed.
Uanset denne usikkerhed finder forslagsstillerne, at det vil være hensigtsmæssigt at sikre en kontrolleret bortskaffelse både af hensyn til det ydre miljø og af hensyn til arbejdsmiljøet.
Dette kan ske ved at indføre pant på medicinemballager, der sælges fra apoteker.
Denne afgrænsning indebærer den fordel, at alle de stærke mediciner kommer med, samt at der er tale om en klart afgrænset gruppe forhandlere, hvor pantet kan indløses.
 Forslagsstillerne er åbne over for, at blisterpakninger undtages.
De skønnes ifølge ØKOconsult at udgøre ca. 15 pct. af den nuværende emballagemængde fra apotekerne.
Emballagerne mærkes således, at det klart fremgår, at der er pant på emballagen, samt pantets størrelse.
