Pædagogmedhjælper havde opsagt sit arbejde, men fortsat som morgenåbner - anset som omfattet af personkredsen, som beskæftiget lønmodtager, men fik afslag grundet manglende indtægtstab Ankenævnet har behandlet Deres klage på møde den 12. marts 2008.
Nævnet traf denne A F G Ø R E L S E De er ikke berettiget til VEU-godtgørelse under Deres deltagelse i PGU-merituddannelsen pædagogik m/psykologi fra 21. august 2007 til 19. juni 2008.
 Ankenævnet tiltræder således a-kassens afgørelse af den 28. september 2007 om afslag på VEU-godtgørelse.
B E G R U N D E L S E Ankenævnet har lagt til grund, at  De siden februar 2005 har arbejdet i X Kommune, Y- SFO og her haft beskæftigelse som pædagogmedhjælper i 22 timer ugentlig tillige med 8 timer som servicemedarbejder (havemand),  De i brev af 20. august 2007 opsagde Deres arbejde ved Y- SFO for at kunne deltage på uddannelsen PGU-merit, som De påbegyndte den 21. august 2007,  opsigelsen blev accepteret af Deres arbejdsgiver uden opsigelsesvarsel,  der forinden Deres opsigelse var indgået aftale med arbejdsgiver om, at De kunne fortsætte som morgenåbner, på en anden SFO, som var beliggende lige overfor den, som De normalt var ansat på.
Dette kunne lade sig gøre, da De først skulle møde på uddannelsesstedet om formiddagen,  det var aftalt, at De skulle være morgenåbner mandag, onsdag og fredag i tidsrummet 6.30 -8.00 og  De var i arbejde som morgenåbner den 13., 15., 17. og 20., 22., 24. samt 27. og 29. august 2007.
 Efter reglerne kan beskæftigede lønmodtagere, selvstændige erhvervsdrivende og ledige dagpengeberettigede opnå godtgørelse ved deltagelse i erhvervsrettet voksen- og efteruddannelse.
 Nævnet har ved afgørelsen lagt til grund, at De er omfattet af personkredsen (målgruppen) for VEU-godtgørelse som beskæftiget lønmodtager.
 De ophørte i et arbejde som pædagogmedhjælper og servicemedarbejder i én institution, men fortsatte med at arbejde for Deres arbejdsgiver, idet De umiddelbart overgik til ansættelse som morgenåbner i en anden institution i 4,5 timer om ugen fordelt på 3 dage.
Da De udførte Deres arbejde i kursusperioden, har De imidlertid ikke haft et indtægtstab.
De er derfor ikke berettiget til godtgørelse i forbindelse med Deres deltagelse i kurset.
 De har henvist til en tidligere afgørelse truffet af Arbejdsmarkedets Ankenævn vedrørende PGU-merit mv., som De finder ligner Deres sag rigtig meget.
 Ankenævnet skal i den anledning bemærke, at forholdene i den sag, som De henviser til, ikke kan overføres til Deres sag, som er afgjort på grundlag af de konkrete forhold, som har foreligget i Deres sag.
Det bemærkes, at nævnet ved afgørelsen ikke har taget stilling til eventuel ret til befordringstilskud, da dette spørgsmål ikke er en del af a-kassens afgørelse.
Ankenævnet har derfor ikke truffet afgørelse herom.
R E G L E R Ankenævnet henviser til  § 1, § 2, stk. 1, nr. 1 og nr. 3, litra a, i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007,  § 2, stk. 1, nr. 1, stk. 4, nr. 1 og 2, i bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen samt oplysningerne i Deres breve til ankenævnet.
På ankenævnets vegne Sign.
 De kan læse om afgørelsens retlige grundlag på de følgende sider.
 Kopi til:
A-kasse Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007:
§ 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
 § 2. Den personkreds, der kan opnå ydelser efter § 1, omfatter:
1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og a) er fyldt 25 år, og som inden for de første 9 måneders sammenlagt ledighed efter eget valg deltager i uddannelse, der er nævnt i § 3, nr. 1-7, dog højst i en periode på 6 uger, eller b) endnu ikke er fyldt 25 år, og som inden for de første 6 måneders sammenlagt ledighed efter eget valg deltager i uddannelse, der er nævnt i § 3, nr. 1-7, dog højst i en periode på 6 uger.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
§ 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v., og a) er fyldt 25 år, og som befinder sig inden for de første 12 måneders sammenlagt ledighed og efter eget valg deltager i uddannelse, der er nævnt i § 1, stk. 2, nr. 1-7, dog højst i en periode på 6 uger, eller b) endnu ikke er fyldt 25 år, og som befinder inden for de første 6 måneders sammenlagt ledighed og efter eget valg deltager i uddannelse, der er nævnt i § 1, stk. 2, nr. 1-7, dog højst i en periode på 6 uger.
Stk. 4. Som beskæftiget efter stk. 1 anses også 1) en person, der begynder på en uddannelse i umiddelbar forlængelse af et ansættelsesforholds ophør, hvis der mellem arbejdsgiver og arbejdstager er indgået en aftale om deltagelse i uddannelse, før personen blev afskediget, og 2) en person, der er opsagt fra sin stilling eller selv har sagt op og deltager i uddannelse i opsigelsesperioden.
Hvis uddannelsen strækker sig ud over opsigelsesperioden, anses personen for beskæftiget, hvis uddannelsesstedet har givet personen adgang til uddannelsen, før personen blev opsagt eller selv sagde op.
