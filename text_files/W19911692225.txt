 Sag nr. 39: Dansk Forfatterforening mod Danmarks Blindebibliotek.
Sagen handlede om størrelsen af det vederlag, DBB skal erlægge for  

 fremstilling af lydbøger med beskyttede litterære værker.
En aftale med DF  

 fra 1975, hvorefter forfatterhonoraret skulle beregnes som 45 pct. af den  

 oprindelige bogladepris pr. fremstillet eksemplar, blev opsagt af DF.
DBB  

 påstod honoraret nedsat til 15 pct. af bogladeprisen, mens DF påstod  

 honoraret fastsat til 10 kr. pr.
 påbegyndt indlæst time pr. lydbogseksemplar (svarende til  

 minimumssatsen i h.t. en aftale med Forlæggerforeningen om fremstilling af  

 kommercielle lydbøger). Nævnet fulgte DF's påstand m.h.t. beregningsmodellen,  

 men nedsatte honoraret til 8 kr. pr.
påbegyndt indlæsningstime, bl.a. under hensyntagen til, at DBB's  

 lydbogsproduktion er billigere end den kommercielle.
F.s.v. angår oversatte  

 værker bestemte nævnet, at vederlaget skal deles lige mellem forfatter og  

 oversætter.
 I sag nr. 39:
Dansk Forfatterforening mod Danmarks Blindebibliotek blev af nævnet angående vederlag for benyttelse af litterære og  

 kunstneriske værker samt fotografier (Tvangslicensnævnet) den 6. juni 1991  

 afsagt sålydende kendelse:
 Mellem Dansk Forfatterforening (DF) og Danmarks Blindebibliotek (DBB)  

 (tidligere Statens Bibliotek og Trykkeri for Blinde) er der opstået uenighed  

 om størrelsen af det vederlag, som DBB skal yde forfattere for fremstilling  

 af udgivne litterære værker på lydbånd, jf. ophavsretslovens § 18, stk. 2. Da  

 uenigheden ikke har kunnet løses ved forhandling mellem parterne, har disse  

 ved skrivelse af 26. oktober 1989 indbragt sagen for det i henhold til lovens  

 § 54 nedsatte nævn angående vederlag for benyttelse af litterære og  

 kunstneriske værker og fotografier og anmodet nævnet om at fastsætte et  

 rimeligt vederlag.
I sagens behandling har deltaget højesteretsdommer Poul Høeg,  

 højesteretssagfører Jørgen Pedersen og kommitteret W.
Weincke.
 Forfatterforeningen har påstået forfatterhonoraret for DBB's fremstilling  

 af lydbøger af danske forfattere fastsat til 10 kr. pr. påbegyndt indlæst  

 time multipliceret med antallet af fremstillede eksemplarer af lydbogen.
 For oversatte værker påstås honoraret til oversætteren fastsat  

principalt  til 29,07% af det beløb, som en ny oversættelse ville  

 koste efter aftalen mellem Forfatterforeningen og Den danske  

 Forlæggerforening.
 Subsidiært påstås oversætterhonoraret fastsat til halvt  

 forfatterhonorar.
 Til disse honorarer skal lægges 15% til Forfatterforeningens  

 administration af ordningen.
 Honorarerne skal reguleres halvårligt på grundlag af forbrugerprisindexet,  

 der pr. 1. april 1991 ansættes til 100.
 Danmarks Blindebibliotek har påstået honoraret til danske forfattere  

 fastsat til 15% af bogladeprisen excl. moms af sidste normale bogudgivelse  

 multipliceret med antallet af fremstillede eksemplarer af lydbøgerne.
 For udenlandske værker påstås honoraret fastsat på samme måde, men således  

 at det deles med 7 1/2% til forfatteren og 7 1/2% til oversætteren.
 DBB har tilbudt, at vederlagsbetaling som påstået også ydes for  

 punktskriftbøger, selv om disse efter ophavsretslovens § 18, stk. 1, er  

 fritaget for vederlagsbetaling.
 Sagens nærmere omstændigheder er følgende:
Danmarks Blindebibliotek har gennem en længere årrække fremstillet  

 lydbøger.
De sælges ikke, men udlånes til brug for blinde m.fl.
Oprindelig  

 kunne de fremstillede bøger alene udlånes til »blinde, svagtseende og  

 andre, som på grund af invaliditet er ude af stand til at læse almindelige  

 bøger«, men efter en ændring i ophavsretslovens § 18 kan udlån siden 1.  

 juli 1985 ske til »blinde, svagtseende, ordblinde, læsehandicappede og  

 andre, som er ude af stand til at læse almindelige bøger«.
Den  

 nytilkomne gruppe kan dog ikke låne bøgerne direkte hos DBB, men må rekvirere  

 dem gennem folkebibliotekerne.
 Der har været indgået flere aftaler mellem DF og DBB om forfatterhonoraret  

 for disse lydbøger.
 Efter den første aftale skal honoraret have udgjort 10% af udgifterne til  

 lydbogens fremstilling.
Den seneste aftale mellem parterne er fra 1975. Efter denne aftale oppebar  

 forfatteren et honorar beregnet som 45% af bogladeprisen excl. moms  

 multipliceret med antallet af fremstillede eksemplarer.
For oversættelser  

 betaltes halvt forfatterhonorar.
 Ud over disse honorarer betales også en årlig afgift pr. eksemplar af  

 DBB's lydbøger, svarende til den almindelige biblioteksafgift for udlån på  

 folkebibliotekerne mv.
 Aftalen af 1975 blev opsagt af Dansk Forfatterforening med udgangen af  

 1984. Da der ikke siden er opnået enighed om en ny aftale, afregner DBB dog  

 fortsat efter 1975-aftalen, som i 1987 indbragte 140.000 kr., i 1988 103.000  

 kr. og i 1989 219.000 kr. i forfatterhonorarer.
Der fremstilles et betydeligt antal lydbøger på kommerciel basis gennem de  

 almindelige forlag.
Efter den gældende aftale af 1. juli 1988 mellem DF og  

 Den danske Forlæggerforening udgør forfatterhonoraret for disse lydbøger som  

 minimum 15% af lydbogens salgspris excl. moms og andre afgifter pr. solgt  

 eksemplar.
Der kan dog aftales lavere afgift (ned til 10%) for de første 75  

 solgte eksemplarer, ligesom det kan aftales, at der inden beregning af afgift  

 kan fratrækkes udgiften til emballage og evt. biblioteksteknisk udstyr, dog  

 normalt højst med 10% af salgsprisen excl. moms og andre afgifter.
For oversættelser betaltes efter en aftale af 9. juni 1988 et honorar på  

 mindst 33 1/3% af, hvad en nyoversættelse ville koste.
Denne aftale har  

 Forlæggerforeningen imidlertid opsagt til ophør med udgangen af 1989.
 Om forholdene i udlandet har Dansk Forfatterforening oplyst, at i Norge og  

 Sverige honoreres forfattere og oversættere efter principperne i DF's  

 påstand.
I Norge honoreres forfatteren med 10,20 d.kr. pr. indlæst time pr. lydbog.  

 Der betales dobbelt for lyrik og dramatik.
Ved oversatte bøger får  

 oversætteren og den udenlandske forfatter hver halvt honorar.
I Sverige honoreres forfatteren med 7,60 d.kr. pr. indlæst time.  

 Prosaoversættelser betales med halvdelen heraf.
Lyrik og oversat lyrik  

 honoreres med dobbelt takst.
Det drejer sig om en betydelig produktion, og i  

 1989 beløb honorarerne sig til 2.280.000 s.kr.
Danmarks Blindebibliotek er enig i oplysningerne om forholdene i Norge og  

 Sverige, men har fremhævet, at der for Sveriges vedkommende er tale om 2.500  

 titler i et antal eksemplarer, der dækker alle svenske folkebiblioteker, mens  

 der i Danmark er tale om 225 titler, der kun dækker DBB's behov.
Til gengæld  

 er den kommercielle svenske lydbogsproduktion minimal set i forhold til den  

 danske.
Dansk Forfatterforening har til begrundelse af sine påstande nærmere  

 anført, at den fordel, som ophavsretsloven giver de synshandicappede, er, at  

 en forfatter ikke kan modsætte sig, at hans værk udgives som lydbog med  

 henblik på udlån til synshandicappede.
Der er derimod ingen holdepunkter for,  

 at honoreringen af forfatteren skal være anderledes - og ringere - end ved  

 udgivelse af hans værk som lydbog til det almindelige marked.
Honoraret for  

 de forskellige typer lydbøger bør principielt være det samme.
Udgangspunktet  

 ved honorarfastsættelsen bør derfor være aftalen mellem Forfatterforeningen  

 og Forlæggerforeningen om udgivelse af lydbøger, hvorefter minimumshonoraret  

 normalt er 15% af salgsprisen pr. solgt eksemplar, i visse tilfælde ved små  

 oplag dog kun 10%. En kommercielt udgivet lydbog koster i udsalgspris ca. 100  

 kr. excl. moms pr. indlæst time.
Da de af DBB udgivne lydbøger ikke har nogen udsalgspris foreslås  

 honoraret beregnet pr. indlæst time.
En »normalroyalty« beregnet på  

 denne måde skulle være 15 kr. pr. indlæst time.
De 10 kr. foreslås på grund  

 af de normalt lave oplagstal og fordi timeprisen kan variere noget.
Efter  

 forslaget vil honoraret ligge på niveau med det minimumshonorar, der er  

 sikret forfatteren efter aftalen med Forlæggerforeningen ved oplag på under  

 75 eksemplarer.
Danmarks Blindebiblioteks krav om, at lydbogshonoraret ganske skal svare  

 til honoraret for bogudgaven er aldeles uacceptabelt, ikke mindst når sidste  

 bogudgave ligger en del år tilbage.
Det vil betyde, at honoraret efter  

 1975-aftalen skal nedsættes med to tredjedele.
Allerede i 1975 var man klar  

 over, at en sådan honorering ville være urimelig.
Man havde dengang ikke et  

 relevant sammenligningsgrundlag i den kommercielle lydbogsproduktion og holdt  

 sig derfor til prisen for en bogudgivelse, men tredoblede dog det normale  

 forfatterhonorar for en bogudgivelse.
Det er en samfundsopgave at tilvejebringe litteratur for læsehandicappede,  

 men de medvirkende ved produktionen skal have sædvanlig betaling for deres  

 arbejde, og forfatterne skal ikke alene yde et særligt offer ved at skulle  

 nøjes med en symbolsk betaling.
Den betydelige udvidelse af DBB's lånerkreds  

 i 1985 taler også for, at honoraret ikke skal sættes ned i forhold til  

 hidtil, men tværtimod bør forhøjes.
 Hvad oversætterhonoraret angår, har man principielt foreslået middeltallet  

 mellem den tredjedel af prisen for en nyoversættelse, der blev ydet efter den  

 opsagte aftale af 9. juni 1988 med Forlæggerforeningen, og den fjerdedel, som  

 denne forening vil have honoraret sat ned til.
 De takster, der bliver fastsat, bør reguleres halvårligt efter  

 forbrugerprisindexet, således at dette pr. 1. april 1991 sættes til 100.  

 Endvidere bør der ydes et tillæg på 15% af de indkomne beløb til dækning af  

 Forfatterforeningens omkostninger ved at administrere ordningen.
Over for det således anførte har Danmarks Blindebibliotek gjort gældende,  

 at udgangspunktet må være, at blinde og andre læsehandicappede så vidt  

 gørligt skal ligestilles med almindeligt seende.
Derfor skal  

 forfatterhonoraret for DBB's lydbøger svare til forfatterhonoraret for  

 værkets bogudgave.
Den blinde får samme litterære oplevelse som den seende,  

 og der bør derfor ikke tilkomme forfatteren større honorar for lydbogen end  

 for den almindelige bogudgave.
At der må anvendes en anden teknik for at gøre  

 værket tilgængeligt for blinde m.fl. bør ikke afspejle sig i  

 forfatterhonoreringen.
For ham er forholdet det, at bogudgavens oplag forøges  

 med antallet af eksemplarer af lydbogen - en forøgelse og dermed en ekstra  

 indtægt, som forfatteren - ikke mindst ved hans ældre udgivelser - slet ikke  

 havde kunnet påregne.
Vederlaget efter 1975-aftalen var således urimeligt højt og bør sættes ned  

 i overensstemmelse med DBB's påstand.
DBB skal ikke indirekte yde  

 litteraturstøtte, da det vil resultere i negative virkninger i form af  

 formindsket lydbogsproduktion og dermed diskriminere de læsehandicappede i  

 forhold til de seende.
 Til gengæld må ligestillingssynspunktet medføre, at også udenlandske  

 forfattere skal honoreres, som det også vil blive tilfældet efter DBB's  

 påstand.
 DBB er iøvrigt villig til at drage den konsekvens af  

 ligestillingssynspunktet, at vederlagsbetalingen udvides til også at omfatte  

 punktskriftbøger, selv om disse efter ophavsretslovens § 18 er fritaget for  

 vederlagsbetaling.
Forfatterforeningens påstand kan på ingen måde accepteres.
Dels bygger den  

 på fundamentalt urigtige principper, og dels ville den føre til, at den  

 ikke-kommercielle lydbogsproduktion forbeholdt handicappede kommer til at  

 betale mere til rettighedshaverne end den kommercielle produktion gør.
 Til det således anførte skal nævnet udtale:
Indledningsvis bemærkes, at ophavsmanden ikke efter ophavsretslovens § 18  

 har ret til vederlag for fremstilling af punktskriftbøger.
Spørgsmål  

 vedrørende sådanne bøger henhører derfor ikke under Tvangslicensnævnets  

 kompetence efter lovens § 54. Danmarks Blindebiblioteks erklærede villighed  

 til også at betale ophavsmanden for punktskriftbøger er derfor  

 Tvangslicensnævnet uvedkommende og findes ikke at kunne indgå som et led i  

 nævnets afgørelse i nærværende sag.
Nævnet er enig i, at blinde og andre synshandicappede i videst muligt  

 omfang skal søges ligestillet med seende med hensyn til adgangen til  

 litterære værker.
Denne ligestilling opnås imidlertid først og fremmest ved,  

 at den berettigede personkreds har adgang til gratis at låne DBB's lydbøger -  

 og i øvrigt også på grundlag af bibliotekslovgivningen har ret til gratis at  

 låne væsentlige dele af de kommercielt fremstillede lydbøger.
Efter ophavsretslovens § 18, stk. 2, har ophavsmanden krav på vederlag for  

 DBB's ikke-kommercielle fremstilling af hans værk, og der er ikke  

 holdepunkter for at antage, at dette vederlag bør være af blot symbolsk  

 karakter.
Det må tværtimod antages, at det bør fastsættes til, hvad der må  

 anses som et rimeligt vederlag.
 Et sådant vederlag kan teknisk beregnes såvel - som hidtil - på grundlag  

 af værkets pris i seneste normalbogsudgave som på grundlag af  

 indlæsningstiden, der må antages at bevæge sig nogenlunde parallelt med  

 lydbogens kommercielle salgspris, hvis en sådan havde eksisteret.
 Vederlagsfastsættelse på grundlag af bogudgavens pris lider af den  

 svaghed, at såfremt bogudgaven blot er ret få år gammel, vil vederlaget på  

 grund af det daværende prisniveau, og fordi der normalt kun fremstilles  

 ganske få lydbogseksemplarer (oftest under 10) ligge på et niveau, der kun  

 kan betegnes som symbolsk.
Det forekommer nævnet rimeligere at gå over til en vederlagsberegning på  

 grundlag af indlæsningstiden.
Vederlaget vil dermed komme til at stå i  

 forhold til værkets omfang og være uafhængigt af det i og for sig  

 uvedkommende forhold, hvornår det udkom i bogform.
Nævnet finder derimod ikke, at den af Dansk Forfatterforening foreslåede  

 takst på 10 kr. pr. indlæsningstime pr. eksemplar bør lægges til grund.
Denne  

 takst er foreslået som omtrent svarende til forfatternes minimumshonorering  

 ved oplag på 75 eksemplarer og derunder (10% af salgsprisen uden moms) i  

 henhold til den gældende aftale mellem Dansk Forfatterforening og Den danske  

 Forlæggerforening om udgivelse af lydbøger.
Der er regnet med, at en lydbogs  

 salgspris uden moms for 1 indlæsningstime på det almindelige marked udgør ca.  

 100 kr.
Der bør imidlertid tages hensyn til, at Danmarks Blindebiblioteks  

 lydbogsproduktion finder sted på ikke-kommercielle vilkår og altså ikke skal  

 give overskud.
Det må derfor antages, at blindebiblioteket vil kunne  

 producere sine lydbøger noget billigere, end forlaget vil kunne producere  

 tilsvarende lydbøger inden for rammen af den ovennævnte aftale.
 Det bør desuden tages i betragtning, at forfatterne til de lydbøger, der  

 fremstilles af Danmarks Blindebibliotek får deres vederlag straks ved  

 udgivelsen for hele det fremstillede oplag, mens forfatterne til de  

 kommercielt fremstillede lydbøger honoreres pr. solgt eksemplar.
 Nævnet finder herefter, at et rimeligt vederlag vil opnås ved, at der  

 fastsættes en vederlagstakst på 8 kr. pr. påbegyndt indlæsningstime.
 Som foreslået af DBB skal også udenlandske ophavsmænd honoreres, og  

 således at vederlaget ved oversatte værker deles lige mellem forfatter og  

 oversætter.
Der findes ikke tilstrækkeligt grundlag for at fastsætte en automatisk  

 indexregulering af vederlaget.
Derimod findes DBB at burde betale Dansk  

 Forfatterforening et tillæg på 15% af vederlagsbeløbene til dækning af  

 Forfatterforeningens omkostninger ved administrationen og fordelingen af  

 vederlagsbeløbene mellem de berettigede.
 Thi bestemmes:
For fremstilling af lydbøger forbeholdt blinde og andre synshandicappede,  

 jf. ophavsretslovens § 18, stk. 2, betaler Danmarks Blindebibliotek et  

 vederlag beregnet som 8 kr. pr. påbegyndt indlæsningstime multipliceret med  

 antallet af fremstillede eksemplarer.
Ved danske og ikke-oversatte  

 udenlandske værker tilkommer vederlaget forfatteren.
Ved oversatte værker  

 deles vederlaget lige mellem forfatter og oversætter.
 Vederlaget indbetales til Dansk Forfatterforening tillige med et tillæg på  

 15% af vederlaget til dækning af Dansk Forfatterforenings omkostninger med  

 administration og fordeling af vederlagsbeløbene.
 Ordningen træder i kraft den 1. juli 1991. Indtil da afregnes fortsat i  

 overensstemmelse med parternes opsagte aftale af 1975.
