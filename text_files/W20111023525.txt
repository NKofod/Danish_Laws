 Ankestyrelsens principafgørelse 202-11 om arbejdsskade - nedsættelse - godtgørelse - erstatning - selvforskyldt beruselse.
 Resume:
 Skadelidtes krav på erstatning for tab af erhvervsevne og godtgørelse for varigt mén kunne ikke nedsættes på grund af en alkoholpromille på 2,42 på skadestidspunktet.
 Skadelidte havde ved faldet på stilladset hverken forsætligt eller ved retsstridig handling eller undladelse fremkaldt eller væsentligt bidraget til arbejdsskadens indtræden.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 14 Afgørelse:
Ankestyrelsen har i principielt møde truffet afgørelse i din sag om mulig nedsættelse af dit krav på godtgørelse for varigt mén på grund af selvforskyldt beruselse Resultatet er  Der er ikke grundlag for at nedsætte dit krav på godtgørelse for varigt mén Vi er således kommet til samme resultat som Arbejdsskadestyrelsen.
Begrundelsen for afgørelsen Vi vurderer, at skaden ikke kan anses for fremkaldt på grund af en forsætlig eller retsstridig handling fra din side.
 Lovens betingelser for at nedsætte dit krav på godtgørelse for varigt mén og eventuel erstatning for tab af erhvervsevne som følge af ulykken eller for at lade det bortfalde, er derfor ikke opfyldte.
Vi har lagt vægt på, at du ikke har haft forsæt til ulykken, og at der hverken i arbejdsmiljøloven eller i andre love findes bestemmelser, som gør det strafbart for den ansatte at udføre arbejde på stillads i spirituspåvirket tilstand.
Det er derfor uden betydning, at du har haft en promille på 2,42.
 Krav på erstatning for tab af erhvervsevne og godtgørelse for varigt mén kan nedsættes eller helt bortfalde, hvis den tilskadekomne forsætligt eller ved retsstridig handling eller undladelse har fremkaldt eller væsentligt bidraget til arbejdsskadens indtræden.
 Oplysningerne om omstændighederne ved ulykken fremgår særligt af anmeldelsen, afhøringsrapporter fra politiet om ulykken og erklæring fra Retskemisk Afdeling.
Bemærkninger til klagen Forsikringsselskabet har bl.a. anført, at selskabet finder det direkte uansvarligt, at sikkerhedsreglerne er blevet tilsidesat ved færden på smalle stilladser i 6. sals højde med så betydelig en alkoholpromille.
Selskabet mener derfor, at der bør ske fradrag i erstatningen, da beruselsen efter selskabets vurdering har været væsentlig medvirkende til arbejdsskadens indtræden.
Vi bemærker, at der ikke er hjemmel i arbejdsskadesikringsloven til at foretage fradrag på grund af grov uagtsomhed.
Vi henviser i øvrigt til begrundelsen for afgørelsen.
Sagsfremstilling En stilladsarbejder var udsat for en faldulykke i forbindelse med arbejde på stillads i stor højde.
Han fik efter ulykken påvist en alkoholpromille på 2,42.
 Arbejdsskadestyrelsen fastsatte méngraden til 18 procent.
 Forsikringsselskabet klagede, idet der efter selskabets mening burde ske fradrag i erstatningen, da beruselsen i væsentlig grad havde medvirket til arbejdsskadens indtræden.
