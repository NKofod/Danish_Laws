Fremsat den 2. april 2014 af Brian Mikkelsen (KF), Torsten Schack Pedersen (V) og Dennis Flydtkjær (DF) Forslag til folketingsbeslutning om kompensation til andelshavere for de fejlbehæftede ejendomsvurderinger Folketinget pålægger regeringen inden udgangen af folketingsåret 2013-14 at fremsætte lovforslag og/eller foretage de nødvendige ændringer i administrative forskrifter, som giver andelshavere et nedslag i grundvurderingen af andelsboliger på 2,5 pct. frem mod 2016, således at det svarer til den kompensation for de fejlbehæftede vurderinger, som allerede er vedtaget for ejerboliger.
Bemærkninger til forslaget På baggrund af oplysninger fra Rigsrevisionen og Skatteministeriet var det længe den almindelige opfattelse, at de store fejl, der har været konstateret i SKATs vurdering af landets ejerboliger, ikke har været gældende for andelsboligerne.
Nye oplysninger fra Rigsrevisionen  som bl.a. blev omtalt i Berlingske den 20. december 2013 i artiklen »Regering under pres for løsning for tusindvis af andelshavere«  viser imidlertid, at der ikke er nogen grund til at antage, at de fejl, der har været konstateret i vurderingerne af ejerboligerne, ikke også er sket vedrørende andelsboligerne.
Regeringen har erkendt, at det i det mindste vil være en rimelig kompensation over for boligejerne at sænke ejendomsvurderingerne på ejerboliger med 2,5 pct. frem mod 2016. Eftersom andelshavere ikke betaler ejendomsværdiskat, men alene grundskyld, vil en sænkning af ejendomsvurderingen på andelsboliger i sin helhed være uhensigtsmæssig.
Men det er forslagsstillernes opfattelse, at landets andelshavere alligevel bør ligestilles med landets øvrige boligejere på spørgsmålet om grundskylden.
Regeringen skal derfor tage initiativ til at gennemføre den nødvendige lovgivning og/eller foretage de nødvendige ændringer i administrative forskrifter med henblik på at sænke vurderingerne af grundværdien af landets andelsboliger med 2,5 pct. frem mod 2016 med virkning fra samme tidspunkt som det nedslag, der er vedtaget for ejerboligerne.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om kompensation til andelshavere for de fejlbehæftede ejendomsvurderinger.
(Beslutningsforslag nr.
B 87) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
