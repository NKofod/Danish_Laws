Vi Frederik den Niende, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, Gør vitterligt: Rigsdagen har vedtaget og Vi ved Vort  

 samtykke stadfæstet følgende lov § 1 Radioaktive stoffer af enhver art, hvadenten de er i fri tilstand eller i  

 blanding med andre stoffer eller indbygget i maskiner og apparater, må kun  

 fremstilles, indføres eller besiddes, såfremt tilladelse er meddelt af  

 sundhedsstyrelsen.
Sundhedsstyrelsens afgørelse kan inden 4 uger indankes for  

 indenrigs- og boligministeren, der ligeledes kan fastsætte almindelige  

 undtagelsesregler fra den i stk. 1 givne bestemmelse.
§ 2 Indenrigs- og boligministeren bemyndiges til at udfærdige bestemmelser  

 vedrørende de nødvendige sikkerhedsforanstaltninger i forbindelse med  

 indførsel, fremstilling, anvendelse, opbevaring, transport og bortskaffelse  

 m.v. af radioaktive stoffer.
 Det kan i disse bestemmelser fastsættes, at særlige udgifter ved tilsynet  

 med deres overholdelse skal bæres af ejeren eller brugeren af stofferne.
§ 3 Tilsynet med overholdelse af de i henhold til § 2 udfærdigede bestemmelser  

 påhviler sundhedsstyrelsen, for virksomheder inddraget under fabriktilsyn dog  

 arbejds- og fabriktilsynet.
 De nærmere regler om tilsynet fastsættes af indenrigs- og boligministeren  

 efter forhandling med arbejds- og socialministeren.
§ 4 Til at bistå sundhedsstyrelsen ved behandlingen af de i § 1 omhandlede  

 sager samt ved det i § 3 omhandlede tilsyn kan der af indenrigs- og  

 boligministeren tilforordnes sundhedsstyrelsen sagkyndige samt fornøden  

 medhjælp for disse.
 De sagkyndige udnævnes for et tidsrum af indtil 6 år ad gangen og  

 oppebærer et vederlag, der fastsættes på de årlige finanslove.
§ 5 Overtrædelse af bestemmelserne i nærværende lov og de i henhold til § 2  

 udfærdigede bestemmelser straffes med bøde.
§ 6 Indenrigs- og boligministeren bemyndiges til efter forhandling med  

 forsvarsministeren at meddele militære myndigheder og virksomheder  

 dispensation fra reglerne i §§ 1, 2 og 3.
§ 7 Regeringen bemyndiges til ved kongelig anordning at sætte nærværende lov i  

 kraft på Færøerne med de lempelser, som ifølge øernes særlige forhold måtte  

 findes formålstjenlige.
§ 8 Enhver, der ved lovens ikrafttrædelse er besidder af radioaktive stoffer,  

 til hvis besiddelse der kræves tilladelse i henhold til § 1, er pligtig inden  

 en måned fra lovens ikrafttrædelsesdag at foretage anmeldelse heraf overfor  

 sundhedsstyrelsen.
 Givet på Amalienborg, den 31. marts  

 1953.
 Under Vor Kongelige Hånd og Segl.
 Frederik R.
(L.S.) /Aksel Møller.
(* 1) Udfærdiget gennem indenrigs- og boligministeriet.
Se rigsdagstidende  

 1952-53: Landst. sp. 348, 373, 757, 761; folket. sp. 3835, 4023, 4051; till.  

 A. sp. 3421; till.
B. sp. 1105, 1271; till.
C. sp. 481.
