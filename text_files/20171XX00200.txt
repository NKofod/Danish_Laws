Skriftlig fremsættelse (14. november 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Lov om ændring af lov om planlægning (Forebyggelse af skader ved oversvømmelse eller erosion og mulighed for at etablere kystbeskyttelsesanlæg uden tilvejebringelse af en lokalplan) (Lovforslag nr.
L 86) Formålet med lovforslaget er at forebygge skader som følge af oversvømmelse og erosion via kommunernes planlægning.
Grundet globale klimaforandringer forventes det, at Danmark i fremtiden vil opleve mere voldsomt vejr, der kan betyde flere oversvømmelser og mere erosion af kysterne, hvilket kan resultere i et udgiftspres på såvel den offentlige som den private økonomi.
Lovforslaget er ét af mange initiativer, der bygger på arbejdet i et tværministerielt udvalg, som blev igangsat i februar 2017. De øvrige initiativer henhører under andre ministerier, og vil blive fremsat som lovforslag af disse eller gennemført på anden vis.
 Lovforslaget omfatter ændringsforslag indenfor følgende områder:
- Kommunerne skal udpege områder, der kan udsættes for oversvømmelse og erosion som følge af klimaændringer med voldsommere nedbør, kraftigere storme, hyppigere stormflod og kombinationer af disse.
Udpegningen skal fremgå af kommuneplanerne.
 - Kommunerne skal sikre etablering af afværgeforanstaltninger, såfremt der planlægges for byudvikling mv. i de udpegede områder.
- Kommunalbestyrelsen skal have mulighed for at fravige kravet om at tilvejebringe en lokalplan ved etablering af et kystbeskyttelsesprojekt i tilfælde, hvor tilvejebringelsen af en lokalplan vil forsinke processen med etablering af kystbeskyttelsesanlægget væsentligt, og hvis der foreligger særlige omstændigheder, der gør, at forsinkelsen kan få en væsentlig negativ betydning Det foreslås, at loven træder i kraft d. 1. februar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
