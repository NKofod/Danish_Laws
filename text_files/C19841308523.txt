 Denne instruks omhandler følgende sygdomme: Mund- og klovesyge, Smitsom  

 blæreudslet hos svin, Vesikulær stomatitis, Svinepest og Overførbar  

 gastroenteritis (TGE).
 Hvis en dyrlæge modtager anamnestiske oplysninger om dyr med symptomer,  

 der kan give anledning til mistanke om forekomst af nogen af de ovennævnte  

 sygdomme, skal der uopholdeligt aflægges besøg i den pågældende besætning.  

 Inden en klinisk undersøgelse af dyret/dyrene foretages skal følgende  

 iagttages:
 1. Praksisbilen parkeres i god afstand fra  

 staldområdet.
2. Dyrlægen ifører sig egnet beskyttelsesdragt, der  

 kan være engangsbeklædning eller bestå af materiale, der tåler rengøring og  

 desinfektion, og som mindst skal omfatte støvler, overtræksdragt, hue og  

 handsker.
Fra praksisbilen må kun medtages instrumenter og hjælpemidler, der  

 skønnes nødvendige for den kliniske undersøgelse.
 3. I forbindelse med den kliniske undersøgelse bør  

 staldområder og privat beboelse kun betrædes i det omfang det skønnes absolut  

 nødvendigt for en korrekt og hurtig gennemførelse af undersøgelsen og den  

 efterfølgende anmeldelsesprocedure.
 Hvis en mistanke ved den kliniske undersøgelse ikke kan afkræftes eller  

 hvis dyrlægen iøvrigt i forbindelse med praksisarbejde får mistanke om  

 forekomst af nogen af de ovenfor nævnte sygdomme, skal dyrlægen straks  

 underrette kredsdyrlægen eller Veterinærdirektoratet om sine fund og opgive  

 nøjagtig adresse på ejendommen, ejerens navn og telefonnummer samt det  

 omtrentlige antal dyr på ejendommen fordelt på dyrearter.
 4. Dyrlægen skal desuden foranledige, at al transport  

 til og fra ejendommen standses (mælkebil, foderstofbil etc.) samt påbyde, at  

 ingen personer, der befinder sig på ejendommen, må forlade denne - og at  

 ingen personer udefra må komme på ejendommen.
 Hvis der findes løsgående hunde, katte eller fjerkræ på ejendommen, skal  

 dyrlægen påbyde, at disse indfanges og holdes indespærrede.
5. Når den kliniske undersøgelse af dyret/dyrene er  

 afsluttet, skal dyrlægen foretage en omhyggelig rengøring og desinfektion af  

 instrumenter, hjælpemidler og beklædningsgenstande.
Anvendte  

 engangsmaterialer kasseres.
Hænder og ansigt vaskes.
Til desinfektion af  

 instrumenter, hjælpemidler, beklædningsgenstande og hænder anvendes en 2  

 promille natriumhydroxydopløsning eller et andet efter aftale med  

 Veterinærdirektoratet anvendeligt desinfektionsmiddel.
 6. Dyrlægen forbliver på ejendommen indtil  

 kredsdyrlægen ankommer medmindre der foreligger en anden aftale herom med  

 kredsdyrlægen eller Veterinærdirektoratet.
7. Dyrlægen skal herefter køre direkte hjem.
Er  

 dyrlægen medlem af en større praksis/gruppe med flere dyrlæger, skal dyrlægen  

 køre direkte til sit private hjem og således undgå smittefarlig samkvem med  

 praksisenhedens/gruppens øvrige dyrlæger samt enhedens/gruppens eventuelle  

 fælles udstyr og faciliteter.
Ved hjemkomsten rengøres og desinficeres  

 praksisbilen og dennes indhold ligesom alt tøj, der har været anvendt på  

 ejendommen vaskes/renses og desinficeres.
 Herudover skal dyrlægen gå i bad.
 8. Inden for de næste 48 timer, efter at ejendommen er  

 forladt, må dyrlægen hverken direkte eller indirekte have kontakt til dyr,  

 der kan angribes af den mistænkte sygdom, medmindre mistanken i mellemtiden  

 er afkræftet af kredsdyrlægen eller Veterinærdirektoratet.
 Instruksen træder i kraft den 1. maj 1984 og samtidig hermed ophæves  

 cirkulæret af 5. marts 1946 til de praktiserende dyrlæger vedrørende  

 bekæmpelse af mund- og klovesyge samt Veterinærdirektoratets instruks af 13.  

 januar 1983 for dyrlæger, der ved besætningsbesøg får mistanke om tilfælde af  

 mund- og klovesyge.
