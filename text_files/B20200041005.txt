Bekendtgørelse om aflysning af prøver og andre midlertidige foranstaltninger vedrørende prøver i forberedende grunduddannelse, forberedende voksenuddannelse og kombineret ungdomsuddannelse som led i den gradvise og kontrollerede åbning af skoler og institutioner ved forebyggelsen og afhjælpningen i forbindelse med covid-19 I medfør af §§ 3-4 i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, fastsættes:
Midlertidig aflysning af prøver § 1. Som konsekvens af lukningen af skoler og institutioner på Børne- og Undervisningsministeriets område ved forebyggelsen og afhjælpningen i forbindelse med covid-19 aflyses indtil videre alle prøver på følgende uddannelser, jf. dog § 2:
 1) Forberedende grunduddannelse (FGU).
 2) Forberedende voksenuddannelse (FVU).
 3) Kombineret Ungdomsuddannelse (KUU).
 Stk. 2. Indtil videre kan ingen skoler eller uddannelsesinstitutioner på Børne- og Undervisningsministeriets område, der som led i forebyggelse og afhjælpning i forbindelse med covid-19 helt eller delvist holder eller har holdt lukket i medfør af § 22, stk. 1, i lov om foranstaltninger mod smitsomme og andre overførbare sygdomme, afholde nogen mundtlig, skriftlig eller anden form for prøve, der er aflyst efter stk. 1, jf. dog § 2.
Gradvis og kontrolleret ophør af prøveaflysningen § 2. Børne- og undervisningsministeren kan som led i den gradvise og kontrollerede åbning af skoler og institutioner bestemme, at aflysningen af prøver efter § 1 gradvist ophører, for eksempel at den ikke længere gælder for en eller flere konkrete prøver, bestemte grupper af prøver på en eller flere skoler og uddannelsesinstitutioner, eller på en eller flere bestemte uddannelser.
Børne- og undervisningsministeren bestemmer den nærmere fremgangsmåde ved det gradvise ophør af prøveaflysningen og offentliggør dette på Børne- og Undervisningsministeriets hjemmeside.
Forberedende grunduddannelse § 3. Institutionen giver sin afsluttende standpunktsbedømmelse af eleven i fag og faglige temaer, som eleven skulle have været til prøve i, hvis prøven eller prøverne efter § 1 og børne- og undervisningsministerens beslutninger efter § 2 ikke kan afholdes som planlagt.
I faglige temaer bedømmer institutionen eleven med bestået eller ikke bestået og i almene fag med en karakter efter 7-trinsskalaen.
Stk. 2. Den afsluttende standpunktsbedømmelse i det faglige tema skal udtrykke graden af elevens opfyldelse af de faglige mål i det relevante fagbilag.
Den afsluttende standpunktsbedømmelse i de almene fag skal udtrykke graden af elevens opfyldelse af de faglige mål i den relevante læreplan.
Stk. 3. Institutionen giver eleven en afsluttende standpunktsbedømmelse, når institutionen vurderer, at eleven fagligt ville have været klar til at gå til prøve, uanset at prøven ikke kan afholdes.
Standpunktsbedømmelsen indgår som erstatning for prøvebedømmelsen på de beviser, som institutionen udsteder efter de almindelige regler herom.
Forberedende voksenuddannelse § 4. Voksenuddannelsescentret eller den driftsoverenskomstpart, der har givet undervisningen, herunder nødundervisning, afgiver afsluttende standpunktsbedømmelse med bedømmelsen bestået eller ikke bestået til deltagere i kompetencegivende fag og trin, som er adgangsgivende til videre uddannelse, og som deltageren kunne have aflagt prøve i, såfremt prøven ikke var blevet aflyst efter § 1.
Stk. 2.  Den afsluttende standpunktsbedømmelse skal udtrykke graden af deltagerens opfyldelse af de faglige mål i den relevante læreplan og i forhold til det tidspunkt, hvor standpunktsbedømmelsen gives.
Den afsluttende standpunktsbedømmelse gives ud fra en helhedsvurdering på baggrund af underviserens kendskab til deltagerens faglige niveau i den daglige undervisning og afleveringer i faget.
I helhedsvurderingen indgår endvidere en individuel faglig vurderingssamtale med deltageren.
 Stk. 3. Den afsluttende standpunktsbedømmelse afgives umiddelbart inden undervisningens afslutning, herunder nødundervisningens afslutning, og indgår som erstatning for prøvebedømmelsen på de beviser, som udstedes efter de almindelige regler herom.
Kombineret Ungdomsuddannelse § 5. Institutionen giver eleven en standpunktsbedømmelse i stedet for en bedømmelse af elevens præstation ved den aflyste portfolieprøve.
Eleven bedømmes med bestået eller ikke bestået.
Standpunktsbedømmelsen indgår som erstatning for prøvebedømmelsen på de beviser, som institutionen udsteder efter de almindelige regler herom.
Beviser § 6. Prøvebeviser og uddannelsesbeviser m.v. der udfærdiges til elever eller deltagere efter reglerne i §§ 3-5, har samme retsvirkning som prøvebeviser og uddannelsesbeviser m.v., der er udstedt efter de almindelige regler i på børne- og undervisningsområdet, herunder i forhold til optagelse på ungdomsuddannelser og videregående uddannelser.
Fravigelse og supplering af prøve- og undervisningsregler § 7. Med henblik på at sikre elevers og deltageres gennemførelse og afslutning af igangværende uddannelse under de helt ekstraordinære forhold som følge af foranstaltningerne efter loven og forebyggelsen og afhjælpningen i samfundet i forbindelse med covid-19, herunder den gradvise og kontrollerede åbning af skoler og institutioner, fraviger og supplerer reglerne i §§ 1-6 bestemmelser i lovgivningen på børne- og undervisningsområdet om prøver i de uddannelser, som er omfattet af bekendtgørelsen.
Ikrafttræden § 8. Bekendtgørelsen træder i kraft den 15. april 2020.
