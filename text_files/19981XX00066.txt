Skriftlig fremsættelse (28. oktober  

 1998) Finansministeren (Mogens Lykketoft):
 Herved tillader jeg mig for Folketinget at  

 fremsætte:
 Forslag til lov om tilskud til Færøernes  

 hjemmestyre for årene 1999-2001.
(Lovforslag nr.
L 60).
 Ved aftale af 10. juni 1998 mellem regeringen og det  

 færøske landsstyre blev det aftalt, at tilskuddet til  

 Færøernes hjemmestyre videreføres uændret på  

 1998-niveau i årene 1999-2001, idet der dog ligesom ved tidligere  

 fastsættelser af tilskuddet foretages en regulering for pris- og  

 lønudviklingen ved anvendelse af den gennemsnitlige pris- og  

 lønregulering på statens driftsbudget.
 Tilskuddet foreslås på den baggrund fastsat  

 til 932,8 mill. kr. i 1999.
Ved aftalen af 10. juni 1998 bortfalder en række af  

 de tidligere mellem regeringen og landsstyret indgåede aftaler.
Aftalen  

 af 22. december 1992 mellem den danske regering og Færøernes  

 landsstyre om råstoffer i undergrunden opretholdes dog.
Af denne aftale  

 fremgår, at sagsområdet "råstoffer i undergrunden"  

 overføres til færøsk særanliggende, samt at  

 eventuelle indtægter fra fremtidig råstofindvinding vil  

 udløse forhandlinger om nedsættelse af statens tilskud til  

 Færøerne.
 Ved aftalen af 10. juni 1998 blev det ligeledes aftalt, at  

 Færøernes landsstyre inden udgangen af 1999 vil fremsætte  

 forslag om den resterende del af den udfyldende færøske  

 lovgivning vedrørende social- og sundhedsområdet.
 Det blev endelig aftalt, at spørgsmålet om  

 bloktilskuddet tages op til revision i forbindelse med eventuelle kommende  

 forhandlinger om en nyordning af forholdet mellem Danmark og  

 Færøerne.
 Med disse bemærkninger, og idet jeg i øvrigt  

 henviser til lovforslagets bemærkninger, tillader jeg mig at anbefale  

 lovforslaget til velvillig behandling i det høje Ting.
