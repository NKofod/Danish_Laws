Bekendtgørelse om markedsføring, salg og markedskontrol af byggevarer1) I medfør af § 30, stk. 2, § 30 C, § 31, stk. 1, § 31 A, stk. 1, § 31 B, stk. 5, § 31 C, stk. 1, og § 31 D i byggeloven, jf. lovbekendtgørelse nr. 1178 af 23. september 2016, som ændret ved lov nr. 734 af 8. juni 2018, fastsættes:
Kapitel 1 Anvendelsesområde og definitioner § 1. Bekendtgørelsen omfatter alle byggevarer, der bringes i omsætning eller gøres tilgængelige på markedet.
 § 2. I denne bekendtgørelse forstås ved:
 1) Byggevare: Enhver vare eller ethvert system, som fremstilles og bringes i omsætning med henblik på at indgå varigt i bygninger, anlægsarbejder eller dele heraf, og hvis ydeevne har indflydelse på bygninger eller anlægsarbejders ydeevne for så vidt angår de grundlæggende krav til bygninger eller anlægsarbejder.
 2) Byggevareforordningen: Europa-Parlamentets og Rådets forordning (EU) nr. 305/2011 af 9. marts 2011 om fastlæggelse af harmoniserede betingelser for markedsføring af byggevarer og om ophævelse af Rådets direktiv 89/106/EØF.
 3) Harmoniseret standard: En standard vedtaget af et af de europæiske standardiseringsorganer, der er anført i bilag 1 til Europa-Parlamentets og Rådets direktiv 98/34/EF af 22. juni 1998 om en informationsprocedure med hensyn til tekniske standarder og forskrifter, på grundlag af en anmodning fra Kommissionen i henhold til artikel 6 i nævnte direktiv.
 4) Europæisk teknisk vurdering: En dokumenteret vurdering af byggevarers ydeevne i forhold til deres væsentlige egenskaber i overensstemmelse med det respektive europæiske vurderingsdokument, jf. art. 2, nr. 13 i byggevareforordningen.
 5) Fabrikant: Enhver fysisk eller juridisk person, som fremstiller en byggevare eller får en sådan vare konstrueret eller fremstillet og markedsfører denne vare under sit navn eller varemærke.
 6) Bemyndiget repræsentant: Enhver i Unionen etableret fysisk eller juridisk person, som har modtaget en skriftlig fuldmagt fra en fabrikant til at handle på dennes vegne i forbindelse med varetagelsen af specifikke opgaver.
 7) Importør: Enhver fysisk eller juridisk person, der er etableret i Unionen, og som bringer en byggevare fra et tredjeland i omsætning på EU-markedet.
 8) Distributør: Enhver fysisk eller juridisk person i forsyningskæden, bortset fra fabrikanten eller importøren, som gør en byggevare tilgængelig på markedet.
 9) Erhvervsdrivende: Fabrikanten, importøren, distributøren, den bemyndigede repræsentant, udbyderen af distributionstjenester eller enhver anden fysisk eller juridisk person, der har forpligtelser i forbindelse med fremstillingen af byggevarer, tilgængeliggørelsen på markedet eller ibrugtagningen af dem.
 10) Bringe i omsætning: Første tilgængeliggørelse på et marked.
 11) Markedsovervågningsforordningen: Europa-Parlamentets og Rådets forordning (EU) 2019/1020 af 20. juni 2019 om markedsovervågning og produktoverensstemmelse og om ændring af direktiv 2004/42/EF og forordning (EF) nr. 765/2008 og (EU) nr. 305/2011.
 12) Udbyder af distributionstjenester: Enhver fysisk eller juridisk person, der som led i erhvervsvirksomhed udbyder mindst to af følgende tjenester: oplagring, emballering, adressering og forsendelse uden at have ejerskab over de pågældende byggevarer, undtagen posttjenester som defineret i artikel 2, nr. 1), i Europa-Parlamentets og Rådets direktiv 97/67/EF (1), pakkeleveringstjenester som defineret i artikel 2, nr. 2), i Europa-Parlamentets og Rådets forordning (EU) 2018/644 (2), og alle andre posttjenester eller godstransporttjenester, jf. markedsovervågningsforordningens artikel 3, nr. 11.
 13) Onlinegrænseflade: Enhver form for software, herunder et websted, dele af et websted eller en applikation, der drives af eller på vegne af en erhvervsdrivende, og som giver slutbrugere adgang til den erhvervsdrivendes produkter, jf. markedsovervågningsforordningens artikel 3, nr. 15.
 14) Byggevare, der udgør en alvorlig risiko: En byggevare, der udgør en risiko, og for hvilket  på grundlag af en risikovurdering og under hensyntagen til varens normale og forventede anvendelse  en kombination af sandsynligheden for, at en fare forårsager skade, og skadens sværhedsgrad anses for at kræve hurtig indgriben fra markedsovervågningsmyndighederne, herunder tilfælde, hvor virkningerne af risikoen ikke viser sig umiddelbart, jf. markedsovervågningsforordningens artikel 3, nr. 20.
Kapitel 2 Markedsføring og salg § 3. Erhvervsdrivende må kun markedsføre eller sælge byggevarer, hvis følgende betingelser er opfyldt, jf. dog § 4:
 1) Byggevaren er egnet til den anvendelse, den markedsføres eller sælges til.
2) Byggevaren opfylder kravene fastsat i a) en harmoniseret standard eller en europæisk teknisk vurdering eller, hvis sådanne ikke findes, eller b) en dansk standard, godkendelse eller mærkning, eller en standard, godkendelse eller mærkning i et andet EU- eller EØS-land, der opfylder kravene på samme niveau som den danske standard, godkendelse eller mærkning.
 3) De i nr. 2, litra a, nævnte byggevarer skal tillige opfylde byggevareforordningens øvrige krav til markedsføring og salg af byggevarer, herunder til ydeevnedeklaration og CE-mærkning.
 Stk. 2. Erhvervsdrivende skal i forbindelse med markedsføring og salg efter stk. 1 gøre opmærksom på, at en byggevare kun må anvendes i en bygning eller et anlægsarbejde, hvis den tillige opfylder eventuelle yderligere krav i anden lovgivning, som er fastsat for den anvendelse, byggevaren er bestemt til.
 § 4. Erhvervsdrivende må kun markedsføre og sælge byggevarer, der ikke er omfattet af § 3, stk. 1, her i landet, hvis byggevaren opfylder eventuelle krav fastsat i byggelovgivningen eller anden lovgivning for den anvendelse, byggevaren er bestemt til.
 § 5. Markedsføring af byggevarer må ikke ske ved anvendelse af urigtige eller urimeligt mangelfulde angivelser, der er egnede til at vildlede om byggevarens lovlige anvendelse i byggeri eller om varens egenskaber.
 Stk. 2. Rigtigheden af angivelse om faktiske forhold skal kunne dokumenteres.
 § 6. Byggevarens ydeevnedeklaration skal foreligge på dansk eller engelsk.
 Stk. 2. Brugsanvisning og sikkerhedsinformation skal foreligge på dansk.
Kapitel 3 Markedskontrol § 7. Sikkerhedsstyrelsen fører tilsyn med, at reglerne i §§ 3-6 overholdes.
Tilsynet kan udøves ved stikprøvekontrol.
 Stk. 2. Sikkerhedsstyrelsen kan som led i kontrollen af byggevarer erhverve produktprøver, herunder under en skjult identitet, for at kontrollere disse prøver og foretage reverse engineering på dem med henblik på at identificere manglende overensstemmelse og indhente dokumentation.
Stk. 3. For byggevarer, der er omfattet af en harmoniseret standard eller en europæisk teknisk vurdering, kan Sikkerhedsstyrelsen forlange dokumentation for, at markedsføring og salg er i overensstemmelse med byggevareforordningen, herunder 1) at byggevaren er forsynet med CE-mærkning, 2) at CE-mærkningen er påført korrekt, og 3) at ydeevnedeklarationen foreligger, og at der er udarbejdet den fornødne bagvedliggende tekniske dokumentation.
Stk. 4. For byggevarer, der er omfattet af en obligatorisk dansk standard, godkendelse eller mærkningsordning, kan Sikkerhedsstyrelsen forlange dokumentation for, 1) at byggevaren er mærket korrekt, 2) at en eventuel godkendelse og relevante prøvningsrapporter foreligger, og 3) at eventuel certificering er foretaget på virksomheden.
 Stk. 5. For byggevarer, der er omfattet af en standard, godkendelse eller mærkning i et andet EU- eller EØS-land, kan Sikkerhedsstyrelsen forlange dokumentation for, at den pågældende standard, godkendelse eller mærkning opfylder kravene på samme niveau som den tilsvarende danske standard, godkendelse eller mærkning for den pågældende byggevare.
 Stk. 6. For byggevarer, der ikke er omfattet af en harmoniseret standard, en europæisk teknisk vurdering, en dansk standard, godkendelse eller mærkning, eller en tilsvarende standard, godkendelse eller mærkning fra et andet EU- eller EØS-land, kan Sikkerhedsstyrelsen forlange dokumentation for, at byggevaren opfylder eventuelle krav, som er fastsat i byggelovgivningen eller anden lovgivning for den anvendelse, byggevaren er bestemt til.
 Stk. 7. For alle byggevarer kan Sikkerhedsstyrelsen forlange dokumentation for rigtigheden af de faktiske forhold, som de erhvervsdrivende angiver i forbindelse med markedsføringen af byggevarens egenskaber og lovlige anvendelse i byggeri.
 § 8. For byggevarer omfattet af harmoniserede standarder eller europæiske tekniske vurderinger kan Sikkerhedsstyrelsen forlange dokumentation fra de erhvervsdrivende, der bringer byggevaren i omsætning eller gør den tilgængelig på markedet, for at de opfylder deres forpligtelser i henholdsvis artikel 11 (fabrikanternes forpligtelser), artikel 12 (bemyndigede repræsentanter), artikel 13 (importørens forpligtelser) og artikel 14 (distributørernes forpligtelser) i byggevareforordningen.
§ 9. Sikkerhedsstyrelsen kan indhente sagkyndig bistand til prøvning af en byggevare.
Sikkerhedsstyrelsen kan endvidere indhente sagkyndige erklæringer, såfremt det skønnes nødvendigt, til afgørelse af, om påbud i henhold til byggelovens § 31 A, stk. 2 eller 3, eller forbud skal udstedes.
Stk. 2. Sikkerhedsstyrelsen kan pålægge den erhvervsdrivende, der har bragt byggevaren i omsætning på det danske marked 1) at afholde udgifter til prøvning, sagkyndig bistand eller erklæringer, jf. stk. 1, hvis prøvning viser, at byggevaren ikke opfylder de krav, der er fastsat i byggeloven, regler, der er fastsat i medfør af byggeloven, regler i anden lovgivning eller i Den Europæiske Unions forordninger eller direktiver, og 2) at refundere udgifter til byggevarer, der som led i markedskontrol er indkøbt i detailleddet, når prøvning viser, at byggevaren ikke opfylder de krav, der er fastsat i byggeloven, regler, der er fastsat i medfør af byggeloven, regler i anden lovgivning eller i Den Europæiske Unions forordninger eller direktiver.
 Stk. 3. Sikkerhedsstyrelsen kan pålægge ethvert led i omsætningen at yde bistand ved forsendelse af vareprøver og at afholde udgifterne hertil.
 § 10. Sikkerhedsstyrelsen kan bemyndige private virksomheder eller offentlige myndigheder til at udføre de praktiske kontrolfunktioner i forbindelse med markedskontrollen.
Stk. 2. Private virksomheder kan alene foretage markedskontrol i lokaler, der er tilgængelige for offentligheden.
Den kontroludøvende virksomhed kan i den forbindelse kræve dokumentation som nævnt i § 7, stk. 2-7, og udbede sig øvrige oplysninger til bedømmelse af byggevarens egenskaber.
 § 11. Hvis der ikke findes andre effektive midler til at eliminere en alvorlig risiko, kan Sikkerhedsstyrelsen påbyde fjernelse af indhold, der henviser til de relaterede byggevarer, fra en onlinegrænseflade eller påbyde, at en advarsel til slutbrugerne udtrykkeligt vises, når de får adgang til en onlinegrænseflade.
 § 12. En onlinegrænseflade kan blokeres, hvis et påbud efter § 11 ikke er efterkommet, og hvis onlinegrænsefladen henviser til en byggevare, der udgør en alvorlig risiko.
 Stk. 2. Afgørelse om blokering af en onlinegrænseflade træffes af domstolene ved kendelse efter kontrolmyndighedens begæring.
 Stk. 3. Det påhviler udbydere af informationssamfundstjenester at bistå kontrolmyndigheden ved gennemførelsen af kendelser efter stk. 2.
Kapitel 4 Administrative bestemmelser § 13. Hvor indenrigs- og boligministeren i henhold til byggelovens §§ 31 A og 31 B tillægges administrative beføjelser, udøver Sikkerhedsstyrelsen disse beføjelser.
 Stk. 2. Afgørelser, som Sikkerhedsstyrelsen træffer i medfør af byggelovens § 31 A eller i medfør af denne bekendtgørelse, kan ikke indbringes for indenrigs- og boligministeren.
§ 14. Sikkerhedsstyrelsen kan offentliggøre resultaterne af en foretagen markedskontrol.
Hvis Sikkerhedsstyrelsen har udstedt et påbud efter byggelovens § 31 A, stk. 3, kan Sikkerhedsstyrelsen offentliggøre indholdet af påbuddet og navnet på den person eller den virksomhed, det er rettet til.
Offentliggørelse kan ske på Sikkerhedsstyrelsens hjemmeside, via pressen eller i trykte medier, hvor datoen for et meddelt påbud tillige anføres.
Stk. 2. Offentliggørelse, jf. stk. 1, kan først ske, når afgørelsen er meddelt sagens parter.
Offentliggørelse efter stk. 1 kan ske efter en høring af den pågældende virksomhed.
Offentliggørelse på Sikkerhedsstyrelsens hjemmeside er begrænset til en periode på to år for oplysninger, der ikke er af rent statistisk karakter.
Når den person eller virksomhed, der har fået et påbud, har dokumenteret, at det ulovlige forhold er bragt i orden, vil dette blive offentliggjort.
 § 15. Med bøde straffes den, der overtræder §§ 3-6.
 Stk. 2. Overtrædelse af markedsovervågningsforordningens artikel 4 straffes med bøde i medfør af byggelovens § 30, stk. 2.
Kapitel 5 Ikrafttræden og overgangsbestemmelser § 16. Bekendtgørelsen træder i kraft den 1. juli 2021.
 Stk. 2. Bekendtgørelse nr. 688 af 17. juni 2013 om markedsføring, salg og markedskontrol af byggevarer ophæves.
 Stk. 3. Byggevarer, der er bragt på markedet eller solgt her i landet før den 1. juli 2013, behandles efter bestemmelserne i bekendtgørelse nr. 1075 af 10. november 2008 om markedsføring, salg og markedskontrol af byggevarer.
 Stk. 4. Byggevarer, der er bragt i omsætning i overensstemmelse med direktiv 89/106/EØF før den 1. juli 2013, anses for at være i overensstemmelse med byggevareforordningen, jf. byggevareforordningens artikel 66.
Bolig- og Planstyrelsen, den 28. juni 2021 Sigmund Lubanski / Lise Aaen Kobberholm 1) I bekendtgørelsen er der medtaget visse bestemmelser fra Europa-Parlamentets og Rådets forordning nr. 305/2011/EU af 9. marts 2011 om fastlæggelse af harmoniserede betingelser for markedsføring af byggevarer og om ophævelse af Rådets direktiv 89/106/EØF, EU-Tidende 2011, nr.
L 88, side 5, og Europa-Parlamentets og Rådets forordning 1020/2019/EU af 20. juni 2019 om markedsovervågning og produktbestemmelse og om ændring af direktiv 2004/42/EF og forordning nr. 765/2008/EF og nr. 305/2011/EU, EU-Tidende 2019, nr.
L 169, side 1. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
