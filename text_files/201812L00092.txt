Fremsat den 13. november 2018 af beskæftigelsesminister (Troels Lund Poulsen) Forslag til Lov om ændring af lov om forhøjelse af hædersgaver (Ekstraordinære hædersgaver) § 1 I lov nr. 1499 af 27. december 2009 om forhøjelse af hædersgaver, som ændret ved § 7 i lov nr. 628 af 8. juni 2016, foretages følgende ændring:
 1. Efter § 2 indsættes:
»§ 2 a.
Til modtagere af hædersgaver efter de love, der er nævnt i § 1, stk. 1, og til modtagere af hædersgaver efter § 1, stk. 2, kan der udbetales en ekstraordinær hædersgave i anledning af mærkedage fra besættelsen.
En ekstraordinær hædersgave efter 1. pkt. udbetales som et engangsbeløb.
§ 2 b.
Hædersgaver efter §§ 1, 2 og § 2 a medfører ikke nedsættelse af indkomst- eller formueafhængige sociale ydelser, der måtte tilkomme den pågældende modtager.
Stk. 2. Ekstraordinære hædersgaver efter § 2 a er skattefrie.« § 2 Stk. 1. Loven træder i kraft den 1. januar 2019.
 Stk. 2. Loven har virkning fra den 30. august 2018.
Bemærkninger til lovforslaget Almindelige bemærkninger 1. Indledning Den 29. august 2018 var det 75 år siden, at den danske regering brød med samarbejdspolitikken med den tyske besættelsesmagt under Anden Verdenskrig.
Derfor har regeringen besluttet at give en ekstraordinær hædersgave til tidligere modstandsfolk m.fl. og deres efterladte.
Denne personkreds fortjener en særlig anerkendelse for deres indsats under besættelsen.
 Finansudvalget har den 30. august 2018 tiltrådt regeringens forslag om udbetaling af den ekstraordinære hædersgave på 10.000 kr. til modtagere, der var berettiget til den ordinære hædersgave den 1. august 2018.
Efter gældende lovgivning udbetales der årligt en hædersgave til tidligere modstandsfolk og personer, der har ydet en særlig indsats eller lidt særlige afsavn under besættelsen.
Det drejer sig om følgende persongrupper:
 1) Danske sømænd og fiskere og deres efterladte omfattet af lov nr. 93 af 20. marts 1940 om udbetaling af hædersgaver som ændret ved lov nr. 384 af 9. august 1945 og lov nr. 67 af 3. marts 1948.
 2) Efterladte efter faldne og til sårede den 9. april 1940 omfattet af lov nr. 378 af 10. juli 1940.
 3) Danske søfarende og fiskere og deres efterladte omfattet af lov nr. 383 af 9. august 1945 om visse hædersgaver.
 4) Personer, der er berettiget til hædersgaver efter lov om erstatning til besættelsestidens ofre, jf. lovbekendtgørelse nr. 136 af 23. februar 1995 som ændret ved lov nr. 1018 af 4. december 1996.
 5) Sårede og efterladte efter faldne ved begivenhederne den 29. august 1943.
Modtagere af den ordinære hædersgave har derudover været tildelt ekstraordinære hædersgaver i 1995, 2005 og 2015 i forbindelse med 50-, 60-, og 70-årsdagene for befrielsen i 1945 og i 2013 i forbindelse med 70-årsdagen for begivenhederne den 29. august 1943. Lovgrundlaget for disse ekstraordinære hædersgaver har været særlov eller aktstykke.
Tidligere ekstraordinære hædersgaver er alle udbetalt som engangsbeløb.
Størrelsen af og lovgrundlaget for de ekstraordinære hædersgaver har været:
 Befrielsen:
 1995 - 50-årsdagen: 5.800 kr. ved lov nr. 314 af 17. maj 1995  2005 - 60-årsdagen: 6.000 kr. ved lov nr. 1421 af 22. december 2004  2015 - 70-årsdagen: 10.000 kr. ved aktstykke nr. 138 tiltrådt den 21. maj 2015.
 Bruddet med besættelsesmagten:
 2013 - 70-årsdagen: 10.000 kr. ved aktstykke nr. 140 tiltrådt den 26. september 2013  2018 - 75-årsdagen: 10.000 kr. ved aktstykke nr. 166 tiltrådt den 29. august 2018.
 Gældende lovgivning indeholder ikke ekstraordinære hædersgaver i anledning af mærkedage fra besættelsestiden.
Formålet med lovforslaget er at introducere ekstraordinære hædersgaver generelt i lovgivningen og afgrænse den modtagerkreds, der er berettiget til en ekstraordinær hædersgave.
Det foreslås i lovforslaget, at personkredsen, der kan tildeles en ekstraordinær hædersgave, afgrænses til samme personkreds, som modtager den ordinære hædersgave.
Det foreslås ligeledes, at det fastsættes, at en ekstraordinær hædersgave udbetales som et engangsbeløb.
 Med dette lovforslag ønskes det også at sikre, at alle modtagere af ekstraordinære hædersgaver opnår den fulde værdi af hædersgaven.
Det følger af blandt andet lov om social pension og lov om en aktiv socialpolitik, at størrelsen af visse sociale ydelser er indkomst- eller formueafhængige.
Der ses efter disse love bort fra formue, som skyldes beløb, der er udbetalt som godtgørelse for varigt mén og ikke-økonomisk skade.  Efter tidligere love om forhøjelse af hædersgaverne og hidtidig praksis i forbindelse med tildeling af ekstraordinære hædersgaver, der er udbetalt i medfør af aktstykker, har det været forudsat, at ordinære og ekstraordinære hædersgaver er kompensation for ikke-økonomisk skade, og dermed ikke medfører reduktion af indkomst- eller formueafhængige sociale ydelser.
 Dette lovforslag sikrer i overensstemmelse med den hidtidige praksis og det politiske ønske på området en udtrykkelig lovhjemmel til, at udbetalingen af hædersgaver ikke medfører reduktion af sociale ydelser.
Alle ordinære hædersgaver, og ekstraordinære hædersgaver i anledning af begivenhederne den 29. august 1943, der udbetales i henhold til lov, er fritaget for beskatning. Øvrige ekstraordinære hædersgaver er skattepligtige efter det almindelige udgangspunkt i statsskattelovens § 4. I forbindelse med tidligere tildelinger af ekstraordinære hædersgaver er det forudsat, at disse er skattefritaget.
Skattefritagelsen er ved de tidligere tildelinger fastsat på forskellig måde ved henholdsvis lov og aktstykke.
Med lovforslaget foreslås det at indføre materiel hjemmel til, at ekstraordinære hædersgaver fritages fra beskatning.
Det drejer sig både om den aktuelle hædersgave, der er tildelt ved akstykke nr. 166 af 30. august 2018, og eventuelle fremtidige hædersgaver Folketinget måtte beslutte at tildele.
2. Lovforslagets hovedpunkter 2.1 Ekstraordinære hædersgaver 2.1.1 Gældende ret Gældende lov nr. 1499 af 14. december 2009, som ændret ved § 7 i lov nr. 628 af 8. juni 2016, om forhøjelse af hædersgaver indeholder regler om størrelsen af den ordinære hædersgave, der udbetales løbende efter de love, der er nævnt i lovens § 1, stk. 1, og til sårede og efterladte efter faldne ved begivenhederne den 29. august 1943, efter § 1, stk. 2.
Den ordinære hædersgave udgør årligt et skattefrit beløb på 16.100 kr. og 18.100 kr. for visse pensionister.
Hædersgaverne udbetales til tidligere modstandsfolk og personer, der har ydet en særlig indsats eller lidt særlige afsavn under besættelsen og deres efterladte.
Personkredsen er nærmere beskrevet i lovforslagets indledning, jf. pkt. 1.
 Der er tidligere ved lov og ved aktstykke tildelt en ekstraordinær hædersgave i anledning af mærkedage i forbindelse med besættelsestiden fra den 9. april 1940 til den 4. maj 1945. Gældende lovgivning indeholder ikke regler om ekstraordinære hædersgaver.
Der er således udbetalt en ekstraordinær hædersgave i 1995, 2005 og 2015 i anledning 50-, 60- og 70-årsdagen for Danmarks befrielse den 4. maj 1945 samt i 2013 i anledning af 70-årsdagen for bruddet med den tyske besættelsesmagt den 29. august 1943. Ved de seneste tildelinger af ekstraordinære hædersgaver har beløbets størrelse udgjort 10.000 kr.
I forbindelse med disse udbetalinger er der konkret taget stilling til rammerne for den ekstraordinære hædersgave, herunder blandt andet anledningen, modtagerkredsen og udbetalingsmåden.
 Retten til den ordinære hædersgave bevares ved udbetaling af ekstraordinære hædersgaver.
2.1.2 Beskæftigelsesministeriets overvejelser og den foreslåede ordning Regeringen har i anledning af 75-årsdagen for bruddet med besættelsesmagten den 29. august 1943 besluttet at give en ekstraordinær hædersgave til tidligere modstandsfolk m.fl. og deres efterladte.
Finansudvalget har den 30. august 2018 tiltrådt regeringens forslag om udbetaling af den ekstraordinære hædersgave på 10.000 kr. som et engangsbeløb til modtagere, der var berettiget til den ordinære hædersgave den 1. august 2018. Ved aktstykket er der således taget konkret beslutning om blandt andet anledningen til den ekstraordinære hædersgave, modtagerkredsen, og at den ekstraordinære hædersgave skal udbetales som et engangsbeløb.
 Den aktuelle ekstraordinære hædersgave er tildelt i forlængelse af tidligere tildelinger af ekstraordinære hædersgaver, hvor der ligeledes konkret er taget stilling til anledningen til den ekstraordinære hædersgave, modtagerkreds og øvrige vilkår i forbindelse med tildelingen, herunder udbetalingsmetode.
 Regeringen finder det i den forbindelse hensigtsmæssigt, at rammerne for tildeling af ekstraordinære hædersgaver, herunder til anledningen for udbetaling og den personkreds, der er berettigede til ekstraordinære hædersgaver samt udbetalingsmåden, fastlægges i stedet for, at der fra gang til gang skal tages stilling til disse spørgsmål.
Det foreslås derfor, at ekstraordinære hædersgaver introduceres i loven, og at det fastlægges, at mærkedage fra besættelsen som hidtil kan danne grundlaget for en ekstraordinær hædersgave.
Det foreslås videre, at den berettigede personkreds som kan modtage ekstraordinære hædersgaver er samme personkreds, der er berettiget til at modtage ordinære hædersgaver.
Endelig foreslås det, at en ekstraordinær hædersgave udbetales som et engangsbeløb i modsætning til de ordinære hædersgaver, der udbetales løbende.
 Forslaget om at fastlægge rammerne for ekstraordinære hædersgaver i lovgivningen hænger ligeledes sammen med forslaget om skattefritagelse, jf. afsnit 2.2.
 Der er ikke med forslaget taget konkret stilling til eventuelle fremtidige udbetalinger af ekstraordinære hædersgaver, herunder størrelsen og finansieringen.
Indholdet af den foreslåede bestemmelse svarer til hidtidig praksis vedrørende ekstraordinære hædersgaver.
Det er i § 2, stk. 2, foreslået at loven træder i kraft den 30. august 2018. Det betyder, at den ekstraordinære hædersgave, der er fastsat ved aktstykke nr. 166 af 30. august 2018, er omfattet af forslaget.
2.2 Samspillet med sociale ydelser til modtagerne 2.2.1 Gældende ret Efter lov om social pension og lov om aktiv socialpolitik afhænger retten til og størrelsen af en række ydelser af, om modtageren har indtægt eller formue.
Det drejer sig for eksempel om retten til pensionstillæg, personligt tillæg, varmetillæg, helbredstillæg eller kontanthjælp.
 Det fremgår således af lov om social pension §§ 29 og 32 a, jf. § 14 c, samt af lov om aktiv socialpolitik § 14, stk. 6, m.fl., at der generelt ses bort fra "formue, som skyldes beløb, der er udbetalt som godtgørelse for varigt mén og ikke-økonomisk skade." Samme regel gælder eksempelvis tillige efter bekendtgørelse om opgørelse af formue til beregning af individuel boligstøtte.
Hædersgaver anses for at være en godtgørelse for ikke-økonomisk skade.
Det skyldes blandt andet, at størrelsen af hædersgaver ikke er baseret på et direkte økonomisk tab, der skal erstattes.
Det fremgår imidlertid ikke eksplicit, at hædersgavebeløb er en kompensation for ikke-økonomisk skade.
2.2.2 Beskæftigelsesministeriets overvejelser og den foreslåede ordning Både de ordinære hædersgaver og de ekstraordinære hædersgaver har karakter af at være kompensation for ikke-økonomisk skade, men dette fremgår ikke eksplicit af lovgivningen.
Regeringen ønsker at sikre, at alle modtagere af ekstraordinære hædersgaver opnår den fulde værdi af hædersgaven.
Regeringen finder derfor, at det bør præciseres i lovgivningen, at både ordinære og ekstraordinære hædersgaver er kompensation for ikke-økonomisk skade.
Det foreslås derfor, at der tilvejebringes udtrykkelig lovhjemmel, hvoraf det fremgår, at udbetalingen af både ordinære og ekstraordinære hædersgaver ikke medfører reduktion af de indkomst- eller formueafhængige sociale ydelser, der modtages.
Dette gælder allerede efter de hidtil gældende regler, og der er således tale om en præcisering.
Det vil herefter blive eksplicit fastslået, at udbetalingen af fremtidige eventuelle ekstraordinære hædersgaver ikke vil indebære reduktion af sociale ydelser, som hædersgavemodtageren måtte modtage.
Denne præcisering vil også omfatte de ekstraordinære hædersgaver, der er tiltrådt af Finansudvalget ved aktstykke nr. 166 den 30. august 2018. Det bemærkes i øvrigt, at størrelsen af disse ekstraordinære hædersgaver blev fastsat under denne forudsætning.
2.3 Skattefritagelse for ekstraordinære hædersgaver 2.3.1 Gældende ret Efter ligningslovens § 7 er de i bestemmelsen nævnte ydelser, herunder hædersgaver til modstandsfolk m.fl., fritaget fra beskatning.
Bestemmelsen er siden dens indførelse ved lov nr. 517 af 19. december 1942 om midlertidige ændringer i reglerne om påligning af indkomst- og formueskat til Staten løbende blevet udvidet med flere omfattede ydelser.
Ydelserne har forskellig karakter, og begrundelserne for, at de er fritaget for beskatning, er ligeledes forskellige.
 Der er fastsat særlige skattefriheder i ligningslovens § 7, nr. 2-5, og 7, for henholdsvis hædersgaver udbetalt efter en række særlove og ydelser, herunder hædersgaver, der i henhold til lov udbetales til sårede og efterladte efter faldne af hær og flåde ved begivenhederne den 29. august 1943. Den ene af disse skattefriheder blev fastsat allerede ved den nævnte lov nr. 517 af 19. december 1942, og de øvrige blev fastsat i 1945.
 Ekstraordinære hædersgaver, der ikke udbetales efter de love, der nævnes i ligningslovens § 7, nr. 2-5, og 7 er skattepligtig indkomst, jf. det almindelige udgangspunkt i statsskattelovens § 4.
2.3.2 Beskæftigelsesministeriets overvejelser og den foreslåede ordning I forbindelse med regeringens forslag i august 2018 om at udbetale en ekstraordinær hædersgave i anledning af 75-årsdagen for bruddet med den tyske besættelsesmagt den 29. august 1943 blev det besluttet, at den ekstraordinære hædersgave skal være skattefri, således at modtagerne får den fulde værdi af den ekstraordinære hædersgave.
 Folketingets Finansudvalg har således ved aktstykke af 30. august 2018 tiltrådt, at der udbetales en ekstraordinær hædersgave på 10.000 kr. til modtagere af den ordinære hædersgave, og det er i den forbindelse forudsat i aktstykke nr. 166 den 30. august 2018, at den ekstraordinære hædersgave på 10.000 kr. skal være skattefri.
 For at efterkomme et enigt Finansudvalgs ønske om skattefrihed, og da skattefrihed bør fastsættes ved lov, foreslås det med dette lovforslag, at der indføres en generel, materiel hjemmel til at fritage ekstraordinære hædersgaver for beskatning.
 Det foreslås således at sidestille de ekstraordinære hædersgaver i skattemæssig henseende med de lignende hædersgaver, som er skattefritaget efter ligningslovens § 7, nr. 2-5 og 7. Det foreslås derfor at indføre skattefrihed for de ekstraordinære hædersgaver, der er omfattet af den foreslåede § 2 a, jf. afsnit 2.1.2.
 Hjemlens generelle karakter indebærer, at der ikke fremover vil skulle tages stilling til dette spørgsmål, såfremt det besluttes at tildele en ekstraordinær hædersgave, men at skattefriheden for ekstraordinære hædersgaver efter den foreslåede § 2 a omfatter ekstraordinære hædersgaver, som Folketinget fremover måtte beslutte.
 Det foreslås i § 2, stk. 2, at loven skal have virkning fra 30. august 2018. Det indebærer, at den foreslåede skattefritagelse også vil omfatte de ekstraordinære hædersgaver, der er tiltrådt af Finansudvalget ved aktstykke nr. 166 den 30. august 2018. Det bemærkes i øvrigt, at størrelsen af disse ekstraordinære hædersgaver blev fastsat under forudsætning om skattefrihed, hvilket fremgår af nævnte aktstykke: Beskæftigelsesministeren vil i efteråret 2018 fremsætte forslag til lov om den ekstraordinære hædersgave, hvorved der også vil sikres, at alle modtagere fritages fra beskatning af hædersgaven.
3. Økonomiske konsekvenser for det offentlige Lovforslaget har ingen økonomiske konsekvenser for det offentlige.
Lovforslaget indeholder ikke selvstændig hjemmel til udbetaling af ekstraordinære hædersgaver, og lovforslaget tager ikke stilling til fremtidige udbetalinger og finansieringen heraf.
 Lovforslagets element om samspil med sociale ydelser har ingen økonomiske konsekvenser for det offentlige, idet lovforslaget alene præciserer gældende ret, at hædersgaver som kompensation for ikke-økonomisk skade ikke indgår ved beregningen af sociale ydelser.
Den del af forslaget, der indebærer skattefritagelse af ekstraordinære hædersgaver, medfører ikke et egentligt mindreprovenu, idet det beløb, der er fastsat ved aktstykke nr. 166 den 30. august 2018, er fastsat under en forudsætning om skattefrihed.
Tilsvarende forventes at gøre sig gældende for kommende hædersgaver.
4. Implementeringskonsekvenser for det offentlige Den ekstraordinære hædersgave udbetales af Udbetaling Danmark og af Arbejdsmarkedets Erhvervssikring.
Udbetaling Danmark og Arbejdsmarkedets Erhvervssikring udbetaler i forvejen de ordinære hædersgaver.
Der er ingen implementeringsomkostninger ved dette lovforslag.
 5. Økonomiske og administrative konsekvenser for erhvervslivet m.v.
 Forslaget indebærer ikke økonomiske og administrative konsekvenser for erhvervslivet m.v.
6. Administrative konsekvenser for borgerne Forslaget indeholder ingen administrative konsekvenser for borgerne.
7. Miljømæssige konsekvenser Forslaget har ingen miljømæssige konsekvenser.
8. Forholdet til EU-retten Forslaget har ingen EU-retlige aspekter.
 9. Hørte myndigheder og organisationer m.v.
 Et udkast til lovforslag har i perioden fra den 18. september 2018 til den 12. oktober 2018 været sendt i høring hos følgende myndigheder og organisationer m.v.:
 Ankestyrelsen, Arbejdsmarkedets Erhvervssikring, Kommunernes Landsforening (KL), Styrelsen for Arbejdsmarked og Rekruttering, Erhvervsstyrelsen, Udbetaling Danmark, Erhvervshæmmede fra Frihedskampen  Sjællands afdeling, Erhvervshæmmede fra Frihedskampen  Jyllands afdeling, Theresienstadt Foreningen, Kammeraternes Hjælpefond samt Foreningen af Gestapofanger fra Besættelsen.
Bemærkninger til lovforslagets enkelte bestemmelser Til § 1 Til nr. 1 Efter gældende lov om forhøjelse af hædersgaver udbetales der en ordinær hædersgave på 16.100 kr. årligt og 18.100 kr. årligt til visse pensionister.
Hædersgaverne udbetales til tidligere modstandsfolk og personer, herunder efterladte, der har ydet en særlig indsats eller lidt særlige afsavn under besættelsen.
Det drejer sig om:
 1) Danske sømænd og fiskere og deres efterladte omfattet af lov nr. 93 af 20. marts 1940 om udbetaling af hædersgaver som ændret ved lov nr. 384 af 9. august 1945 og lov nr. 67 af 3. marts 1948.
 2) Efterladte efter faldne og til sårede den 9. april 1940 omfattet af lov nr. 378 af 10. juli 1940.
 3) Danske søfarende og fiskere og deres efterladte omfattet af lov nr. 383 af 9. august 1945 om visse hædersgaver.
 4) Personer, der er berettiget til hædersgaver efter lov om erstatning til besættelsestidens ofre, jf. lovbekendtgørelse nr. 136 af 23. februar 1995 som ændret ved lov nr. 1018 af 4. december 1996.
 5) Sårede og efterladte efter faldne ved begivenhederne den 29. august 1943.
 Gældende lov indeholder ikke regler om ekstraordinære hædersgaver.
 Der er tidligere ved særlov og ved aktstykke udbetalt en ekstraordinær hædersgave i anledning af mærkedage i forbindelse med besættelsestiden fra den 9. april 1940 til den 4. maj 1945.
 Der er således udbetalt en ekstraordinær hædersgave i 1995, 2005 og 2015 i anledning 50-, 60- og 70-årsdagen for Danmarks befrielse den 4. maj 1945 samt i 2013 i anledning af 70-årsdagen for bruddet med den tyske besættelsesmagt den 29. august 1943. I forbindelse med disse udbetalinger er der konkret taget stilling til rammerne for den ekstraordinære hædersgave, herunder blandt andet anledningen, modtagerkredsen og udbetalingsmåden.
Det foreslås som ny § 2 a i lov om forhøjelse om hædersgaver, at der til modtagere af hædersgaver efter de love, der er nævnt i § 1 i loven, og til modtagere af hædersgaver efter § 1, stk. 2, derudover kan udbetales en ekstraordinær hædersgave i anledning af mærkedage fra besættelsen.
En ekstraordinær hædersgave efter 1. pkt. udbetales som et engangsbeløb.
 Med den foreslåede bestemmelse vil det således blive fastsat, at mærkedage fra besættelsen kan danne grundlag for en ekstraordinær hædersgave, at den berettigede personkreds for en ekstraordinær hædersgave svarer til personkredsen, der er berettiget til den ordinære hædersgave efter § 1 i loven, samt at en ekstraordinær hædersgave udbetales som et engangsbeløb.
 Det forudsættes, at mærkedage fra besættelsen som udgangspunkt vil være mærkedage for besættelsens ophør den 4. maj 1945 samt for bruddet med besættelsesmagten den 29. august 1943.
 Den foreslåede personkreds vil fremover være afgrænset til de ovenfor nævnte persongrupper, der er berettigede modtagere efter § 1.
 Indholdet af den foreslåede bestemmelse svarer til hidtidig praksis og er ligeledes i overensstemmelse med aktstykke nr. 166 af 30. august 2018, hvorved Folketingets Finansudvalg tilsluttede sig, at der blev etableret materiel og bevillingsmæssig hjemmel til i 2018 at udbetale en ekstraordinær hædersgave på 10.000 kr. til modtagerne af hædersgave i anledning af 75-årsdagen for bruddet med den tyske besættelsesmagt den 29. august 1943.
Der er ikke med forslaget taget stilling til eventuelle fremtidige tildelinger af ekstraordinære hædersgaver.
Der er med forslaget heller ikke taget stilling til finansieringen af eventuelle fremtidige udbetalinger af en ekstraordinær hædersgave.
Folketingets Finansudvalg har ved tiltrædelsen af aktstykke nr. 166 af 30. august 2018 tiltrådt den aktuelle finansiering af den ekstraordinære hædersgave, der skal udbetales i 2018.
 Det forudsættes med den foreslåede bestemmelse, at der i forbindelse med eventuelle fremtidige tildelinger af en ekstraordinær hædersgave uanset bestemmelsen fortsat skal tages konkret stilling til selve tildelingen, til størrelsen af hædersgave og til finansieringen heraf.
Det fremgår endvidere af lov om social pension §§ 29 og 32 a, jf. § 14 c, samt af lov om aktiv socialpolitik § 14, stk. 6, m.fl., at der generelt ses bort fra formue, som skyldes beløb, der er udbetalt som godtgørelse for varigt mén og ikke-økonomisk skade.
Samme regel gælder eksempelvis tillige efter bekendtgørelse om opgørelse af formue til beregning af individuel boligstøtte.
Hædersgaver anses for at være en godtgørelse for ikke-økonomisk skade.
Det skyldes blandt andet, at størrelsen af hædersgaver ikke er baseret på et direkte økonomisk tab, der skal erstattes.
Det fremgår imidlertid ikke eksplicit, at hædersgavebeløb er en kompensation for ikke-økonomisk skade.
Ved tidligere tildelinger af ekstraordinære hædersgaver er det forudsat, at ekstraordinære hædersgaver ikke medførte nedsættelse af sociale ydelser, der i øvrigt måtte tilkomme den pågældende hædersgavemodtager efter den sociale lovgivning m.v., hvor tildelingen er indkomst- eller formueafhængig.
Der er konkret taget stilling til dette i forbindelse med de enkelte tildelinger af ekstraordinære hædersgaver.
Det foreslås som § 2 b, stk. 1, i lov om forhøjelse af hædersgaver, at hædersgaver efter §§ 1, 2 og § 2 a ikke medfører nedsættelse af indkomst- eller formueafhængige sociale ydelser, der måtte tilkomme den pågældende modtager.
Det er i overensstemmelse med hidtidig praksis.
 Med forslaget indføres der en udtrykkelig og generel hjemmel til, at ordinære og ekstraordinære hædersgaver ikke skal medføre reduktion af indkomst- eller formueafhængige sociale ydelser.
Dette forslag præciserer således den hidtidige praksis ved at indføre en udtrykkelig hjemmel for, at udbetalingen af ekstraordinære hædersgaver ikke medfører nedsættelse af sociale ydelser, der er indkomst- eller formueafhængige.
Forslaget supplerer og præciserer på denne måde reglerne i lov om social pension § 14 c, stk. 2, og § 29 samt lov om aktiv social politik § 14, stk. 6.
 Der henvises til pkt. 2 i lovforslagets almindelige bemærkninger.
 Hædersgaver fra den danske stat til tidligere modstandsfolk m.fl. er som udgangspunkt skattepligtig indkomst for modtagerne efter statsskattelovens § 4.
Der er dog fastsat særlige skattefriheder i ligningslovens § 7, nr. 2-5, for henholdsvis hædersgaver udbetalt i henhold til lov nr. 93 af 20. marts 1940 om udbetaling af hædersgaver til danske sømænd og fiskere og deres efterladte, hædersgaver udbetalt i henhold til lov nr. 383 af 9. august 1945 om visse hædersgaver til danske søfarende og fiskere og deres efterladte, hædersgaver udbetalt i henhold til lov nr. 378 af 10. juli 1940 om udbetaling af hædersgaver til efterladte efter faldne og til sårede den 9. april 1940, og hædersgaver, der i henhold til lov udbetales til sårede og til efterladte efter faldne af hær og flåde ved begivenhederne den 29. august 1943, så disse hædersgaver er undtaget fra beskatning.
Hertil er der fastsat en skattefrihed i ligningslovens § 7, nr. 7, for ydelser udbetalt i henhold til lov nr. 475 af 1. oktober 1945 om erstatning til besættelsestidens ofre, bortset fra de i nævnte lovs §§ 14-18 ommeldte dagpenge, den i §§ 19-21 ommeldte invaliditetserstatning, for så vidt denne ydes i overensstemmelse med reglerne i § 20 som en årlig rente, samt de i § 22 ommeldte renteydelser til efterladte.
 Med den foreslåede § 2 b, stk. 2, i lov om forhøjelse af hædersgaver fastsættes, at ekstraordinære hædersgaver omfattet af den foreslåede § 2 a, skal være skattefrie.
Med forslaget skabes der hjemmel for skattefritagelse af de ekstraordinære hædersgaver.
Herved sidestilles disse hædersgaver for så vidt angår beskatning med de ordinære hædersgaver, som er skattefritaget efter ligningslovens § 7, nr. 2-5 og 7.
Til § 2 Det foreslås i stk. 1, at loven træder i kraft den 1. januar 2019.
Forslaget har dermed virkning for eventuelle fremtidige tildelinger af ekstraordinære hædersgaver.
Det bemærkes, at der ikke med forslaget er taget konkret stilling til eventuelle fremtidige tildelinger af hædersgaver.
 Det foreslås i stk. 2, at forslaget har virkning fra 30. august 2018. Forslaget har dermed også virkning for den ekstraordinære hædersgave på 10.000 kr., der udbetales i 2018 efter aktstykke nr. 166 af 30. august 2018.
 Den bagudrettede virkning er tilsigtet og forudsat i aktstykke nr. 166 af 30. august 2018, hvoraf følger, at beskæftigelsesministeren i efteråret 2018 vil fremsætte forslag til ændring af lov om forhøjelse af hædersgaver, hvorved det også vil sikres, at alle modtagere af ekstraordinære hædersgaver fritages fra beskatning af hædersgaven.
 Forslaget indebærer, at de ekstraordinære hædersgaver, der udbetales efter Finansudvalgets aktstykke af 30. august 2018, ikke medregnes i modtagernes skattepligtige indkomst og ikke medfører reduktion af sociale ydelser.
 Forslaget indebærer fremadrettet, at fremtidige ekstraordinære hædersgaver heller ikke medregnes i den skattepligtige indkomst eller medfører reduktion af sociale ydelser.
