Cirkulære om tildeling af Jubilæumstegnet for god tjeneste i Frederiksberg Brandkorps § 1. Jubilæumstegnet benævnes »Jubilæumstegnet for god tjeneste ved Frederiksberg Brandkorps«.
Det præges i sølv og formes som en medalje, der på aversen bærer et blåemaljeret mantuakors med ophøjede kanter i hvis midte Frederiksbergs Byvåben (tre falke på en kronet mur), mellem korsarmene flammer.
Langs medaljens rand omskriften (for oven) *FREDRIKSBERG* og 1873 * BRAND * 1926 * VÆSEN * 1877 for henholdsvis brandloven for købstæderne, indstiftelsesåret og året for kommunernes brandreglement.
Reversen: Glat.
Indgraveret med indskriften FOR GOD TJENESTE og modtagerens navn, charge og jubilæumsdato.
Stk. 2. Jubilæumstegnet er ophængt i et rektangulært gennembrudt bæreled med romertallet XXV at bære i et gult silkebånd.
Medaljen foreligger med to typer ophæng.
Type I med ophæng til lodret montering og type II med øsken til montering af tegnet i krydsbånd.
Jubilæums-tegnet bæres på venstre side af brystet i et gult silkebånd.
Indehavere af danske ordener, hæderstegn og medaljer bærer hæderstegnet til venstre for disse.
Tilsvarende gælder, hvor alene båndet bæres.
 § 2. Jubilæumstegnet administreres og tildeles af Frederiksberg Kommune.
 § 3. Adgangen til af få jubilæumstegnet tildelt har enhver, som har forrettet god tjeneste ved Frederiksberg Brandkorps i 25, 40 eller 50 år.
 Stk. 2. Ved i alt 40 års god tjeneste ved Frederiksberg Brandkorps påhæftes jubilæumstegnets bånd et egeblad af sølv.
 Stk. 3. Ved i alt 50 års god tjeneste ved Frederiksberg Brandkorps påhæftes jubilæumstegnets bånd et egeblad af guld.
 § 4. Personer, der har modtaget Hæderstegnet for god tjeneste ved Københavns Brandvæsen, Hæderstegnet for god tjeneste ved redningsberedskabet eller Hæderstegnet for god tjeneste i brandvæsenet, kan ikke modtage Jubilæumstegnet for god tjeneste i Frederiksberg Brandkorps.
 Stk. 2. Personer omfattet af denne medaljes anvendelsesområde kan ikke på grundlag af denne indsats modtage Hendes Majestæt Dronningens Fortjenstmedalje.
 § 5. Når nogen, hvem jubilæumstegnet er tildelt, gør sig skyldig i forhold, som ville have udelukket den pågældende fra at få jubilæumstegnet tildelt, kan tegnet fratages den pågældende efter Frederiksberg Kommunes bestemmelse.
 Stk. 2. Jubilæumstegnet er personlig ejendom.
 Stk. 3. Bestemmelserne i stk. 1 og 2 gælder i givet fald også et tildelt egeblad af sølv eller guld.
