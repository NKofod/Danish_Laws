 En Uddannelses- og Hjælpefond for Hospitalsmedhjælpere blev ikke anset  

 for berettiget til i den skattepligtige indkomst at fradrage henlæggelse på  

 50.000 kr. til studierejse for hospitalsmedhjælpere, idet hensættelsen ikke  

 blev anset for at have relation til almenvelgørende formål og heller ikke  

 kunne anses for at have et konkret almennyttigt formål.
 Uddannelses- og Hjælpefonden A klagede over, at de stedlige  

 skattemyndigheder havde forhøjet fondens skattepligtige indkomst for  

 skatteåret 1988/89 med 50.000 kr.
 Fonden var som registreringspligtig fond skattepligtig i henhold til § 1,  

 nr. 1, i fondsbeskatningsloven, der har virkning fra og med indkomståret  

 1987. Fondens formål er at yde støtte til hospitalsmedarbejdernes (ved  

 Københavns Amtskommunes Sygehusforvaltning) deltagelse i kurser og anden form  

 for uddannelse samt til hjælpeforanstaltninger af enhver art over for  

 medlemmer af hospitalsmedhjælpergruppen.
 Fonden havde ved indkomstopgørelsen foretaget fradrag for henlæggelse på  

 50.000 kr. til studierejse for hospitalsmedhjælpere til sovjetiske  

 hospitaler, og denne hensættelse var angivet at være til konkrete  

 almenvelgørende eller almennyttige formål.
De stedlige skattemyndigheder havde begrundet nægtelsen af det omhandlede  

 fradrag med, at formålet med henlæggelsen ikke var et almennyttigt formål i  

 fondsbeskatningslovens § 4, stk. 3's forstand.
Endvidere var anført, at  

 myndighederne ikke fandt, at formålet med hensættelsen til studierejsen ud  

 fra en almindeligt fremherskende opfattelse kunne karaktiseres som nyttigt.
 Ifølge fondsbeskatningslovens § 4, stk. 3, kan fonde foretage fradrag for  

 hensættelse til opfyldelse af et eller flere konkrete almenvelgørende eller  

 på anden måde almennyttige formål.
Fonden påstod over for Landsskatteretten ansættelsen nedsat til det  

 selvangivne beløb med følgende begrundelse: I bemærkningerne til forslag til  

 lov om beskatning af fonde, visse foreninger og institutter m.v., hedder det  

 i bemærkninger til § 4, (side 11-12): For at anse et formål for almennyttigt  

 eller almenvelgørende forudsættes - som efter de gældende regler i  

 selskabsskatteloven - det at formålet skal tilgodese en ubestemt kreds.
Der  

 vil typisk være tale om sociale, kunstneriske og andre kulturelle,  

 miljømæssige, videnskabelige - herunder forskningsmæssige eller  

 sygdomsbekæmpende - undervisningsmæssige, kirkelige eller nationale øjemed .
Den ubestemte kreds bestemmes altså ikke af den kreds, der skal gennemføre  

 den støttede aktivitet, men af den kreds støtten i sidste ende tilgodeser.  

 Den almennyttige støtte kan godt gives til en enkelt magister, hvis forskning  

 i sidste ende tilgodeser et kulturelt øjemed, eller til en læge, hvor  

 giverfonden støtter forskning i en bestemt sygdom.
Den ubestemte kreds er i  

 dette tilfælde personer, som rammes af sygdommen i fremtiden.
Skatterådets fortolkning af begrebet almennyttigt formål er ikke i  

 overensstemmelse hermed og derfor forkert.
Det sygdomsbekæmpende formål: at  

 højne hospitalshygiejnen, kommer i den konkrete sag den ubestemte kreds ,  

 patienterne på Københavns Amts sygehuse til gode.
Det skal tilføjes, at mange fremskridt inden for patientbehandling i  

 snævrere forstand, medicoteknik og hospitalshygiejne, som forudsætning har  

 haft international udveksling af erfaringer mellem alle de personalegrupper,  

 som arbejder i sygehussektoren.
Dette gælder også personalegrupper uden for  

 lægernes kreds.
Skatterådet anfører yderligere i sin afgørelse, at formålet med  

 hensættelsen til studierejsen ud fra en almindeligt fremherskende opfattelse  

 ikke kan karakteriseres som  nyttigt . Formålet angives af skatterådet  

 selv at være en studierejse der primært må antages at tjene et  

 uddannelsesformål (bedre varetagelse af hospitalshygiejnen), for amtets  

 hospitalsmedhjælpergruppe.
Udsagnet om nytten må ud fra dansk kulturtradition  

 anses for forkert.
Efter det oplyste fandt Landsskatteretten, at den omhandlede hensættelse  

 ikke havde relation til almenvelgørende formål, idet der ikke var tale om  

 støtte til personer i økonomisk trang.
Da retten endvidere fandt, at støtten  

 til de konkrete studierejser kom en for snæver kreds direkte til gode til, at  

 den pågældende hensættelse kunne karakteriseres som en hensættelse til et  

 konkret almennyttigt formål, var det med rette, at fonden ikke var anset for  

 berettiget til at foretage fradrag i den skattepligtige indkomst for den  

 omhandlede hensættelse på 50.000 kr.
 Den påklagede ansættelse blev herefter stadfæstet.
