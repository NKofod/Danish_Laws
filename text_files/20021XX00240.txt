Skriftlig fremsættelse (29. januar  

 2003) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service (Frit valg af dagtilbud til børn over kommunegrænser  

 m.v.) (Lovforslag nr.
L 134).
 Forslaget er led i regeringens ønske om at styrke  

 valgfriheden på de borgernære serviceområder.
 Formålet med lovforslaget er, at  

 børnefamilier nemmere skal kunne tilrettelægge arbejds- og  

 familieliv, idet de vil få bedre mulighed for vælge det  

 dagtilbud, der bedst matcher familiens behov.
 Med lovforslaget foreslås:
 Servicelovens regler om forældrebetaling  

 ændres til et tilskud fra kommunen og en egenbetaling fra  

 forældrene.
 Forældre får ret til at kunne  

 tilkendegive ønsker om, hvilket alderssvarende dagtilbud de  

 ønsker.
 Forældre får ret til at kunne få et  

 tilskud med til andre kommuners dagtilbud, såfremt de har fået  

 tilsagn om en plads/tilskud fra opholdskommunen.
 Opholdskommunen kan beslutte, at der er ventetid i  

 kommunen, og at forældre først kan få et tilskud med sig,  

 når de får tilsagn om en plads i opholdskommunen.
 Udførerkommunen kan efter regler, som  

 socialministeren fastsætter, beslutte at afvise at optage børn  

 fra andre kommuner af hensyn til kapacitetsstyringen, egne borgere og  

 muligheden for at opretholde pasningsgarantier.
 Forældrene betaler forskellen mellem tilskuddet  

 fra opholdskommunen og driftsudgiften pr. plads ved det  

 pågældende dagtilbud, hvis der vælges dagtilbud i andre  

 kommuner.
Opholdskommunen får mulighed for at yde et  

 ekstra tilskud ved brug af andre kommuners dagtilbud.
Det ekstra tilskud kan  

 benyttes til enten at reducere udførerkommunens udgifter, reducere  

 forældrenes egenbetaling eller begge dele.
 Tilskud til brug for en privat pasningsordning  

 gøres obligatorisk.
Regeringen har i forbindelse med ønsket om at  

 styrke borgernes valgfrihed nedsat en arbejdsgruppe bestående af  

 repræsentanter fra ministerier og de kommunale parter, der skal belyse  

 mulighederne og rammerne for frit valg og kvalitet.
Gruppen vil arbejde  

 videre med muligheden for at vælge mellem offentlige og private  

 leverandører på dagtilbudsområdet og skal afrapportere den  

 1. maj 2003.
Lovforslaget skønnes ikke at ville medføre  

 offentlige merudgifter.
De økonomiske og administrative konsekvenser  

 skal forhandles med de kommunale parter.
 Med disse bemærkninger skal jeg indstille  

 lovforslaget til Folketingets velvillige behandling.
