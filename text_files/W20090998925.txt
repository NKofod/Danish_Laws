Efterløn, landbrug, beskæftigelseskravet, selvstændig virksomhed i væsentligt omfang Ankenævnet har behandlet Deres klage på møde den 2. juli 2009.
Nævnet traf denne A F G Ø R E L S E De opfyldte beskæftigelseskravet den 1. januar 2007.
 De har derfor ret til efterløn fra den 1. januar 2007, såfremt De i øvrigt opfyldte betingelserne herfor.
 Spørgsmålet om, hvorvidt De har ret til fortsat drift af selvstændig virksomhed samtidig med efterløn, hjemvises til Arbejdsdirektoratet, der anmodes om at foranledige, at a-kassen som førsteinstans tager stilling hertil.
 Ankenævnet ændrer således Arbejdsdirektoratets afgørelse af den 16. maj 2008.
B E G R U N D E L S E Ankenævnet har lagt til grund, at  De siden den 11. marts 1968 har drevet selvstændig virksomhed som hovedbeskæftigelse med landbrug,  De den 28. december 2006 søgte om at overgå til efterløn pr. 1. januar 2007,  De på ansøgningen om efterløn oplyste, at De var beskæftiget i virksomheden 40 timer om ugen,  det endvidere fremgår af ansøgningen, at Deres ejendom var på 11,6 ha, at De havde 20 køer og 100 svin samt dyrkede korn og græs,  De desuden oplyste, at Deres arbejde bestod af almindeligt landbrugsarbejde såsom pasning og fodring af køerne, markarbejde, reparation og vedligeholdelse af bygninger og maskiner,  De på væsentlighedserklæring af 12. december 2006 oplyste, at der var tale om et meget gammelt og nedslidt landbrug, hvor alt blev klaret med håndkraft hvis muligt, og at maskinparken var gammel og nedslidt,  De på erklæringen desuden oplyste, at der blev tilsået ca. 4 ha med korn og resten med græs, at De havde ca. 20 køer og omkring 100 svin, og at der var megen reparation og vedligeholdelse, og  det fremgår af driftsregnskabet for 2006, at omsætningen i 2004, 2005 og 2006  efter fradrag for hektarstøtte, anden støtte og eget forbrug  var henholdsvis 31.315 kr., 93.995 kr. og 93.491 kr.
 Arbejdsdirektoratet traf den 16. maj 2008 afgørelse om, at De ikke opfyldte beskæftigelseskravet pr. 1. januar 2007, og at De derfor ikke havde ret til efterløn fra den 1. januar 2007. Direktorat fandt ikke grundlag for at behandle Deres ansøgning om tilladelse til drift af selvstændig virksomhed som bibeskæftigelse i efterlønsperioden.
 Ifølge reglerne er det en forudsætning for ret til efterløn, at medlemmet opfylder betingelserne for ret til dagpenge.
 For et fuldtidsforsikret medlem er retten til dagpenge bl.a. betinget af, at medlemmet har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang.
Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
Udgangspunktet er en forudsætning om, at arbejdstiden i en virksomhed afspejler sig i virksomhedens omsætning.
Omsætningen antages således at være en væsentlig indikator for aktivitetsniveauet i virksomheden.
De ikke-indtægtsgivende arbejdsfunktioner vil typisk kun kunne medregnes til opfyldelse af beskæftigelseskravet i det omfang, de står i et rimeligt forhold til de indtægtsgivende arbejdsfunktioner.
 Efter en samlet konkret vurdering finder ankenævnet, at De  uanset den lave omsætning  skal anses for at have drevet selvstændig virksomhed i væsentligt omfang i perioden fra den 1. januar 2004 til den 1. januar 2007. De opfylder således det beskæftigelseskrav, som er en forudsætning for ret til efterløn.
 Nævnet har i den forbindelse lagt vægt på, at De har haft et betydeligt antal dyr, som krævede dagligt tilsyn og pasning, samt at der er tale om et gammelt og nedslidt landbrug, hvor alt blev klaret med håndkraft.
 På den baggrund finder nævnet tilstrækkeligt grundlag for at antage, at der har været et rimeligt forhold mellem de indtægtsgivende og de ikke-indtægtsgivende arbejdsfunktioner i virksomheden.
 De har ved brev af 16. juli 2008 til ankenævnet klaget over a-kassens afgørelse af 14. juli 2005, hvorved De blev meddelt afslag på efterlønsbevis.
 Det bemærkes, at nævnet ikke har mulighed for at behandle denne del af Deres klage, da Arbejdsdirektoratet ikke har truffet afgørelse i sagen vedrørende Deres efterlønsbevis, og da ankenævnet alene er rekursinstans i forhold til afgørelser truffet af direktoratet.
R E G L E R Ankenævnet henviser til  § 53, stk. 1, litra a, og stk. 9, og § 74 a, stk. 1, nr. 4, i lov om arbejdsløshedsforsikring mv., jf. lovbekendtgørelse nr. 874 af 11. september 2005 med de ændringer, der følger af lov nr. 1540 af 20. december 2006, og  § 7, stk. 1, og stk. 2, i Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed med de ændringer, der følger af ændringsbekendtgørelse nr. 794 af 26. juni 2007.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet, Deres brev af 24. juli 2008 med bilag og Deres telefoniske henvendelse til sekretariatet den 30. september 2008, sekretariatets kontorrapport af 18. juni 2009 fremsendt til Dem ved brev af 19. juni 2009 og Deres telefoniske henvendelse til sekretariatet den 23. juni 2009.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring mv., jf. lovbekendtgørelse nr. 874 af 11. september 2005 med de ændringer, der følger af lov nr. 1540 af 20. december 2006 § 53. Ret til dagpenge opnås efter 1 års medlemskab af en anerkendt arbejdsløshedskasse, jf. dog § 54.
Stk. 2. Retten til at opnå dagpenge i de i § 55, stk. 1 og 3, nævnte perioder er endvidere betinget af, a) at et fuldtidsforsikret medlem har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 52 uger inden for de sidste 3 år, eller i en tilsvarende periode har udøvet selvstændig erhvervsvirksomhed i væsentligt omfang, b) at et deltidsforsikret medlem, jf. kapitel 11, har haft beskæftigelse som lønmodtager i en tid, som sammenlagt svarer til beskæftigelse i fagets fulde sædvanlige arbejdstid i mindst 34 uger inden for de sidste 3 år.
 Stk. 8. Direktøren for Arbejdsdirektoratet kan efter forhandling med Beskæftigelsesrådet fastsætte nærmere regler om anvendelsen af stk. 2-4, 6 og 7, herunder regler om, at timer, for hvilke der er udbetalt løn, kan indgå i beregningen af beskæftigelseskravet.
§ 74 a.
Ret til efterløn har et medlem af en anerkendt arbejdsløshedskasse, jf. dog § 74 o, som 1) har nået efterlønsalderen, jf. § 74, 2) har været medlem i mindst 30 år, jf. dog stk. 2-6, 3) har indbetalt efterlønsbidrag, jf. § 77, stk. 4, i 30 år, og senest fra medlemmet er fyldt 30 år, jf. dog stk. 2-6, 4) vil kunne opfylde betingelserne for ret til dagpenge ved ledighed, jf. dog stk. 8 og 9, Arbejdsdirektoratets bekendtgørelse nr. 1303 af 14. december 2005 om drift af selvstændig virksomhed med de ændringer, der følger af æn­drings­be­kendt­gø­rel­se nr. 794 af 26. juni 2007 § 7. Selvstændig virksomhed som hovedbeskæftigelse kan medregnes til opfyldelse af beskæftigelseskravet, hvis medlemmet godtgør, at virksomheden har været drevet i væsentligt omfang, jf. lovens § 53, stk. 2, litra a, stk. 6, litra a, stk. 7 og stk. 8. Forlængelse af perioden, inden for hvilken beskæftigelseskravet skal være opfyldt, foretages efter reglerne i bekendtgørelse om beskæftigelseskrav og dapgengeperiode.
Stk. 2. Ved væsentligt omfang forstås, at beskæftigelsen i den selvstændige virksomhed har haft et omfang, der kan sidestilles med lønarbejde i over 30 timer pr. uge.
Væsentligt omfang vurderes ud fra virksomhedens art, branche, medlemmets personlige arbejdsopgaver og arbejdstid samt virksomhedens omsætning.
I vurderingen kan også indgå virksomhedens placering, åbningstid, antallet af ansatte, deres arbejdsopgaver og arbejdstid.
