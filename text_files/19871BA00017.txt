Nr BSF 17 Forslag til folketingsbeslutning om ændring af lov om arbejdstilbud til  

 langtidsledige Fremsat af Kaj Poulsen (S) Jytte Andersen (S) Bakholt (S) Søren B.  

 Jørgensen (S) Lone Møller (S) Strunge (S) Taanquist (S) den 27. oktober 1987 Folketinget opfordrer regeringen til at fremsætte lovforslag om ændring af lov om arbejdstilbud til ledige med følgende indhold:
1) I samarbejde med den ledige, arbejdsformidlingen og arbejdsløshedskassen udarbejdes en job- og uddannelsesplan for alle forsikrede ledige og bistandsklienter inden 9 måneders ledighed.
Job- og uddannelsesplanen, der skal udgøre grundlaget for den lediges efterfølgende job- og uddannelsestilbud, skal ledsages af den nødvendige information, rådgivning og vejledning om muligheder for uddannelse og beskæftigelse.
2) Forsikrede ledige og bistandsklienter, der står til rådighed for arbejdsmarkedet, skal have ret til et uddannelsestilbud efter 9 måneders ledighed.
Under uddannelse har den ledige ret til en godtgørelse svarende til de normale dagpenge/ bistandsydelser i op til 3 år.
For ledige med dårlig uddannelsesbaggrund, dvs. 7., 8.
 og 9. klasse, kan godtgørelsen ydes i op til 4 år.
Uddannelsesinstitutionerne og arbejdsformidlingen skal være forpligtede til at sikre, de nødvendige uddannelsespladser inden for det offentlige uddannelsessystem samt sikre at uddannelserne tilpasses de reelle behov såvel hos de ledige som på arbejdsmarkedet.
Det skal sikres, at uddannelserne kan få et sammenhængende forløb, som tager hensyn til den lediges behov og forudsætninger.
3) De regionale uddannelsesinstitutioner og arbejdsformidlingen skal i samarbejde med private og offentlige arbejdsgivere sikre de relevante job- og uddannelsesforløb, som så vidt muligt skal have et uddannelsesindhold, der udgør 1/4 af forløbet.
Staten yder økonomisk støtte til job- og uddannelsesforløbet svarende til den maksimale dagpengesats.
Støtten i den private sektor kan højst udgøre 50 pct. af den samlede lønudgift ved job- og uddannelsesforløbet.
Støtten kan ikke ydes, hvis det ikke medfører en nettoudvidelse af antallet af ansatte i såvel private som offentlige virksomheder.
4) I det omfang den offentlige sektor etablerer det nødvendige antal sammenhængende job- og uddannelsesforløb, skal der både i stat, amt og kommune være tale om en nettoudvidelse af antallet af ansatte.
Det er arbejdsformidlingens opgave i samarbejde med arbejdsgiverne at foretage løbende opfølgning over for den ledige med henblik på ansættelse i ordinært job eller med henblik på opfølgende erhvervskompetencegivende uddannelse.
Ledige, der har afsluttet sidste arbejdstilbud efter 1. juli 1985, og som ikke har opnået fornyet ret til dagpenge, har krav på nye sammenhængende job- og uddannelsestilbud.
 5) Loven om forlænget dagpengeret ophæves.
6) Alle nye forsikrede ledige og bistandsklienter, der står til rådighed for arbejdsmarkedet, omfattes af ordningen på ikrafttrædelsestidspunktet.
7) Der indføres en overgangsordning, som skal indebære, at alle ledige i løbet af højst 30 måneder er omfattet af ordningen.
Overgangsordningen skal samtidig indebære, at alle ledige, der har krav på et arbejdstilbud i henhold til gældende arbejdstilbudsordning, i stedet kan udnytte retten til et uddannelsestilbud efter den nye ordnings regler.
BEMÆRKNINGER TIL FORSLAGET Generelle bemærkninger Regeringen og Det Radikale Venstre vedtog i juni 1985 at ændre arbejdstilbudsordningen, således at ledige, der har haft mindst eet arbejdstilbud, ikke skal have mulighed for at bevare deres tilknytning til arbejdsmarkedet ved at få et nyt arbejdstilbud.
De ledige, der afslutter et arbejdstilbud, tilbydes i stedet en uddannelsesydelse, hvis den ledige påbegynder en uddannelse, eller en iværksætterydelse, hvis den ledige starter egen virksomhed.
Samtidig blev reglerne for arbejdsløshedsforsikring ændret således, at hvis den ledige ikke inden for 2 1/2 år opnår en kompetencegivende uddannelse af mindst 18 måneders varighed eller ikke optjener fornyet dagpengeret gennem ordinært arbejde, nedsættes dagpengene til 70 pct. af den maksimale dagpengesats det første år og herefter til 55 pct.
Ved gennemførelsen i 1985 blev det forudsat, at arbejdstilbudsloven skal revideres i folketingsåret 1986-87.
Efter aftale mellem regeringen og Det Radikale Venstre fremsatte arbejdsministeren den 29. april 1987 forslag til lov om ændring af lov om arbejdstilbud til ledige, jf. lov nr. 368 af 10. juni, 1987 der blot udskød revisionen af arbejdstilbudsloven i et år, og som konsekvens heraf tilbydes de langtidsledige, der risikerer at komme på forlængede dagpenge/nedsatte dagpenge i 1988, et ekstra arbejdstilbud.
Begrundelsen for at udskyde revisionen var, dels at der ville blive mulighed for en grundig offentlig debat, og dels at der skulle være ordentlig tid til en politisk vurdering og afklaring af, hvorledes de positive elementer i ordningerne kan benyttes til at mindske de mindre heldige erfaringer.
Imidlertid er realiteterne, at der siden gennemførelsen af uddannelses- og iværksætterydelsesordningerne samt af den forlængede dagpengeret har været en meget kraftig offentlig debat, at dokumentationen for ordningernes konsekvenser foreligger, og at konklusionerne ikke er til at tage fejl af.
Arbejdsministeren har selv fået iværksat undersøgelser af ordningerne i Socialforskningsinstituttet, i Arbejdsdirektoratet og i et privat konsulentfirma.
Ligeledes har LO, FTF og AC samt forskellige fagforbund og andre gennemført tilsvarende undersøgelser.
Undersøgelserne dokumenterer fuldt ud, at ordningerne ikke fungerer og specielt ikke tilgodeser netop de grupper, man har påstået at ville gøre mest for:
1. De unge praktisk talt uden erhvervserfaring og 2. de ikkefaglærte i aldersgruppen 40-55 år, der generelt har den dårligste grunduddannelse.
Der kan direkte af undersøgelsernes resultater fremdrages følgende behov for ændringer:
- at informations- og vejledningsaktiviteten skal styrkes væsentligt, - at der skal være perspektiv i ordningen gennem sammenhæng mellem uddannelse og job, - at der skal være tale om ret til uddannelsestilbud og ikke kun til uddannelsesydelse, - at muligheden for uddannelse skal ligge tidligt i ledighedsforløbet og efterfølges af et arbejdstilbud, hvis det er nødvendigt, - at uddannelsesmulighederne skal målrettes over for den store gruppe af ikkefaglærte - herunder ikke mindst den store gruppe af ikkefaglærte unge i aldersgruppen 25-35 år, - at den forlængede dagpengeret skal fjernes, - at kvaliteten af jobtilbudene generelt skal forbedres.
Socialdemokratiet mener, at der nu foreligger et meget omfattende undersøgelsesmateriale, der dokumenterer, at indsatsen over for de langvarigt ledige er forfejlet.
Beslutningsforslaget er en genfremsættelse af et tilsvarende beslutningsforslag fremsat i folketingsåret 1986-87, 1. samling, jf.
Folketingstidende, forhandlingerne sp. 12090 og tillæg A. sp.
 5309.
Specielle bemærkninger Der er således grundlag for nu at gennemføre en omlægning af hele indsatsen over for de langtidsledige, der reelt forbedrer de lediges beskæftigelses- og uddannelsesmuligheder.
Undersøgelserne har vist, at det helt afgørende i en indsats over for de ledige er, at der er tale om reelle tilbud med perspektiv i frem for tvang gennem risiko for nedsatte dagpenge.
En omlægning må derfor medføre, at de ledige tidligt i ledighedsforløbet får ret til reelle job- og uddannelsestilbud.
 Den automatiske nedsættelse af dagpengene skal samtidig fjernes.
En omlægning skal samtidig indebære, at en ny arbejdstilbudsordning både omfatter forsikrede ledige og bistandsklienter, der står til rådighed for arbejdsmarkedet.
Udvidelsen af arbejdstilbudsordningen til også at omfatte bistandsklienter skal sikre en bedre sammenhæng i bekæmpelsen af arbejdsløsheden, således at bistandsklienter opnår relevante og sammenhængende job- og uddannelsestilbud langt tidligere i ledighedsforløbet.
Den øgede indsats over for bistandsklienterne finansieres gennem det normale bistandssystem i kommunerne.
Ændringen af arbejdstilbudsordningen forudsætter endvidere, at de nuværende beskæftigelsesfremmende ordninger for unge justeres, således at der opnås en klar sammenhæng mellem denne indsats og en ændret arbejdstilbudsordning.
Udvidelse af job- og uddannelsesperioden fra 2 år op til 4 år for de ledige skal tildeles således, at jo dårligere uddannelsesbaggrund den ledige har, i jo længere en perioden vil uddannelsesydelse kunne tildeles.
 Eksempel:
Ledige med akademisk uddannelse vil normalt kunne få tildelt uddannelsesydelse i op til 1 år, hvorimod kun ledige med en uddannelsesbaggrund på 7., 8. eller 9. klasse vil kunne få tildelt uddannelsesydelse i op til 4 år.
I dette forslag til ændring af lov om arbejdstilbud til forsikrede ledige og bistandsklienter, der står til rådighed for arbejdsmarkedet, lægges der for det første vægt på, at informations- og vejledningsindsatsen skal styrkes væsentligt.
Dette sikres ved, at der for alle ledige skal udarbejdes en job- og uddannelsesplan, der på baggrund af den nødvendige information og vejledning skal indeholde oplysninger om den lediges uddannelsesbaggrund, erhvervserfaring samt job- og uddannelsesønsker.
For det andet lægges der vægt på, at de forsikrede ledige og bistandsklienter, der står til rådighed for arbejdsmarkedet, skal have ret til et uddannelsestilbud tidligt i ledighedsforløbet, dvs. efter 9 måneders ledighed.
Uddannelsespladserne skal etableres inden for det eksisterende offentlige uddannelsessystem på baggrund af de reelle behov, såvel de lediges som arbejdsmarkedets.
Det skal samtidig sikres, at den ledige kan opnå et sammenhængende forløb under hensyntagen til den lediges forudsætninger.
 Der skal derfor etableres uddannelsespladser på følgende områder:
 1. Motiverende uddannelses- og vejledningspladser som f.eks.
daghøjskoleophold, produktionsskoler, EIFU-kurser, EIFL-kurser og lign.
2. Almene grundlæggende uddannelsespladser som 8. klasse, 9. klasse, 10. klasse, HF-kurser m.v.
 3. Kompetencegivende erhvervsuddannelsespladser.
Forsikrede ledige og bistandsklienter, der står til rådighed for arbejdsmarkedet, som ikke udnytter retten til et uddannelsestilbud, eller som ikke gennem uddannelsestilbudet opnår en kompetencegivende erhvervsuddannelse af mindst 18 måneders varighed, har efter 15 måneders ledighed krav på et rimeligt og relevant job- og uddannelsesforløb.
Job- og uddannelsesforløbene skal være af mindst 1 års varighed og maksimalt 2 års varighed.
Forløbets varighed fastsættes ved, at uddannelse altid skal udgøre mindst 1/4 af et job- og uddannelsesforløb af over 1 års varighed.
De regionale uddannelsesinstitutioner og arbejdsformidlingen skal i samarbejde med de private og offentlige arbejdsgivere etablere det nødvendige antal job- og uddannelsesforløb.
Det er forudsat, at staten yder økonomisk støtte til etablering af job- og uddannelsesforløbene svarende til den maksimale dagpengesats, men støtten kan maksimalt udgøre 50 pct. af den samlede lønudgift ved job- og uddannelsesforløb i den private sektor.
Forsikrede ledige, der under den nuværende ordning har haft et eller flere arbejdstilbud, opnår krav på et job- og uddannelsesforløb, hvis den ledige ikke har opnået/opnår fornyet normal dagpengeret.
Der skal i videst muligt omfang indgå uddannelse i de sammenhængende job- og uddannelsesforløb, ligesom arbejdsformidlingen i samarbejde med arbejdsgiverne skal foretage en løbende opfølgning over for den ledige med henblik på udslusning til et ordinært job eller til gennemførelse af erhvervskompetencegivende uddannelse.
Overgangsordning Det foreliggende forslag til ændring af lov om arbejdstilbud til ledige er en omfattende arbejdsmarkeds- og uddannelsesreform.
 Forslaget kan derfor ikke gennemføres på een gang.
Der bør derfor etableres en overgangsordning af højst 30 måneders varighed.
Gennemførelsen af ordningen påbegyndes straks og udbygges fuldt ud i takt med de økonomiske muligheder og under hensyn til en smidig gennemførelse.
Afsluttende bemærkninger Ved gennemførelsen af det foreliggende forslag til ændring af lov om arbejdstilbud til ledige forudsættes det endvidere, at der sikres en klar ansvarsfordeling mellem de involverede parter.
Det forudsættes endvidere, at arbejdsmarkedets organisationer samt arbejdsløshedskasserne inddrages ved gennemførelsen og administrationen af ordningen.
Der henvises i øvrigt til vedlagte forslag af 7. maj 1987 til ny arbejdstilbudslov- job- og uddannelsesplan, uddannelsestilbud samt relevant job- og uddannelsesforløb, der er udarbejdet af Landsorganisationen og Socialdemokratiet.
Forslaget er optrykt som bilag.
Landsorganisationen i Danmark Bilag Den 7. maj 1987 Forslag til ny arbejdstilbudslov - job- og uddannelsesplan, uddannelsestilbud samt relevant job- og uddannelsesforløb I LOs debatoplæg om fagbevægelsen og fremtidens arbejdsmarked peges der bl.a. på, at en væsentlig forudsætning for afgørende at forbedre de lediges beskæftigelses- og uddannelsesmuligheder er, at der sker en gennemgribende ændring i arbejdstilbudsloven.
I den nuværende arbejdstilbudslov er det specielt den pr. 1. juli 1985 gennemførte ændring af loven med indførelsen af uddannelsesydelses- og iværksætterydelsesordningen og af den forlængede dagpengeret, der har været og er stærk kritik af.
Det kan for øjeblikket skønnes, at omkring 20.000 langtidsledige i 1988 vil blive omfattet af den forlængede dagpengeret og yderligere 15.000 i 1989.
Undersøgelserne af uddannelsesydelsesordningen, som er blevet gennemført af LO, FTF og AC, samt på foranledning af Arbejdsministeriet af Socialforskningsinstituttet, viser sammenfattende, at ordningen ikke fungerer og specielt ikke er rettet mod den meget store gruppe af langtidsledige nemlig de ikkefaglærte.
 Det kan af undersøgelsen konkluderes:
- at informations- og vejledningsindsatsen over for de ledige skal styrkes væsentligt, - at der skal være perspektiv i ordningen gennem sikring af en sammenhæng mellem job og uddannelse, - at muligheden for uddannelse skal ligge tidligt i ledighedsforløbet og efterfølges af et arbejdstilbud, hvis det er nødvendigt, - at der skal være tale om ret til et uddannelsestilbud og ikke kun ret til en ydelse, - at uddannelsesmulighederne skal målrettes (indholdsmæssigt og pædagogisk) over for den store gruppe af ikkefaglærte, herunder ikke mindst den store gruppe af unge, - at den forlængede dagpengeret/nedsatte dagpenge skal fjernes.
Resultatet er, at hvis dette ikke sker, vil ordningen i stort omfang medvirke til en større og større opsplitning på arbejdsmarkedet.
I en samlet vurdering af den nuværende arbejdstilbudslov er det også væsentligt at fremhæve:
- at kvaliteten af de nuværende arbejdstilbud er for dårlig, - varigheden af de nuværende arbejdstilbud er for kort, bl.a. hvis målsætningen med at integrere uddannelse i jobforløbet skal opfyldes.
Resultatet er, at arbejdstilbudsloven generelt ikke har haft den tilsigtede virkning for så vidt angår forbedringen af den langtidslediges beskæftigelsesmuligheder.
Det afspejler sig dels ved, at antallet af langtidsledige, der modtager mere end eet arbejdstilbud, har været stærkt stigende og i 1985 udgjorde knap 40 pct. af samtlige placerede arbejdstilbudspersoner, og dels ved, at et meget lille antal langtidsledige har reelle muligheder for at udnytte uddannelsesydelsesordningen.
xx 1. Den fremtidige tilgang af langtidsledige Tilgangen af langtidsledige, som modtager arbejdstilbud, har siden 1983 været faldende.
I 1983 var tilgangen på godt 64.000, mens det forventes, at tilgangen i 1986 er på knap 40.000 personer.
Samtidig forventes det, at 40-50 pct. af tilgangen i 1986 er ledige, som tidligere har haft et arbejdstilbud.
Dette betyder konkret, at nytilgangen af langtidsledige i 1986 vil være på 20.000-24.000, og med den forventede udvikling i ledigheden må det skønnes, at dette antal vil være det samme i de kommende år - måske noget stigende.
Indførelsen af uddannelsesydelses- og iværksætterydelsesordningen betyder, at antallet af langtidsledige, der tidligere har modtaget et eller flere arbejdstilbud, vil være stærkt faldende i 1987 og være næsten lig 0 i 1988 for aldersgruppen 25-55 år.
Resultatet er, at hvis den nuværende arbejdstilbudslov ikke ændres, vil 20.000 være omfattet af den forlængede dagpengeret i 1988, 35.000 i 1989 og op mod 50.000 i 1990.
I dette perspektiv er det derfor afgørende, at arbejdstilbudslovens indhold og perspektiv ændres væsentligt så hurtigt som muligt, fordi vi allerede i 1989-90 vil stå med et uoverskueligt problem ved, at der samtidig med en forventet nytilgang i 1989 på 20.000-25.000 vil være 35.000 langtidsledige, der er fastlåst i langvarig ledighed som resultat af uddannelsesydelsesordningen.
 Dette problem vil forstærkes yderligere i 1990 og fremover.
2. Revision af arbejdstilbudsordningen Regeringen og Det Radikale Venstre vedtog i juni 1985 at ændre arbejdstilbudsordningen med den forudsætning, at arbejdstilbudsloven skal revideres i folketingsåret 1986-87.
Arbejdsministeren fremsatte den 29. april 1987 - efter aftale mellem regeringen og Det Radikale Venstre forslag til lov om ændring af lov om arbejdstilbud til ledige, jf. lov nr. 238 af 10. juni 1987, der blot udskød revisionen af arbejdstilbudsloven i et år, og som konsekvens heraf tilbydes de langtidsledige, der har afsluttet et arbejdstilbud i perioden 1. juli 1985-1. juli 1986, og som risikerer at komme på forlængede dagpenge/nedsatte dagpenge i 1988, et ekstra arbejdstilbud.
Begrundelsen for at udskyde revisionen er, dels at der bliver mulighed for en grundig offentlig debat, og dels at der skal være ordentlig tid til en politisk vurdering og afklaring af, hvorledes de positive elementer i ordningerne kan benyttes til at mindske de mindre heldige erfaringer.
Imidlertid er realiteterne, at der siden gennemførelsen af uddannelses- og iværksætterydelsesordningerne samt af den forlængede dagpengeret har været en meget kraftig offentlig debat, at dokumentationen for ordningernes konsekvenser foreligger, og at konklusionerne ikke er til at tage fejl af.
Udskydelsen af revisionen vil ikke ændre på den kendsgerning, at indsatsen over for de langvarigt ledige er forfejlet.
Resultatet vil blot blive, at i 1991 vil op mod 50.000 ledige være omfattet af den forlængede dagpengeret og ikke allerede i 1990.
3. Ny arbejdstilbudsordning Der foreligger nu et meget omfattende undersøgelsesmateriale, der dokumenterer, at indsatsen over for de langvarigt ledige er forfejlet.
En ny arbejdstilbudsordning må tage udgangspunkt i en omlægning af hele indsatsen over for de ledige med det sigte at skabe reelle forbedringer af de lediges beskæftigelses- og uddannelsesmuligheder.
Den nye arbejdstilbudsordning skal have det primære formål gennem reelle informations- og vejledningsaktiviteter samt reelle job- og uddannelsestilbud at sikre de ledighedsudsatte grupper en fast tilknytning til arbejdsmarkedet.
 Den nye arbejdstilbudsordning er baseret på følgende hovedprincipper:
a.
Informations- og vejledningsaktiviteten over for de ledige tidligt i ledighedsforløbet skal styrkes.
Formålet er dels at fremme de lediges deltagelse i uddannelsesaktiviteter tidligt i ledighedsforløbet og dels at udarbejde en konkret job- og uddannelsesplan for den enkelte ledige.
b.
De ledige skal efter en forholdsvis kort ledighedsperiode have ret til et uddannelsestilbud.
c.
Det sikres, at der etableres det nødvendige antal relevante uddannelsespladser i overensstemmelse med de lediges forudsætninger og ønsker samt arbejdsmarkedets behov.
d.
Ledige, der ikke udnytter retten til et uddannelsestilbud, opnår krav på et rimeligt og relevant job- og uddannelsesforløb.
e.
Ledige, der på ikrafttrædelsestidspunktet for denne ordning har haft et eller flere arbejdstilbud, opnår krav på et tidsubegrænset sammenhængende job- og uddannelsesforløb.
Den nye arbejdstilbudsordning omfatter både a-kassemedlemmer og ikkeforsikrede, der modtager bistandshjælp og er tilmeldt AF som arbejdssøgende.
Det forudsættes, at den nye arbejdstilbudsordning gennemføres gradvis, således at alle nye ledige omfattes af ordningen fra ikrafttrædelsestidspunktet, mens der laves overgangsordninger for alle, der er ledige på ikrafttrædelsestidspunktet.
Overgangsordningen betyder, at alle ledige i løbet af 30 måneder er omfattet af den nye arbejdstilbudsordning.
Det forudsættes endvidere, at denne ordning ikke ændrer på de gældende regler for arbejdsløshedsforsikring, ud over at loven om den forlængede dagpengeret ophæves.
 Den nye arbejdstilbudsordning har følgende konkrete indhold:
I.
Job- og uddannelsesplan 1.1. Med henblik på at sikre den bedst mulige overensstemmelse mellem den lediges beskæftigelses- og uddannelsesønsker og de udbudte job- og uddannelsesmuligheder skal der så tidligt som muligt for alle ledige udarbejdes en konkret job- og uddannelsesplan.
1.2. Job- og uddannelsesplanen skal for alle ledige foreligge inden 9 måneders ledighed (* 1).
1.3. Job- og uddannelsesplanen skal udarbejdes med baggrund i eksakte oplysninger om den lediges uddannelsesbaggrund, arbejdserfaring m.v., ligesom den skal indeholde den lediges job- og uddannelsesønsker.
1.4. Job- og uddannelsesplanen skal udarbejdes i tilknytning til informations- og vejledningsaktiviteten over for de ledige.
1.5. Den ledige kan - samtidig med udarbejdelsen af job- og uddannelsesplanen - tilbydes et vejlednings- og/eller beskæftigelsestilbud (* 2).
1.6. Job- og uddannelsesplanen forudsætter en tilstrækkelig informations- og vejledningsindsats, dog mindst 2 informationsmøder og 2 individuelle samtaler ved AF. (Se underbilaget).
1.7. Ved informations- og vejledningsindsatsen skal der orienteres om den lediges muligheder for at deltage i uddannelsesaktiviteter med dagpenge, om den regionale arbejdsmarkedsudvikling, om uddannelsessystemets indretning, om den lediges pligter og rettigheder m.v.
1.8. Arbejdsløshedskassen skal indkalde den ledige til en individuel samtale, når job- og uddannelsesplanen foreligger, dog senest inden 9 måneders ledighed (* 1).
II.
Uddannelsestilbud 2.1. Alle ledige har efter en vis ledighed ret til et uddannelsestilbud med godtgørelse (* 3).
2.2. Ledige opnår ret til et uddannelsestilbud efter 9 måneders ledighed (* 1).
2.3. Under uddannelsestilbudet oppebærer den ledige en godtgørelse svarende til de dagpenge/bistandsydelse, den ledige ellers ville have fået.
2.4. Uddannelsestilbudets indhold er fastlagt i den lediges job- og uddannelsesplan.
2.5. Ledige kan opnå godtgørelse i op til 4 år ved deltagelse i uddannelse, men hvis der er knyttet løn m.v. til uddannelsen, fratrækkes denne i godtgørelsen.
III.
Uddannelsespladser 3.1. Uddannelsesinstitutionerne skal i samarbejde med arbejdsformidlingen forestå etableringen af de nødvendige uddannelsespladser.
3.2. Uddannelsespladserne skal etableres på en sådan måde, at der kan opnås sammenhængende og målrettede uddannelsesforløb, der er tilpasset de lediges forudsætninger.
 3.3. Uddannelsespladserne skal derfor etableres på følgende områder:
a.
Motiverende uddannelses- og vejledningspladser som f.eks.
daghøjskoleforløb, produktionsskoler, EIFU-kurser, EIFL-kurser og lign.
Disse forløb kan dog aldrig i sig selv udgøre selve uddannelsestilbudet.
b.
Almene grundlæggende uddannelsespladser som 9. klasse og 10.
 klasse, HF-kurser m.v.
c.
Kompetencegivende erhvervsuddannelsespladser.
3.4. Den enkelte lediges indgang i uddannelsesforløbet er bestemt af job- og uddannelsesplanens indhold.
IV.
Job- og uddannelsesforløb 4.1. Alle ledige, der ikke udnytter retten til uddannelsestilbud, eller som ikke gennem uddannelsestilbudet opnår en kompetencegivende erhvervsuddannelse af mindst 18 måneders varighed, har efter en vis ledighed krav på et rimeligt og relevant job- og uddannelsesforløb (* 4).
4.2. Ledige har krav på et rimeligt og relevant job- og uddannelsesforløb efter 15 måneders ledighed (* 5).
4.3. Job- og uddannelsesforløbene kan etableres inden for både den offentlige og den private sektor (* 6).
4.4. Den ledige skal inden påbegyndelsen af et job- og uddannelsesforløb indkaldes til mindst 2 individuelle samtaler med henblik på ændringer i job- og uddannelsesplanen for at blive orienteret om uddannelses- og beskæftigelsesmuligheden.
4.5. Arbejdsløshedskassen skal indkalde den ledige til en individuel samtale, når den reviderede job- og uddannelsesplan foreligger, dog senest inden 15 måneders ledighed (* 5).
4.6. Arbejdsmarkedsnævnet er i samarbejde med AF og arbejdsløshedskasserne forpligtet til at give den ledige et rimeligt og relevant job- og uddannelsesforløb.
4.7. Job- og uddannelsesforløbet er af mindst 1 års varighed og af maksimalt 2 års varighed.
4.8. Længden af job- og uddannelsesforløbet er bestemt af længden af uddannelsesaktiviteter i forløbet.
Uddannelsesperioden skal så vidt muligt udgøre 1/4 af et job- og uddannelsesforløb ved job- og uddannelsesforløb af 1 års varighed og skal altid mindst udgøre 1/4 af et job- og uddannelsesforløb, der er af over 1 års varighed.
4.9. De regionale uddannelsesinstitutioner og arbejdsformidlingen skal i samarbejde med de private og offentlige arbejdsgivere etablere forløbene.
4.10. Ved placeringen i et job- og uddannelsesforløb skal den ledige aflønnes i henhold til gældende overenskomst på området.
4.11. Staten yder en økonomisk støtte til etablering af det rimelige og relevante job- og uddannelsesforløb svarende til den maksimale dagpengesats, men støtten kan maksimalt udgøre 50 pct. af den samlede lønudgift ved job- og uddannelsesforløb i den private sektor.
4.12. Støtten ydes kun til en ansættelse af ledige i private og offentlige virksomheder og institutioner, der medfører en nettoudvidelse af antallet af ansatte (* 7).
V.
Særligt udsatte grupper 5.1. Ledige, der ved denne ordnings ikrafttræden har haft et eller flere arbejdstilbud, opnår krav på et tidsubegrænset sammenhængende job- og uddannelsesforløb.
5.2. De tidsubegrænsede sammenhængende job- og uddannelsesforløb kan kun etableres inden for den offentlige sektor.
5.3. Der skal være tale om pladser, som er forbeholdt denne gruppe af ledige, men med overenskomstmæssige løn- og arbejdsvilkår.
Pladserne oprettes på områder, hvor der er tale om en nettoudvidelse (* 7).
5.4. Det offentlige er pålagt at etablere det nødvendige antal ekstraordinære pladser.
5.5. Uddannelse skal i videst muligt omfang indgå i de sammenhængende job- og uddannelsesforløb.
5.6. De sammenhængende job- og uddannelsesforløb er af ubegrænset varighed, men det er AF's opgave i samarbejde med arbejdsgiveren at foretage en løbende opfølgning over for den ledige med henblik på udslusning til et ordinært job eller til gennemførelse af erhvervskompetencegivende uddannelse.
5.7. Sammenhængende job- og uddannelsesforløb ligestilles med arbejde i relation til arbejdsløshedsforsikringslovgivningen.
5.8. Hvis en person uden fyldestgørende grund forlader det sammenhængende job- og uddannelsesforløb, mistes retten til dagpenge, hvis der ikke er optjent dagpengeret.
Før dagpengeudbetaling kan finde sted, skal arbejdsløshedskassen foretage en rådighedsvurdering.
Hvis ophør i et sammenhængende job- og uddannelsesforløb ikke kan tilskrives den pågældende, har han/hun krav på et nyt sammenhængende forløb inden for 3 måneder.
I perioden mellem forløbene modtager den ledige dagpenge/bistandsydelse.
5.9. Den ledige kan uden videre overgå til ordinært job med mulighed for at bevare retten til at vende tilbage til et sammenhængende job- og uddannelsesforløb inden for de første 3 måneder.
5.10. Staten yder en økonomisk støtte til etablering af det sammenhængende job- og uddannelsesforløb svarende til den maksimale dagpengesats.
VI.
Overgangsordning 6.1. Alle ledige på ikrafttrædelsestidspunktet er omfattet af en overgangsordning.
Overgangsordningens sigte er, at alle ledige forsikrede og ledige bistandsklienter omfattes af den nye arbejdstilbudsordning inden for 30 måneder.
6.2. Ledige, der efter den nugældende arbejdstilbudsordning har krav på et arbejdstilbud, kan i stedet udnytte retten til et uddannelsestilbud efter den nye ordnings retningslinjer.
6.3. Hvis den ledige ikke udnytter denne ret til et uddannelsestilbud, bliver den ledige omfattet af den nye arbejdstilbudsordning efter arbejdstilbudet, hvis den ledige på ny bliver ledig.
6.4. Ledige, der ikke er omfattet af den nugældende arbejdstilbudsordning (bistandsklienter), bliver gradvis omfattet af den nye ordning.
Dette gennemføres i princippet ved, at bistandsklienternes ledighed regnes fra ikrafttrædelsestidspunktet for den nye arbejdstilbudsordning, og ved, at de bistandsklienter, der har længst ledighed, først omfattes af ordningen.
4. Omfanget En beregning af, hvor mange personer der vil falde ind under ordningen, forudsætter, at de forskellige ledighedsgruper afgrænses.
a.
Alle arbejdsløshedskassemedlemmer samt alle bistandsklienter, der bliver ledige efter denne ordnings ikrafttræden, omfattes umiddelbart af ordningen.
Det skønnes, at ca. 30.000 nye ledige vil have opnået 9 måneders sammenlagt ledighed efter 12 måneder.
b.
Alle nuværende ledige vil i stedet for deres første arbejdstilbud kunne udnytte retten til et uddannelsestilbud.
Det skønnes, at der det første år vil være 20.000-25.000, der opnår krav på 1. arbejdstilbud, og at antallet vil falde til 10.000-15.000 det andet år og til nær 0 det tredje år efter den nye arbejdstilbudsordnings ikrafttræden.
c.
Alle nuværende ledige, der har haft et eller flere arbejdstilbud, omfattes af ordningens forslag om et sammenhængende job- og uddannelsesforløb.
Det skønnes, at 20.000 personer vil have krav på et sammenhængende job- og uddannelsesforløb, hvis den nye arbejdstilbudsordning træder i kraft senest i 1. halvår af 1988.
d.
Alle nuværende bistandsklienter omfattes gradvis af ordningen.
Det forudsættes, at alle bistandsklienter vil være omfattet af ordningen inden for 30 måneder.
Det skønnes, at 15.000-20.000 bistandsklienter, der står til rådighed for arbejdsmarkedet på ikrafttrædelsestidspunktet inden for de 30 måneder, gradvis skal omfattes af ordningen.
 Sammenlagt skønnes det, at der inden for et år skal etableres:
 - 20.000 uddannelsestilbud.
 - 20.000 rimelige og relevante job- og uddannelsesforløb.
 - 20.000 sammenhængende job- og uddannelsesforløb.
Det må forventes, at behovet for uddannelsestilbud vil være stigende over årene, mens behovet for både rimelige og relevante job- og uddannelsesforløb samt for sammenhængende job- og uddannelsesforløb vil være faldende.
5. Finansiering I indkøringsperioden (30 måneder) vil ordningen indebære en væsentlig merudgift.
Dette skyldes for det første, at tilbudene i forhold til den nuværende ordning fremrykkes væsentligt.
For det andet skyldes det etableringen af uddannelsestilbudene og af uddannelseselementerne i job- og uddannelsesforløbene.
For det tredje skyldes det, at der meget hurtigt skal etableres 20.000 sammenhængende job- og uddannelsesforløb.
Og for det fjerde skyldes det, at arbejdsformidlingens ressourcer skal udvides med henblik på administrationen af ordningen og med henblik på styrkelsen af informations- og vejledningsindsatsen over for de ledige.
Sammenlagt skønnes det, at ordningen i indkøringsperioden vil indebære en merudgift på 3 mia. kr. på årsbasis, mens merudgiften i de følgende år forventes at udgøre 2 mia. kr.
På lang sigt forventes der en besparelse i forhold til det nuværende niveau.
6. Ansvarsfordelingen Arbejdsmarkedsnævnet har i samarbejde med arbejdsformidlingen det overordnede ansvar for administrationen af ordningen og dermed ansvaret for, at de øvrige parter i ordningen inddrages.
Kommunerne har i samarbejde med arbejdsformidlingen ansvaret for, at de nuværende bistandsklienter ved den nye ordnings ikrafttræden omfattes af ordningen.
Uddannelsesinstitutionerne har ansvaret for, at de nødvendige uddannelsespladser etableres.
De offentlige myndigheder (stat, amt og kommune) har i fællesskab ansvaret for - i samarbejde med arbejdsformidlingen - at de nødvendige job- og uddannelsesforløb etableres.
Arbejdsmarkedsnævnene har i samarbejde med arbejdsformidlingen ansvaret for i videst muligt omfang at få etableret det nødvendige antal rimelige og relevante job- og uddannelsesforløb i den private sektor.
Arbejdsformidlingen har ansvaret for, at job- og uddannelsesplanen for de enkelte ledige udarbejdes.
Underbilag til bilag Ny arbejdstilbudsordning - forløb Uger Informationsmøde om rettigheder og pligter samt udvikling på det regionale (* 1) Afgrænses som 9 måneders ledighed inden for de seneste 12 måneder.
(* 2) Der tænkes her på de nuværende beskæftigelsesfremmende ordninger for ledige under 30 år samt for særligt udsatte grupper.
Den langsigtede hensigt er dog, at kvaliteten af de ordninger skal forbedres og senere indarbejdes i en ny jobskabelsesordning.
(* 3) Det har ikke dagpengemæssige konsekvenser, hvis den ledige ikke udnytter retten til et uddannelsestilbud.
(* 4) Det har dagpengemæssige konsekvenser, hvis den ledige ikke modtager job- og uddannelsesforløbet.
(* 5) Afgrænses som 15 måneders ledighed inden for de seneste 18 måneder.
(* 6) Etableringen af det nødvendige antal rimelige job- og uddannelsesforløb bør sikres ved en samtidig gennemførelse af forslaget til en ny jobskabelseslov.
(* 7) Hensigten er at opnå en stramning af de nuværende regler for nettoudvidelse ved godkendelsen af etableringen af konkrete job- og uddannelsesforløb i offentlige og private virksomheder/institutioner.
Der kan stilles kriterier for ikke at kunne nednormere.
Der skal stilles krav om forhandling i samarbejdsudvalgene.
