 Et pengeinstitut P tiltrådte en frivillig akkord for en kunde,  

 hvorefter gælden nedsattes til 23%. P afkrævede herefter en kunde K, der  

 havde kautioneret for det akkorderede mellemværende, restbeløbet.
 Under henvisning til, at K's kautionsforpligtelse ikke var bortfaldet,  

 såfremt P kunne godtgøre, at man ikke ville have opnået større dividende ved  

 at undlade at tiltræde akkordforslaget, og da dette bevis ikke var ført,  

 afvistes sagen som bevisuegnet.
 Kendelse af 18. oktober 1989. Sag 255/1989.
Pengeinstituttet P tiltrådte en frivillig akkord for en kunde, hvorefter  

 gælden skulle nedsættes til 23%. Skyldnerens mellemværende med P udgjorde  

 inden akkorden ca. 58.000 kr. og den samlede gæld ca. 215.000 kr.
Midlerne  

 til akkorden blev tilvejebragt ved skyldnerens optagelse af et kautionssikret  

 lån.
 Da P efter at have modtaget akkorddividenden afkrævede K, der havde  

 kautioneret for mellemværendet, restbeløbet, indbragte K sagen for Ankenævnet  

 med påstand om, at P tilpligtedes at anerkende, at K's hæftelse var  

 bortfaldet, da P havde tiltrådt en frivilig akkord uden hans tiltræden.
 P nedlagde påstand om frifindelse.
 Om spørgsmålet om virkningen af P's tiltræden af en frivillig akkord  

 udtalte Ankenævnet:
»Det forhold, at P uden K's samtykke har tiltrådt en frivillig akkord  

 for debitorerne, findes ikke som anført af K uden videre at medføre, at  

 klagerens kautionsforpligtelse er bortfaldet.
Såfremt P kan godtgøre, at  

 debitorerne alternativt kunne have opnået en tvangsakkord eller - måske mere  

 nærliggende - en gældssanering i henhold til konkurslovens regler, og at P  

 ikke herved ville have opnået en større dividende, må K's  

 kautionsforpligtelse fortsat bestå, smlg. herved konkurslovens § 191 og §  

 226, stk. 3.« Da et bevis ikke fandtes at være ført ved de foreliggende oplysninger, og  

 da den nødvendige bevisførelse efter sin art og sit omfang fandtes at ligge  

 uden for, hvad der kan finde sted ved Ankenævnet, afviste Ankenævnet sagen i  

 medfør af vedtægternes § 7, stk. 1.
