 Ankestyrelsen fandt en på ansøgningstidspunktet 65-årig mand uden  

 helbredsmæssige klager af betydning berettiget til behovsbestemt  

 førtidspension for perioden 1. januar 1987 til 1. april 1987, hvor han  

 overgik til folkepension.
 REDEGØRELSE FOR SAGEN:
 Ansøgeren, der var født den 26. marts 1920, var uddannet ingeniør, men  

 havde drevet købmandsforretning i perioden 1973 til 1985, hvor forretningen  

 gik konkurs.
 Ansøgeren, der var uden helbredsmæssige klager af betydning, indgav  

 ansøgning om førtidspension den 5. september 1985, som 65-årig.
 Hustruen modtog mellemste førtidspension.
 Forsørgelsesgrundlaget var ca. 90.000 kr., bestående af ansøgerens private  

 pension, sociale ydelser, en mindre renteindtægt samt hustruens pension.
 AFGØRELSEN, DER KLAGES OVER:
 Revaliderings- og pensionsnævnet gav afslag på helbredsbetinget og  

 behovsbestemt førtidspension.
 KLAGEN TIL ANKESTYRELSEN:
 Der var anket af ansøgeren.
 LOVGRUNDLAG:
 Lov om social pension § 14, stk. 3, og § 15.
 Socialministeriets bekendtgørelse af 5. september 1984, § 7 og § 8.  

 Socialministeriets bekendtgørelse af 7. november 1986, § 7.  

 Sikringsstyrelsens vejledning af 5. september 1984, pkt. 73-75, jf.  

 Sikringsstyrelsens vejledning af 17. november 1986 om ændring af pkt. 73-75.
 ANKESTYRELSENS AFGØRELSE:
 Ankestyrelsen finder, at ansøgeren ikke opfylder lovens betingelser for  

 tilkendelse af førtidspension efter lov om social pension § 14, stk. 3, i  

 tiden frem til udgangen af 1986.
 Ankestyrelsen har herved lagt vægt på, at hverken sociale eller  

 helbredsmæssige forhold taler for pension.
 Ankestyrelsen stadfæster således revaliderings- og pensionsnævnets  

 afgørelse af 17. september 1986.
 Fra den 1. januar 1987 er tidligere bestemmelser om indtægtsforhold ved  

 tilkendelse af almindelig førtidspension ændret ved Socialministeriets  

 bekendtgørelse om social pension af 7. november 1986.
 Ankestyrelsen finder herefter, at ansøgeren fra bekendtgørelsens  

 ikrafttræden den 1. januar 1987 opfylder betingelserne for at få tilkendt  

 almindelig førtidspension i henhold til lov om social pension § 14, stk. 3,  

 nr. 3, for tiden indtil han oppebærer folkepension.
