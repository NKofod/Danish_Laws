Cirkulæreskrivelse til politiet og  

 anklagemyndigheden 1. Lov om forbud mod ophold i bestemte ejendomme  

 blev vedtaget af Folketinget den 15. oktober 1996 og trådte i kraft den  

 følgende dag.
Baggrunden for loven var det voldelige opgør, der  

 i det forløbne år havde verseret mellem rockergrupperne Hells  

 Angels og Bandidos, og som bl.a. havde medført angreb på  

 rockertilholdssteder beliggende i tæt bebyggede områder under  

 anvendelse af panserværnsraketter, bilbomber, håndgranater,  

 skydevåben m.v.
Efter lovens § 1, stk. 1, kan politiet forbyde en person  

 at opholde sig i en bestemt ejendom, hvis ejendomme tjener som tilholdssted  

 for en gruppe, som den pågældende tilhører eller har  

 tilknytning til, og den pågældendes tilstedeværelse i  

 ejendommen og omstændighederne i øvrigt skønnes at  

 indebære risiko for angreb, der vil være til fare for personer,  

 der bor eller befinder sig i nærheden af ejendommen.
Der er her tale om  

 forbud rettet mod enkelte personer (individuelle forbud).
 Efter lovens § 1, stk. 2, kan politiet endvidere forbyde  

 enhver person adgang til en bestemt ejendom, hvis der skønnes at  

 være en betydelig risiko for angreb af den nævnte karakter  

 (generelle forbud).
 Bestemmelserne kan kun anvendes, såfremt det angreb,  

 der er risiko for, må antages at være led i et gensidigt  

 opgør mellem grupper af personer, hvor der på begge sider  

 anvendes voldelige midler, herunder skydevåben og sprængstoffer,  

 jf. § 1, stk. 3.
Et forbud meddeles efter lovens § 1, stk. 4, for et  

 bestemt tidsrum eller indtil videre.
Efter lovens § 1, stk. 5, skal et forbud  

 ophæves, når den risiko for angreb, der gav anledning til  

 forbudet, ikke længere foreligger.
2. Justitsministeriet har i slutningen af sidste  

 uge i et antal sager ophævet meddelte forbud under henvisning til, at  

 betingelserne for at opretholde forbudene ikke længere findes at  

 være til stede.
Ved afgørelserne har Justitsministeriet bl.a.  

 lagt vægt på, at der igennem længere tid ikke har  

 været tale om angreb mellem rockergrupper.
 Justitsministeriet har endvidere lagt vægt på  

 de oplysninger, der foreligger for ministeriet om det generelle  

 trusselsniveau i forholdet mellem Hells Angels og Bandidos.  

 Justitsministeriet har ikke i nogen af de pågældende sager  

 fundet, at der foreligger særlige forhold, der kan begrunde, at  

 forbudene opretholdes.
 3. På den ovennævnte baggrund finder  

 Justitsministeriet anledning til at henlede opmærksomheden på, at  

 er forbud efter lovens § 1, stk. 5, skal ophæves, når den risiko  

 for angreb, der gav anledning til forbudet, ikke længere foreligger.  

 Justitsministeriet skal samtidig erindre om, at det angreb, der skal  

 være risiko for, efter lovens § 1, stk. 3, skal kunne antages at  

 være led i et gensidigt opgør mellem grupper af personer, hvor  

 der på begge sider anvendes voldelige midler, herunder skydevåben  

 og sprængstoffer.
Politiet skal således løbende vurdere, om der  

 er grundlag for at opretholde allerede meddelte forbud.
I denne vurdering  

 må i den foreliggende situation navnlig indgå, dels de  

 ovennævnte generelle forhold, dels om der foreligger særlige  

 forhold, der i det enkelte tilfælde kan begrunde, at et forbud  

 opretholdes.
Det kan i øvrigt oplyses, at der efter lovens § 4  

 skal fremsættes forslag til revision af loven i indeværende  

 folketingssamling.
Folketinget vil således i løbet af  kort tid  

 få lejlighed til at tage stilling til loven.
