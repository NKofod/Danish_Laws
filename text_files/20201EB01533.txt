Beretning afgivet af Europaudvalget den 24. juni 2021 Beretning over Forslag til folketingsbeslutning om udarbejdelse af en ny Tysklandsstrategi [af Eva Kjer Hansen (V) m.fl.]:
1. Politiske bemærkninger Venstre, Dansk Folkeparti, Socialistisk Folkeparti, Enhedslisten, Radikale Venstre, Det Konservative Folkeparti og Kristendemokraterne Et flertal i udvalget (V, DF, SF, EL, RV, KF og KD) er enig om, at Danmark bør styrke sit forhold til Tyskland på en række områder, herunder inden for kultur, sprog, turisme og handel.
Flertallet i udvalget ser et behov for yderligere indsatser, der kan bidrage til at styrke båndene mellem Danmark og Tyskland.
Nye indsatser bør være konkrete og langsigtede.
Indsatserne bør tilrettelægges gennem en åben dialog med tyske partnere, hvor det er relevant, for at sikre tysk støtte, hvilket vil øge indsatsernes gennemslagskraft.
Flertallet i udvalget lægger vægt på, at den politiske dialog med Tyskland fortsat prioriteres højt både bilateralt og i EU og andre internationale fora.
Flertallet i udvalget lægger vægt på, at Tyskland prioriteres højt i arbejdet med at genoprette dansk eksport efter covid-19. Samhandelen med Tyskland er vigtig og hviler især på en styrkelse af tyskkundskaberne, som er stærkt efterspurgt i store dele af erhvervslivet.
Regeringen opfordres til i særlig grad at fokusere på mulighederne inden for klima, energiomstilling, sundhed og digitalisering.
Flertallet i udvalget pålægger regeringen at udarbejde en strategi for styrkelse af det tyske sprog i Danmark gennem hele uddannelsessystemet.
Regeringen opfordres til at undersøge muligheden for at styrke den sproglige og kulturelle opkvalificering af tysklærerne.
Det kunne være via temadage og læringsmoduler om tysk sprog, kultur og samfund, ligesom regeringen opfordres til at afsøge, om et samarbejde med Goethe-Instituttet kan bidrage såvel indholdsmæssigt som finansieringsmæssigt til at udbrede indsatsen.
Derudover opfordres regeringen til via Uddannelses- og Forskningsministeriet og i samarbejde med de videregående uddannelsesinstitutioner at arbejde for at øge antallet af danske studerende på studie- og praktikophold i Tyskland gennem bedre vejledning og information om mulighederne i det nye Erasmus+-Program.
Lærerstuderende bør kunne tage deres linjefag i tysk på uddannelsesinstitutioner i Tyskland og få merit.
Derudover bør man se på mulighederne for gennem samme Erasmus+-program at få flere tyske studerende til Danmark.
Flertallet i udvalget lægger vægt på, at opmærksomheden omkring den historisk succesfulde dansk-tyske mindretalspolitik i grænseregionen fastholdes, herunder anerkendelsen af det tyske sprog, jf.
Europarådets sprogpagt.
Erfaringerne herfra kan bidrage positivt til håndteringen af minoritets-/majoritetsspørgsmål i Europa.
Flertallet i udvalget lægger vægt på, at der gøres en særlig indsats for at tiltrække flere tyske turister til Danmark.
Regeringen opfordres til at tænke dette ind i det igangværende strategiarbejde på turismeområdet.
 Endelig opfordrer flertallet i udvalget Folketinget til at efterstræbe en styrket dialog med den tyske forbundsdag og med delstatsparlamentet i Slesvig-Holsten.
Socialdemokratiet Socialdemokratiet mener, at Danmark bør styrke sit forhold til Tyskland på en række områder, herunder inden for kultur, sprog, turisme og handel.
Socialdemokratiet ser et behov for yderligere indsatser, der kan bidrage til at styrke båndene mellem Danmark og Tyskland.
Nye indsatser bør være konkrete og langsigtede.
Indsatserne bør tilrettelægges gennem en åben dialog med tyske partnere, hvor det er relevant, for at sikre tysk støtte, hvilket vil øge indsatsernes gennemslagskraft.
Socialdemokratiet lægger vægt på, at den politiske dialog med Tyskland fortsat prioriteres højt såvel bilateralt som i EU og andre internationale fora.
Socialdemokratiet lægger vægt på, at Tyskland prioriteres højt i arbejdet med at genoprette dansk eksport efter covid-19. Regeringen opfordres til i særlig grad at fokusere på mulighederne inden for klima, energiomstilling, sundhed og digitalisering.
Socialdemokratiet lægger vægt på at styrke det tyske sprog i Danmark gennem hele uddannelsessystemet.
Konkret skal der inden for den nuværende sprogstrategi følges op på Det Nationale Center for Fremmedsprogs analyse af barrierer for at vælge fremmedsprogsuddannelserne, når denne analyse afsluttes.
Regeringen opfordres til at undersøge muligheden for at styrke den sproglige og kulturelle opkvalificering af tysklærerne.
Det kunne være via temadage og eventuelle læringsmoduler om tysk sprog, kultur og samfund, ligesom regeringen opfordres til at afsøge, om et samarbejde med Det Nationale Center for Fremmedsprog eller Goethe-Instituttet kan bidrage såvel indholdsmæssigt som finansieringsmæssigt til at udbrede indsatsen.
Derudover opfordres Uddannelses- og Forskningsministeriet til i samarbejde med de videregående uddannelsesinstitutioner at arbejde for at øge antallet af danske studerende på studie- og praktikophold i Tyskland gennem bedre vejledning og information om mulighederne i det nye Erasmus+-Program.
Derudover bør man se på mulighederne for igennem samme Erasmus+-Program at få flere tyske studerende til Danmark.
I regi af udviklingsarbejdet på læreruddannelsen opfordres regeringen til at afsøge mulighederne for at fremme udveksling på læreruddannelsen bl.a. i forbindelse med praktikken.
Socialdemokratiet lægger vægt på, at opmærksomheden omkring den historisk succesfulde dansk-tyske mindretalspolitik i grænseregionen fastholdes, herunder anerkendelsen af det tyske sprog, jf.
Europarådets sprogpagt, og at erfaringer herfra bidrager positivt til håndteringen af minoritets-/majoritetsspørgsmål i Europa.
Socialdemokratiet lægger vægt på, at der gøres en særlig indsats for at tiltrække flere tyske turister til Danmark.
Regeringen opfordres til at tænke dette ind i det igangværende strategiarbejde på turismeområdet.
 Endelig opfordrer Socialdemokratiet til at efterstræbe en styrket dialog med den tyske forbundsdag og med delstatsparlamentet i Slesvig-Holsten.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 12. november 2020 og var til 1. behandling den 9. december 2020. Beslutningsforslaget blev efter 1. behandling henvist til behandling i Europaudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
 P.u.v.
