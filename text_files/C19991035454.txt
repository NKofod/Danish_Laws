Skrivelse af 14. august 1995om tolkes  

 medvirken under vielse Skrivelse til samtlige kommuner, statsamter og  

 Københavns Overpræsidium, samt Rigsombudsmanden på  

 Færøerne og Rigsombudsmanden i Grønland.
Ægteskabsloven er ved lov nr. 387 af 14. juni  

 1995 blevet ændret, således at det nu er muligt at opkræve  

 betaling hos et brudepar med bopæl i udlandet, hvis det er  

 nødvendigt, at der medvirker tolk i forbindelse med vielsen eller  

 under prøvelsen af ægteskabsbetingelserne.
Der er endvidere  

 indsat en regel om betaling af udgifter til oversættelse af dokumenter,  

 der er nødvendige i forbindelse med prøvelsen.
 Ændringerne er sket for at udgifter til  

 prøvelse og vielse ikke skal belaste det offentlige i urimeligt  

 omfang.
 Civilretsdirektoratet har udstedt en ny  

 bekendtgørelse om ægteskabs indgåelse, hvor de  

 nærmere regler for betaling for prøvelse af  

 ægteskabsbetingelserne og vielse er fastsat i § 1, stk. 3 5, § 30 og §  

 34.
 Civilretsdirektoratet har endvidere i  

 bekendtgørelsens § 18, stk. 4, præciseret, at kommunen kan  

 pålægge en part, som ikke har bopæl her i landet, at  

 fremvise dokumentation fra det land, hvor den pågældende er  

 statsborger, eller hvor den pågældende har bopæl, hvis det  

 ikke uden en sådan dokumentation kan anses for tilstrækkeligt  

 godtgjort, at ægteskabsbetingelserne er opfyldt.
 De øvrige bestemmelser i bekendtgørelsen  

 svarer til de gældende regler i bekendtgørelse nr 563 af 24.  

 juni 1992 om ægteskabs indgåelse, med de ændringer, som er  

 fastsat ved bekendtgørelse nr. 667 af 28. juli 1992 og  

 bekendtgørelse nr. 1218 af 28. december 1992. Bekendtgørelse  

 nr. 563 af 24. juni 1992 ophæves samtidig.
 § 1, stk. 3.
Bestemmelsen henviser til ægteskabslovens § 13,  

 stk. 3, og indeholder ingen ændringer.
Bestemmelsen er indsat for at  

 have bestemmelserne om betaling i forbindelse med prøvelsen af  

 ægteskabsbetingelserne samlet på  et sted.
 § 1, stk. 4.
 Kommunen og statsamtet må i den enkelte sag  

 vurdere, om en oversættelse af de fremlagte dokumenter er  

 nødvendig for prøvelsen.
Udgiften afholdes af parterne, og  

 prøvelsesmyndigheden og statsamtet kan bestemme, at der skal  

 indbetales et beløb til sikkerhed for betalingen, før der  

 foretages videre i sagen.
Hvis parterne selv lader dokumenterne  

 oversætte ved en autoriseret translatør, er der selvsagt ikke  

 behov for sikkerhedsstillelse.
 Bestemmelsen gælder, uanset om parterne har  

 bopæl i Danmark, men omfatter ikke dokumenter, som er affattet på  

 et nordisk sprog.
 § 1, stk. 5.
Kommunen og statsamtet kan tilkalde tolk, hvis  

 tolkebistand er nødvendig.
Er det muligt at gennemføre  

 sagsbehandlingen i statsamtet eller kommunen på betryggende måde  

 ved hjælp af et fremmed sprog, f.eks. engelsk, vil det naturligvis ikke  

 være nødvendigt at tilkalde tolk.
 Hvis der kan være tvivl om, hvorvidt en af parterne  

 er udsat for et utilbørligt pres med hensyn til indgåelse af  

 ægteskabet eller ikke fuldt ud forstår situationen, bør  

 kommunen med bistand af en tolk under en samtale med parterne   hver for sig  

   sikre, at de begge ønsker at indgå ægteskabet.
Udgiften til tolkebistand afholdes af parterne, hvis ingen  

 af dem har bopæl her i landet.
Der kan ligesom ved oversættelser  

 kræves sikkerhedsstillelse for betalingen, før der foretages  

 videre i sagen.
Har en af parterne bopæl her i landet, kan parret  

 ikke afkræves betaling for tolkebistand, uanset at parret ikke taler  

 eller forstår dansk.
Det samme gælder ifølge forarbejderne  

 til bestemmelsen asylansøgere, der opholder sig her i landet under  

 behandlingen af deres ansøgning om asyl.
I disse tilfælde  

 må udgiften til tolkebistand ved den mundtlige kontakt med parterne som  

 hidtil afholdes af myndighederne.
 § 18, stk. 4.
Bestemmelsen er indsat for at præcisere, at  

 kommunen kan anmode en part om dokumentation for, at  

 ægteskabsbetingelserne er opfyldt.
Hvis en kommune er i besiddelse af  

 modstridende oplysninger om en parts civilstand, kan der f.eks. være  

 behov for at få dokumenteret, at den pågældende ikke  

 tidligere er gift.
 Kommunen vil naturligvis også kunne kræve  

 dokumentation for en parts identitet, hvis der opstår tvivl herom.
 §§ 30 og 34.
 Under vielsen kan borgmesteren tilkalde en tolk, hvis  

 en af parterne ikke forstår dansk, og borgmesteren anser det for  

 nødvendigt med tolkebistand, for at vielsen kan gennemføres  

 på betryggende vis.
 Med hensyn til udgifterne ved tolkebistanden gælder  

 det samme som ved tolkebistand under prøvelsen.
 Bekendtgørelsen træder i kraft den 15. august  

 1995 og anvendes, hvis begæring om prøvelse indgives efter dens  

 ikrafttræden.
Bekendtgørelsen, som har nr. 662 af 1. august 1995,  

 er optrykt i Lovtidende den 11. august 1995, hæfte 126, og  

 vedlægges i kopi af det seneste korrekturtryk.
Civilretsdirektoratet  

 vil senere udsende et særtryk af bekendtgørelsen.
