 Til orientering er nedenfor optaget Landsskatterettens kendelse,  

 således som den er optaget i Meddelelser fra Landsskatteretten 1976, nr. 99.
A/S A klagede over den af skatterådet foretagne beregning af den selskabet  

 påhvilende indkomstskat.
Ved beregningen af den selskabet tilkommende  

 nedsættelse af indkomstskatten her i landet i medfør af ligningslovens § 33  

 og forskellige overenskomster til undgåelse af dobbeltbeskatning for skatter  

 betalt i udlandet, havde skatterådet ikke som hidtil beregnet lempelsen i  

 skatten af den samlede indkomst efter forholdet mellem den udenlandske  

 indkomst og den samlede indkomst (den skattepligtige indkomst), men efter  

 forholdet mellem den udenlandske indkomst og summen af de positive  

 komponenter, der indgik i den samlede indkomst.
Klagen til Landsskatteretten  

 vedrørte alene denne ændring af beregningsmåden, idet selskabet påstod den  

 hidtidige fremgangsmåde ved beregningen fulgt.
Skatterådet havde som  

 begrundelse for den påklagede beregning henvist til, at hvad enten der var  

 tale om lempelse i medfør af ligningslovens § 33 (credit), i medfør af  

 dobbeltbeskatningsoverenskomster (credit eller exemption med  

 progressionsforbehold efter gammel eller ny metode) eller i medfør af  

 selskabsskattelovens § 17, stk. 4, om datterselskabslempelser, gjaldt det for  

 samtlige beregninger, at den lempelse, der kunne ydes selskabet, var  

 maksimeret til'»den forholdsmæssige del af den danske skat«»,  

 der kunne henføres til den lempelsesberettigede nettoindtægt, en  

 maksimumsgrænse, der traditionelt beregnedes ved formlen:
dansk skat x lempelsesberettiget indtægt ---------------------------------------- dansk skattepligtig indkomst Denne brøk gav ifølge skatterådet et korrekt udtryk for den  

 forholdsmæssige del af den danske skat, der kunne henføres til en given  

 lempelsesberettiget indtægt, såfremt samtlige de i den skattepligtige globale  

 indkomst indgående komponenter var positive eller 0, da den skattepligtige  

 indkomst i sådanne tilfælde ville være lig summen af de faktiske bærere af  

 den pålignede danske skat, dvs. de positive komponenter.
Hvor der imidlertid  

 som i nærværende tilfælde indgik negative indkomstkomponenter i den  

 skattepligtige globale indkomst, ville den traditionelle brøk, ifølge  

 skatterådets opfattelse baseret på nogle af skatterådet foretagne  

 beregninger, ikke længere give et korrekt udtryk for den danske skats  

 forholdsmæssige fordeling mellem de enkelte positive komponenter, idet de  

 negative komponenter alene indvirkede på beregningsbrøkens nævner.
Den  

 korrekte forholdsmæssige fordeling af skatten mellem de positive  

 indkomstkomponenter (lempelsesberettigede og ikke lempelsesberettigede)  

 opnåedes kun ved, at der i den traditionelle beregningsbrøks nævner kun  

 medregnes summen af samtlige positive komponenter.
Skatterådet havde  

 endvidere anført, at den nu anlagte fortolkning ikke kunne antages at være i  

 strid med de gældende regler.
Landsskatteretten fandt imidlertid, at der ikke  

 var hjemmel til ved beregningen af lempelse at bortse fra indtægter eller  

 fradrag, og at fordelingen af skatten af den samlede indkomst måtte ske efter  

 forholdet mellem på den ene side den udenlandske indkomst eller, for så vidt  

 angik lempelse efter selskabsskattelovens § 17, stk. 4, det modtagne udbytte,  

 og på den anden side selskabets samlede indkomst, uanset om der i den samlede  

 indkomst indgik negative komponenter, jfr. herved selskabsskattelovens § 17,  

 stk. 4, og den af Skattedepartementet givne vejledning om ophævelse af  

 dobbeltbeskatning, Meddelelser fra Skattedepartementet 1968, nr.
IV, side 3.
