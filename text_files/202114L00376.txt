Betænkning afgivet af Skatteudvalget den 14. december 2021 Betænkning over Forslag til lov om ændring af tobaksafgiftsloven, lov om forskellige forbrugsafgifter, momsloven og forskellige andre love og om ophævelse af lov om ændring af lov om forskellige forbrugsafgifter og opkrævningsloven (Regulering af antallet af cigaretter i en pakke, indførelse af afgift på nikotinprodukter, sammenlægning af afgiftssatserne for røgfri tobak, justering af betingelser for fjernsalgsregistrering for visse punktafgifter, ændring af momsloven som reaktion på covid-19-pandemien m.v.) [af skatteministeren (Morten Bødskov)]:
1.  Ændringsforslag Der er stillet 12 ændringsforslag til lovforslaget.
Det Konservative Folkepartis medlemmer af udvalget har stillet ændringsforslag nr. 1-4, herunder om deling af lovforslaget, Liberal Alliances medlem af udvalget har stillet ændringsforslag nr. 7, 10 og 11, og skatteministeren har stillet ændringsforslag nr. 5, 6, 8, 9 og 12.
2. Indstillinger Udvalget vil stemme for ændringsforslag nr. 1 om deling af lovforslaget.
Et flertal i udvalget (S, SF, RV og EL) indstiller det under A nævnte lovforslag til vedtagelse med de til det under A nævnte lovforslag stillede ændringsforslag.
Flertallet indstiller det under B nævnte lovforslag til vedtagelse med de af skatteministeren stillede ændringsforslag.
Et mindretal i udvalget (V, DF, NB og LA) indstiller de under A og B nævnte lovforslag til forkastelse ved 3. behandling.
Mindretallet vil stemme for de til de under A og B nævnte lovforslag stillede ændringsforslag.
Et andet mindretal i udvalget (KF) indstiller det under A nævnte lovforslag til forkastelse ved 3. behandling.
Mindretallet vil stemme for de til det under A nævnte lovforslag stillede ændringsforslag.
Mindretallet indstiller det under B nævnte lovforslag til vedtagelse med de af skatteministeren til det under B nævnte lovforslag stillede ændringsforslag.
Mindretallet vil ved 2. behandling redegøre for sin stilling til de af Liberal Alliance til det under B nævnte lovforslag stillede ændringsforslag.
 Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget konstaterer, at forslaget  trods de gode intentioner om at mindske unges brug af nikotin  har en række mangler, som Folketinget ikke er lykkedes med at få tilfredsstillende svar på fra skatteministeren og sundhedsministeren under udvalgsbehandlingen.
Venstre konstaterer, at lovforslaget ifølge Skatteministeriet vil medføre et øget salg af cigaretter.
Ifølge regeringens oplysninger vil lovforslaget medføre en substitution fra 8 mio. nikotinposer til tobaksprodukter.
Ud fra en sundhedsbetragtning er det uheldigt, fordi tilgængelig evidens kategorisk finder, at der er større sundhedsomkostninger fra traditionelle tobaksprodukter sammenlignet med røgfri nikotinprodukter.
Venstre konstaterer, at forslaget modarbejder ambitionen om en røgfri generation i 2030.
 Tilbage står, at lovforslaget ser ud til at have en negativ effekt på folkesundheden, hvilket står i modsætning til lovforslagets egentlige formål om at styrke danskernes folkesundhed.
Venstre finder det endvidere betænkeligt, at regeringen ikke tager det potentielle grænsehandelsproblem alvorligt.
I betragtning af at afgiftsdifferencen i forhold til Sverige bliver på mindst 6,8 kr., og at priserne i forvejen er lavere i Sverige, og at der i praksis ikke er grænser for privat import, tyder meget på, at man skaber grobund for omfattende grænsehandel.
Skatteministeriet vurderer, at den nye afgift vil give anledning til øget grænsehandel af 2 mio. dåser nikotinposer.
 Venstre opfordrer til, at grænsehandelen med nikotindåser følges nøje.
Venstre konstaterer, at erhvervslivet finder det urealistisk at forsyne nikotinposedåser med stempelmærker allerede fra den 1. juli 2022 som foreslået af regeringen.
Regeringens ønske om, at afgifterne skal slå hurtigt igennem, opnås ikke ved, at en branche pålægges regler, som branchen ikke har mulighed for at efterleve.
 Venstre opfordrer til, at ikrafttrædelsen udsættes, så erhvervslivet har passende tid til at omstille produktionen til de nye regler.
 Intentionen om, at lovforslaget skal bidrage til at styrke folkesundheden, ser efter regeringens oplysninger ikke ud til at holde til et møde med virkeligheden.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (KF), tiltrådt af et flertal (det øvrige udvalg):
 1) Lovforslaget deles i to lovforslag med følgende titler og indhold:
 A. »Forslag til lov om ændring af tobaksafgiftsloven (Regulering af antallet af cigaretter i en pakke)« omfattende titelnoten, § 1 og § 16, stk. 1 og 5.
 B. »Forslag til lov om ændring af lov om forskellige forbrugsafgifter, momsloven og forskellige andre love og ophævelse af lov om ændring af lov om forskellige forbrugsafgifter og opkrævningsloven (Indførelse af afgift på nikotinprodukter, sammenlægning af afgiftssatserne for røgfri tobak, justering af betingelser for fjernsalgsregistrering for visse punktafgifter, ændring af momsloven som reaktion på covid-19-pandemien m.v.)« omfattende titelnoten, §§ 2-15 og § 16, stk. 1-4 og 6.
[Forslag om deling af lovforslaget] b Ændringsforslag til det under A nævnte lovforslag Til titlen 2) Noten til lovens titel affattes således:
»1) Loven har som udkast været notificeret i overensstemmelse med Europa-Parlamentets og Rådets direktiv 2015/1535/EU om en informationsprocedure med hensyn til tekniske forskrifter samt forskrifter for informationssamfundets tjenester (kodifikation).« [Konsekvens af ændringsforslag nr. 1] Til § 16 3) I stk. 1 udgår », jf. dog stk. 2-4«.
[Konsekvens af ændringsforslag nr. 1] 4) I stk. 5 ændres »§ 1« til: »Loven«.
[Konsekvens af ændringsforslag nr. 1] c Ændringsforslag til det under B nævnte lovforslag Til titlen Af skatteministeren, tiltrådt af udvalget:
5) I noten til lovens titel ændres i 2. pkt. »covid-19-pandemien« til: »covid-19-pandemien, EU-Tidende 2021, nr.
L 250, side 1«.
[Præcisering af noten til lovens titel] Til § 2 6) I den under nr. 1 foreslåede affattelse af afsnit lX ændres i § 13 a, stk. 2, nr. 1, »bekendtgørelse nr. 1263 af 15. december 2008 om medicinsk udstyr« til: »bekendtgørelse nr. 957 af 29. april 2021 om medicinsk udstyr og produkter uden medicinsk formål«.
[Rettelse af henvisning] Af et mindretal (LA), tiltrådt af et mindretal (V, DF og NB):
 7) I den under nr. 1 foreslåede affattelse af afsnit lX ændres i § 13 b, stk. 1, »5,5 øre« til: »3,5 øre«.
[Ændring af afgift på nikotinprodukter] Af skatteministeren, tiltrådt af udvalget:
 8) I den under nr. 1 foreslåede affattelse af afsnit lX ændres i § 13 l »eller personer, som er i besiddelse af varerne« til: »og personer, som er i besiddelse af sådanne varer«.
[Sproglig ændring] 9) Nr. 6, 8, 10, 14 og 17 udgår.
[Overflødige bestemmelser] Af et mindretal (LA), tiltrådt af et mindretal (V, DF og NB):
 10) I den under nr. 7 foreslåede § 14 b ændres i 5. pkt. »1. juli 2022« til: »1. januar 2023«, i 6. pkt. ændres »30. juni 2022« til: »31. december 2022«, »1. juli 2022« til: »1. januar 2023«, og »15. juli 2022« til: »15. januar 2023«, og i 7. pkt. ændres »15. juli 2022« til: »15. januar 2023«.
[Konsekvens af ændringsforslag nr. 11] Til § 16 11) I stk. 2 ændres »1. juli 2022« til: »1. januar 2023«.
[Udskydelse af ikrafttrædelsesdato] Af skatteministeren, tiltrådt af udvalget:
 12) I stk. 2 ændres »6 og 8-17« til: »9, 11-13, 15 og 16«.
[Konsekvens af ændringsforslag nr. 9] Bemærkninger Til nr. 1 Det foreslås at dele lovforslaget i to lovforslag.
Det ene lovforslag (A) vedrører regulering af antallet af cigaretter i en pakke.
Det andet lovforslag (B) vedrører indførelse af afgift på nikotinprodukter, sammenlægning af afgiftssatserne for røgfri tobak, justering af betingelser for fjernsalgsregistrering for visse punktafgifter, ændring af momsloven som reaktion på covid-19-pandemien m.v.
Til nr. 2-4 Der er tale om konsekvensændringer som følge af forslaget om deling af lovforslaget i to forslag, jf. ændringsforslag nr. 1.
Til nr. 5 Det foreslås, at det anføres i noten til lovforslagets titel, at Rådets direktiv (EU) 2021/1159 af 13. juli 2021 om ændring af direktiv 2006/112/EF, for så vidt angår midlertidige fritagelser ved indførsel og visse leveringer som reaktion på covid-19-pandemien er offentliggjort i EU-Tidende 2021, nr.
L 250, side 1.
Til nr. 6 I lovforslagets § 2, nr. 1, foreslås det at nyaffatte afsnit IX i lov om forskellige forbrugsafgifter.
I den forbindelse foreslås det at indsætte bestemmelserne §§ 13 a-13 l.
I det i lovforslagets § 2, nr. 1, foreslåede § 13 a foreslås der indført en afgift på nikotinholdige væsker.
Af det i lovforslagets § 2, nr. 1, foreslåede § 13 a, stk. 2, nr. 1, foreslås det, at der ikke vil skulle betales afgift af nikotinholdige væsker, der er godkendt ved en markedsføringstilladelse efter lov om lægemidler eller i medfør af EU-retlige regler om fastlæggelse af fællesskabsprocedurer for godkendelse af humanmedicinske lægemidler, eller som markedsføres som medicinsk udstyr forsynet med CE-mærkning i overensstemmelse med bekendtgørelse nr. 1263 af 15. december 2008 om medicinsk udstyr.
 Bekendtgørelse nr. 1263 af 15. december 2008 om medicinsk udstyr er imidlertid afløst af bekendtgørelse nr. 957 af 29. april 2021 om medicinsk udstyr og produkter uden medicinsk formål.
 Det foreslås derfor ved ændringsforslaget, at henvisningen i det i lovforslagets § 2, nr. 1, foreslåede § 13 a, stk. 2, nr. 1, rettes, således at der henvises til den gældende version af bekendtgørelsen.
 Det foreslåede ændrer ikke ved, hvilke nikotinholdige væsker som foreslås afgiftsfritaget.
Til nr. 7 Hensynet til folkesundheden og risikoen for omfattende grænsehandel og opblomstring af et illegalt marked taler for en anden afgiftsmæssig balance end den afgift, der er foreslået.
Fastholdes afgiften på 5,5 øre pr. mg nikotin øges forbruget af tobaksprodukter ifølge Skatteministeriet med 8 mio. om året.
Samtidig vil rygere mødes af en unødig høj barriere for røgfri nikotinprodukter som trædesten væk fra rygning.
Et afgiftsniveau på 5,5 øre pr. mg. nikotin vil også medføre, at Danmark indfører en afgift, der er fire gange højere end afgiften i Sverige.
Skatteministeriet vurderer, at det foreslåede afgiftsniveau vil medføre øget grænsehandel og illegal handel på 2 mio. dåser nikotinposer årligt svarende til 12,5 pct. af det nuværende danske marked.
Det foreslås derfor med ændringsforslaget, at afgiften fastsættes til 3,5 øre pr. mg nikotin.
Dette afgiftsniveau vil fortsat hæmme efterspørgslen på de røgfri nikotinprodukter betydeligt, særlig blandt børn og unge, samtidig med at det prismæssige spænd til cigaretter opretholdes på et niveau, hvor substitutionen fra nikotinposer til tobaksprodukter vil blive langt mindre udtalt og grænsehandel og illegal handel begrænses.
En afgift på 3,5 øre pr. mg nikotin vil betyde, at afgiftsniveauet fortsat er højere i Danmark end i Norge og Sverige.
Til nr. 8 I lovforslagets § 2, nr. 1, foreslås det at nyaffatte afsnit IX i lov om forskellige forbrugsafgifter.
I den forbindelse foreslås det at indsætte bestemmelserne §§ 13 a-13 l.
I den i lovforslagets § 2, nr. 1, foreslåede § 13 l foreslås det, at en række bestemmelser i afsnittet om fællesbestemmelser i lov om forskellige forbrugsafgifter (§ 14 a, stk. 2-7, § 15, stk. 1, 3 og 4, § 16 a, stk. 1-8, § 21 og § 24, stk. 1) ikke vil skulle finde anvendelse for virksomheder, der fremstiller, omhælder, ompakker, indfører eller fra udlandet modtager varer, der skal betales afgift af efter de i lovforslagets § 2, nr. 1, foreslåede § 13, § 13 a, stk. 1, eller § 13 b, stk. 1, virksomheder, der handler med sådanne varer, eller personer, som er i besiddelse af varerne.
 Med ændringsforslagene foreslås det, at der foretages en sproglig ændring af sidste led i sætningen, således at »eller personer, som er i besiddelse af varerne« ændres til »og personer, som er i besiddelse af sådanne varer«.
 Hensigten med ændringsforslagene er at opnå en sproglig forbedring af bestemmelserne.
Til nr. 9 I lovforslagets § 2, nr. 1, foreslås det at nyaffatte afsnit IX i lov om forskellige forbrugsafgifter.
I den forbindelse foreslås det at indsætte bestemmelserne §§ 13 a-13 l.
I den i lovforslagets § 2, nr. 1, foreslåede § 13 l, foreslås det, at en række bestemmelser i afsnittet om fællesbestemmelser i lov om forskellige forbrugsafgifter (§ 14 a, stk. 2-7, § 15, stk. 1, 3 og 4, § 16 a, stk. 1-8, § 21 og § 24, stk. 1) ikke vil skulle finde anvendelse for virksomheder, der fremstiller, omhælder, ompakker, indfører eller fra udlandet modtager varer, der skal betales afgift af efter de i lovforslagets § 2, nr. 1, foreslåede § 13, § 13 a, stk. 1, eller § 13 b, stk. 1, virksomheder, der handler med sådanne varer, eller personer, som er i besiddelse af varerne.
Det er med lovforslagets § 2, nr. 6, 8, 10, 14 og 17, foreslået, at der i de relevante bestemmer indsættes en henvisning tilbage til den i lovforslagets § 2, nr. 1, foreslåede § 13 l.
I lovforslagets § 2, nr. 6, 8, 10 og 17, er henvisningen indsat i form af selvstændige stykker i de relevante bestemmelser, hvor der både henvises tilbage til § 13 l og også er indsat selve ordlyden fra § 13 l.
Hensigten med lovforslagets § 2, nr. 6, 8, 10, 14 og 17, er, at den enkelte paragraf kan læses for sig selv.
 Med ændringsforslaget foreslås det, at lovforslagets § 2, nr. 6, 8, 10, 14 og 17 udgår.
 Baggrunden herfor er, at det vurderes at være overflødigt, at der henvises tilbage til den i lovforslagets § 2, nr. 1, foreslåede § 13 l i samtlige bestemmelser, som denne bestemmelse angiver.
Til nr. 10 og 11 I dag anvendes der stempelmærker på cigaretpakninger og opvarmet tobak, men ikke på røgfri produkter, væsker til e-cigaretter og nikotinposer.
Med lovforslaget foreslås en stempelmærkeordning for røgfri produkter, væsker til e-cigaretter og nikotinposer med en ikrafttrædelsesdato den 1. juli 2022, hvilket giver Skatteministeriet og branchen mindre end 6 måneder til at udforme stempelmærkerne, trykke, bestille og distribuere stempelmærkerne og omstille produktionen, så den er tilpasset udformningen af stempelmærkerne.
Det er usædvanligt kun at give erhvervslivet mindre end 6 måneder til en sådan omstilling, og derfor foreslås det at sikre en realistisk tidsramme for denne proces.
 Det foreslås derfor, at Skatteforvaltningen og branchen får 1 år til at implementere stempelmærkeordningen.
 Det foreslås derfor med ændringsforslag nr. 11, at ikrafttrædelsesdatoen ændres til den 1. januar 2023.
 Som konsekvens heraf foreslås det med ændringsforslag nr. 10, at detailpakninger med varer, jf. de foreslåede § 13, § 13 a, stk. 1, eller § 13 b, stk. 1, påsat stempelmærker først må udleveres fra de registrerede oplagshavere fra og med den 1. januar 2023, og at afgiften for stempelmærker udleveret til og med den 31. december 20022 forfalder den 1. januar 2023 og skal betales senest den 15. januar 2023. Den 15. januar 2023 vil derfor anses for sidste rettidige betalingsdag.
Til nr. 12 Der er tale om en konsekvensændring som følge af ændringsforslag nr. 9, hvor det foreslås, at lovforslagets § 2, nr. 6, 8, 10, 14 og 17 udgår.
5. Udvalgsarbejdet Lovforslaget blev fremsat den 17. november 2021 og var til 1. behandling den 25. november 2021. Lovforslaget blev efter 1. behandling henvist til behandling i Skatteudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 4 møder.
Høringssvar Et udkast til lovforslaget har inden fremsættelsen været sendt i høring, og Skatteministeriet sendte den 17. september 2021 dette udkast til udvalget, jf.
SAU alm. del  bilag 327 (folketingsåret 2020-21). Den 17. november 2021 sendte skatteministeren høringssvarene og et høringsnotat til udvalget.
Bilag Under udvalgsarbejdet er der omdelt 12 bilag på lovforslaget.
Skriftlige henvendelser Udvalget har under udvalgsarbejdet modtaget 2 skriftlige henvendelser om lovforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for sin holdning til lovforslaget.
Spørgsmål Udvalget har under udvalgsarbejdet stillet 83 spørgsmål til skatteministeren til skriftlig besvarelse, som ministeren har besvaret.
Birgitte Vind (S) Alexander Grandt (S) Brian Bressendorff (S) Anne Paulin (S) fmd.
Anders Kronborg (S) Kasper Sand Kjær (S) Malte Larsen (S) Thomas Jensen (S) Troels Ravn (S) Carl Valentin (SF) Lisbeth Bech-Nielsen (SF) Karsten Filsø (SF) Kathrine Olldag (RV) Susan Kronborg (RV) Rune Lund (EL) Victoria Velasquez (EL) Louise Schack Elholm (V) Anne Honoré Østergaard (V) Anne Rasmussen (V) Torsten Schack Pedersen (V) Kim Valentin (V) Kenneth Mikkelsen (V) nfmd.
Dennis Flydtkjær (DF) Hans Kristian Skibby (DF) René Christensen (DF) Rasmus Jarlov (KF) Mona Juul (KF) Lars Boje Mathiesen (NB) Ole Birk Olesen (LA) Frie Grønne, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
