Fremsat den 26. maj 2020 af beskæftigelsesministeren (Peter Hummelgaard) Forslag til Lov om ændring af lov om en skattefri seniorpræmie (Midlertidig nedsættelse af beskæftigelseskravet som følge af covid-19) § 1 I lov om en skattefri seniorpræmie, jf. lovbekendtgørelse nr. 184 af 6. marts 2020, foretages følgende ændring:
 1. Efter § 1 indsættes før overskriften før § 2:
»§ 1 a.
Uanset § 1, stk. 2, udgør beskæftigelseskravet 1.040 løntimer for personer, hvis perioden fra og med den 1. marts 2020 til og med den 30. juni 2020 indgår i personens 12 måneders optjeningsperiode.« § 2 Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Reglerne om tildeling af en skattefri seniorpræmie blev vedtaget i april 2019 og indførte udbetaling af en skattefri seniorpræmie, som en person, der har nået folkepensionsalderen, kan opnå ret til, hvis   en person forbliver i beskæftigelse i et vist omfang i året efter at have nået folkepensionsalderen.
 Regeringen (Socialdemokratiet) og alle Folketingets øvrige partier (Venstre, Dansk Folkeparti, Radikale Venstre, Socialistisk Folkeparti, Enhedslisten, Konservative, Alternativet, Nye Borgerlige og Liberal Alliance) har den 18. april 2020 indgået Aftale om hjælpepakker til lønmodtagere og virksomheder mv. i forbindelse med gradvis genåbning af Danmark.
Her er det bl.a. aftalt, at timekravet for optjening af seniorpræmie på 1.560 timers beskæftigelse over 12 måneder vil blive nedsat svarende til 4 måneder.
Det bagvedliggende hensyn er, at det er sværere at leve op til seniorpræmiens beskæftigelseskrav, når Danmark er lukket ned.
Tiltaget vil derfor særligt imødekomme personer over folkepensionsalderen, der mister deres arbejde eller hjemsendes uden løn som følge af situationen med covid-19. Tiltaget skal ses i sammenhæng med, at seniorpræmien er indført for at give en ekstra gevinst for personer over pensionsalderen, som fastholder deres tilknytning til arbejdsmarkedet.
2. Lovforslagets indhold 2.1. Midlertidig nedsættelse af beskæftigelseskravet 2.1.1. Gældende ret Det fremgår af den gældende § 1 stk. 1, sammenholdt med § 1, stk. 2, i lov om en skattefri seniorpræmie, jf. lovbekendtgørelse nr. 184 af 6. marts 2020, at en person, der er født den 1. januar 1954 eller senere, og som arbejder i de første 12 måneder efter folkepensionsalderen, har ret til at modtage en skattefri seniorpræmie.
Der udbetales endvidere en skattefri seniorpræmie til personer, som arbejder i 13.  24. måned efter folkepensionsalderen.
Det er en betingelse for begge tilfælde, at personen er skattepligtig i Danmark, og beskæftigelsen bliver udført i Danmark, i et andet EU/EØS-land eller Schweiz.
 Første skattefrie seniorpræmie udgør 42.840 kr. i 2020, jf. § 3, stk. 1, jf. § 3, stk. 5, i lov om en skattefri seniorpræmie.
Beskæftigelseskravet på 1.560 løntimer svarer til, at personen i gennemsnit er beskæftiget i mindst 30 timer ugentligt inden for de første 12 måneder efter folkepensionsalderen.
De 1.560 løntimer kan optjenes over hele eller i en del af optjeningsperioden.
 De 1.560 løntimer omfatter ikke kun timer, der er optjent i Danmark, men også løntimer og timer som følge af omregning af overskud af selvstændig erhvervsvirksomhed optjent i et anden EU/EØS-land eller Schweiz.
 Det følger af § 2, stk. 1, nr. 1, i lov om en skattefri seniorpræmie, at beskæftigelseskravet på mindst 1.560 løntimer inden for de første 12 måneder efter folkepensionsalderen kan opfyldes på følgende måder:
 1) Løntimer, herunder ukontrollabel arbejdstid omregnet til timer, som i optjeningsperioden er indberettet til indkomstregisteret, jf. lov om et indkomstregister.
 2) Timer som følge af omregning af B-indkomst, hvoraf der skal betales arbejdsmarkedsbidrag, og som ikke indgår i opgørelsen af en selvstændig virksomheds overskud og underskud, jf. dog nr. 3.
 3) Timer som følge af omregning af det skattemæssige overskud før renter og andre finansielle poster af selvstændig virksomhed samt A-indkomst udbetalt til ejeren af et selskab, hvor ejeren har afgørende indflydelse.
 Dette svarer til de principper, der gælder for retten til genoptjening af retten til dagpenge, jf. § 53, stk. 9, 10 og 12, i lov om arbejdsløshedsforsikring m.v. samt regler fastsat i medfør heraf.
 Løntimer og timer som følge af omregning af overskud af selvstændig erhvervsvirksomhed optjent i et andet EU/EØS-land eller Schweiz medregnes i opgørelsen, såfremt personen er skattepligtig efter kildeskattelovens § 1 ved udløbet af det indkomstår, der udløber i løbet af perioden på 12 måneder, eller er omfattet af kildeskattelovens afsnit I A i det indkomstår, der udløber i løbet af perioden på 12 måneder.
Administrationen og udbetalingen af seniorpræmien foretages af Udbetaling Danmark.
Det er forudsat, at reglerne skal være så enkle at administrere som muligt.
Administrationen foretages som hovedregel digitalt.
Den digitale administration betyder, at den skattefrie seniorpræmie udbetales automatisk, når Udbetaling Danmark ud fra registeroplysninger kan konstatere, at en person opfylder beskæftigelseskravet.
Den eneste undtagelse hertil er de sager, hvor det er bestemt ved lov og bekendtgørelse, at der skal ansøges om en skattefri seniorpræmie.
Indbefattet heraf er bl.a. selvstændige, der skal have omregnet overskud af selvstændig virksomhed til timer.
 En person, der fx har 1.560 løntimer ifølge indkomstregisteret i løbet af perioden på 12 måneder, er berettiget til seniorpræmie uden at skulle ansøge herom, idet Udbetaling Danmark på baggrund af registeroplysningerne vurderer retten til seniorpræmien og efterfølgende udbetaler seniorpræmien.
En person, der fx ikke har 1.560 løntimer ifølge indkomstregistret, men som på anden måde kan opfylde beskæftigelseskravet, skal selv ansøge om en skattefri seniorpræmie.
Det gælder ikke kun personer, der udøver selvstændig erhvervsvirksomhed, men også fuldt skattepligtige lønmodtagere og lønmodtagere omfattet af reglerne om grænsegængere, der har beskæftigelse i et andet EU/EØS-land eller Schweiz.
Fuldt skattepligtige lønmodtagere og lønmodtagere omfattet af regler om grænsegængere, skal i forbindelse med ansøgningen om seniorpræmien dokumentere, at de er fuldt skattepligtige eller omfattet af regler om grænsegængere.
 I medfør af lov om en skattefri seniorpræmie, § 2, stk. 3, § 4, § 5, stk. 2, § 6, stk. 4 og § 7, stk. 4, er der i bekendtgørelse nr. 1312 af 5. december 2019 om en skattefri seniorpræmie, fastsat nærmere regler om bl.a. opgørelse af beskæftigelseskravet.
2.1.2. Ministeriets overvejelser og den foreslåede ordning For at afbøde de negative konsekvenser, som spredningen af covid-19 vil kunne få for de personer, der er i gang med at optjene ret til en skattefri seniorpræmie, foreslås det, at der skal indføres et nyt midlertidigt beskæftigelseskrav på 1.040 timer årligt for optjening af seniorpræmie.
Det midlertidige beskæftigelseskrav foreslås at omfatte personer, hvor perioden fra og med den 1. marts 2020 til og med den 30. juni 2020 indgår i personens 12 måneders optjeningsperiode for ret til seniorpræmie.
Det betyder, at det nye midlertidige beskæftigelseskrav på 1.040 løntimer vil gælde for de personer, som senest den 1. marts 2020 vil have nået folkepensionsalderen, og hvor perioden fra og med den 1. marts til og med 30. juni 2020 vil indgå i den 12-måneders optjeningsperiode.
Denne persongruppe svarer til personer, født i første halvår af 1954, som optjener første seniorpræmie.
Der vil ikke findes personer, der begynder optjening af ret til en skattefri seniorpræmie midt i perioden mellem den 1. marts til og med den. 30. juni.
Dette er en følge af, at folkepensionsalderen stiger med et halvt år ad gangen, og at der på denne baggrund ikke vil være personer, der starter deres optjening i første halvår af 2020.
Det nye beskæftigelseskrav vil betyde, at der for personkredsen omfattet af de foreslåede regler, i gennemsnit skal arbejdes mindst 20 timer om ugen i hele optjeningsperioden for at opnå ret til en skattefri seniorpræmie.
Der vil dermed være personer, som førhen ikke har kunnet modtage seniorpræmien, idet deres arbejdstid er mellem ca. 20 og 29 timer om ugen, som efter forslaget vil kunne opnå ret til en skattefri seniorpræmie.
En person i målgruppen jf. lov om en skattefri seniorpræmie § 1, stk. 1, der normalt har en gennemsnitlig arbejdstid på 20 timer om ugen, og enten får løn under hjemsendelse, modtager kompensation for lønindtægter eller arbejder hjemmefra, vil med den forholdsmæssige nedsættelse nu få ret til at modtage en skattefri seniorpræmie.
Tildelingen af seniorpræmie vil ikke afhænge af, om modtageren er lønmodtager eller selvstændig.
Beregningen af beskæftigelseskravet for selvstændige, herunder omregningen af overskud fra selvstændig virksomhed til løntimer, vil derfor også tage udgangspunkt i det midlertidige beskæftigelseskrav, hvis en selvstændig opfylder betingelserne herfor.
Som efter de gældende regler, vil indkomst fra selvstændig virksomhed blive omregnet til timer med en omregningsfaktor, som pt. udgør 123,96 kr. (2020).
 De gældende regler for optjening og beregning af den skattefri seniorpræmie vil i øvrigt finde anvendelse.
 Administrationen og udbetalingen af seniorpræmien foretages af Udbetaling Danmark som beskrevet i lovforslagets pkt. 2.1.1.
 Det forudsættes, at reglerne i bekendtgørelse nr. 1312 af 5. december 2019 om en skattefri seniorpræmie, med hjemmel i de eksisterende bemyndigelsesbestemmelser i lov om en skattefri seniorpræmie § 2, stk. 3, § 4, § 5, stk. 2, § 6, stk. 4 og § 7, stk. 4, vedrørende opgørelse og opfyldelse af det midlertidige beskæftigelseskrav på 1.040 timer og om Udbetaling Danmarks opgaver, også gælder i disse sager.
3. Økonomiske konsekvenser og implementeringskonsekvenser for det offentlige Med lovforslaget vil timekravet for optjening af den skattefri seniorpræmie midlertidigt blive nedsat fra 1.560 timer årligt til 1.040 timer årligt for personer som er i gang med optjening af seniorpræmien i perioden fra og med den 1. marts til og med den 30. juni 2020.
 Forslaget vedrører dermed alene optjening af første seniorpræmie for personer født i 1. halvår af 1954, idet denne halvårsårgang nåede folkepensionsalderen på 65½ år i 2. halvår 2019 og dermed er de eneste, som er i gang med optjening af den skattefri seniorpræmie for beskæftigelse det første år efter folkepensionsalderen i perioden fra og med den 1. marts til og med den 30. juni 2020.
Forslaget skønnes at medføre, at ca. 1.500 yderligere personer født i 1. halvår 1954 vil opnå ret til den skattefri seniorpræmie for beskæftigelse det første år efter folkepensionsalderen.
Heri indgår også en stigning i antallet af præmiemodtagere som følge af ændret adfærd.
I lyset af bl.a. covid-19 situationen, samt at hele persongruppen har nået folkepensionsalderen i 2019, vurderes forslaget samlet set ikke at påvirke arbejdsudbuddet.
Den skattefri seniorpræmie udbetales af Udbetaling Danmark med en statslig finansiering på 100 pct.
Forslaget skønnes at medføre offentlige merudgifter til udbetaling af seniorpræmien på 63 mio. kr. i 2020 (2020-niveau). Efter tilbageløb og adfærd skønnes forslaget at medføre offentlige merudgifter på 48 mio. kr. (2020-niveau).
Endelig skønnes forslaget at medføre merudgifter i Udbetaling Danmark til systemtilpasninger og løbende drift.
På baggrund af oplysninger fra Udbetaling Danmark forventes lovforslaget at medføre implementerings- og driftsudgifter på ca. 1 mio. kr. i 2020 og ca. 0,4 mio. kr. i 2021.
 De økonomiske konsekvenser af lovforslaget vedrørende 2020 vil blive indarbejdet i lov om tillægsbevilling for 2020.
 Forslaget har ingen konsekvenser for kommuner og regioner.
 Lovforslaget lever op til de syv principper for digitaliseringsklar lovgivning, jf. aftale om digitaliseringsklar lovgivning indgået af Folketingets partier i januar 2018, idet lovforslagets ovennævnte indhold understøtter muligheden for digital administration under hensyntagen til borgernes data- og retssikkerhed.
 Lovteksten er i vidst muligt omfang udformet med objektive kriterier, så lovgivningen er digitaliseringsklar, og der er mulighed for effektiv it-anvendelse i kontroløjemed.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 30. april 2020 til den 5. maj 2020 været sendt til høring hos følgende myndigheder og organisationer m.v.:
 Ankestyrelsen, ATP, Beskæftigelsesrådet (BER), Dansk Arbejdsgiverforening (DA), Dansk Socialrådgiverforening, Danske Handicaporganisationer (DH), Danske Seniorer, Det Centrale Handicapråd, DI, Fagbevægelsens Hovedorganisation (FH), Faglige Seniorer, Foreningen af Social-, Sundheds- og Arbejdsmarkedschefer i Danmark, Foreningen af Statsautoriserede Revisorer, Foreningen Danske Revisorer, Forsikring og Pension, FSR  danske revisorer, Kommunernes Landsforening (KL), Landsforeningen for førtidspensionister, Rigsrevisionen, Rådet for Socialt Udsatte, Udbetaling Danmark (UDK) og Ældre Sagen.
 Den korte høringsperiode skyldes et ønske om, at lovforslaget træder i kraft så hurtigt det kan lade sig gøre, og inden de første udbetalinger finder sted 1. august 2020. Det har derfor været nødvendigt at forkorte høringsperioden, således at lovforslaget kan fremsættes så hurtigt, dette er muligt.
Bemærkninger til lovforslagets enkelte bestemmelser Til § 1 Til nr. 1 Efter den gældende bestemmelse i § 1, stk. 2, i lov om en skattefri seniorpræmie udbetales der en skattefri seniorpræmie til personer, som er i beskæftigelse efter folkepensionsalderen.
Retten til seniorpræmien er betinget af, at en person inden for de første 12 måneder efter tidspunktet for opnåelse af folkepensionsalderen, jf. § 1 a i lov om social pension, har haft mindst 1.560 løntimer og er født den 1. januar 1954 eller senere.
Tildelingen af en seniorpræmie afhænger ikke af, om modtageren er lønmodtager eller selvstændig.
 Det foreslås, at der indsættes en ny § 1 a, hvorefter beskæftigelseskravet vil udgøre 1.040 løntimer, hvis perioden fra og med den 1. marts 2020 til og med den 30. juni 2020 vil indgå i en persons 12 måneders optjeningsperiode.
Det betyder, at der vil være personer, der er i gang med at optjene ret til seniorpræmien, og hvor optjeningen vil foregå i perioden fra den 1. marts til og med den 30. juni 2020, der vil kunne få ret til seniorpræmie, hvis de opfylder beskæftigelseskravet på 1.040 timer.
Den omtalte persongruppe udgør alene personer, der er født i første halvår af 1954. Forslaget vil endvidere indebære, at lovens øvrige betingelser skal være opfyldt.
De gældende regler for optjening og beregning af den skattefri seniorpræmie vil i øvrigt finde anvendelse.
Det betyder bl.a., at beregningen af beskæftigelseskravet for selvstændige vil tage udgangspunkt i det midlertidige beskæftigelseskrav, hvis en selvstændig opfylder betingelserne herfor, og at overskud fra selvstændig virksomhed vil blive omregnet til timer med en omregningsfaktor på pt. 123,96 kr. (2020).
 Der henvises i øvrigt til lovforslagets almindelige bemærkninger, pkt. 2.1.2.
Til § 2 Det foreslås at loven træder i kraft ved bekendtgørelse i Lovtidende, da der ønskes så tidlig en ikrafttræden, som folketingsbehandlingen muliggør.
Det bemærkes, at forslaget skal medvirke til at afbøde de negative konsekvenser, som spredningen af covid-19 allerede har og vil kunne få.
En tidligst muligt ikrafttræden vil sikre, at Udbetaling Danmark har så megen tid som muligt til at indrette deres systemer.
Det er endvidere af betydning for administrationen af ordningen, at lovforslaget træder i kraft så tidligt som muligt, hvis der ved de første udbetalinger af den skattefrie seniorpræmie skal tages højde for det midlertidige beskæftigelseskrav.
De første udbetalinger skal ske efter den 1. august 2020.
 Loven gælder ikke for Færøerne og Grønland, idet det bemærkes, at lov om en skattefri seniorpræmie i øvrigt ikke finder anvendelse for Færøerne og Grønland, jf. § 12 i loven.
