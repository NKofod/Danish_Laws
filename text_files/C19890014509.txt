 Justitsministeriet fastsætter herved følgende retningslinier for  

 meddelelse af tilladelse til flagning med de af Danmark anerkendte staters  

 flag:
 § 1.  Tilladelse til flagning med de af Danmark  

 anerkendte staters flag kan meddeles af politimesteren (politidirektøren i  

 København).
 § 2.  Der vil fortsat kunne meddeles tilladelse til  

 flagning med fremmede staters flag i forbindelse med afholdelse af  

 internationale kongresser, udstillinger, stævner, indvielser og ved andre  

 særlige lejligheder.
 Stk. 2.  Ansøgninger om tilladelse til flagning med  

 fremmede staters flag fra hoteller, campingpladser, kongrescentre,  

 udstillingshaller, større erhvervsvirksomheder, museer, idrætspladser, havne,  

 grænseovergange og lignende i anledning af fremmede statsborgeres besøg m.v.  

 bør i almindelighed imødekommes.
 Stk. 3.  Ansøgninger fra her i landet fast bosatte om  

 tilladelse til at flage med fremmede staters flag en enkelt dag i anledning  

 af fremmede statsborgeres besøg vil fortsat i almindelighed kunne  

 imødekommes.
 § 3.  Tilladelserne bør i almindelighed meddeles for  

 den ansøgte periode eller indtil videre.
 Stk.2  Der bør ikke meddeles tilladelse til flagning med  

 fremmede staters flag på dage, hvor man i Danmark mindes særlige nationale  

 begivenheder.
Stk. 3.  Tilladelserne bør betinges af, at der samtidig  

 flages med dansk flag af mindst samme størrelse og anbragt på en ikke mindre  

 fremtrædende plads.
Betingelsen vil efter omstændighederne kunne fraviges i  

 tilfælde, hvor ansøgeren kun råder over een flagstang.
 Stk. 4.  Tilladelserne bør betinges af, at de kan  

 tilbagekaldes.
 § 4.  Der kræves ikke tilladelse til flagning med de  

 nordiske staters flag, FN-flaget og det europæiske flag.
 § 5.  Cirkulæret træder i kraft den 1. november 1989.  

 Samtidig ophæves cirkulæreskrivelse nr. 202 af 30. september 1966 om flagning  

 med de af Danmark anerkendte staters flag.
