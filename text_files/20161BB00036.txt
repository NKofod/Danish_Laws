Fremsat den 13. december 2016 af René Gade (ALT) og Rasmus Nordqvist (ALT) Forslag til folketingsbeslutning om højere loft for medarbejderaktier i iværksættervirksomheder Folketinget pålægger regeringen senest den 1. april 2017 at fremsætte lovforslag om ændring af reglerne for medarbejderaktier, så den tilladte grænse på 10 pct. af medarbejderens årsløn for skattefritagelse af medarbejderaktier hæves til 25 pct. ved investering i mindre virksomheder, der opfylder en række iværksætterkriterier.
Bemærkninger til forslaget I starten af en virksomheds udvikling kan det være vanskeligt at tilbyde medarbejderne konkurrencedygtige lønninger.
For at give små virksomheder, ikke mindst iværksættervirksomheder, mulighed for at tiltrække og fastholde de rette kompetencer genindførte Folketinget i foråret muligheden for at udbetale op til 10 pct. af den ansattes årsløn som medarbejderaktier, jf. lov nr. 430 af 18. maj 2016.
Grænsen på 10 pct. er formentlig fornuftig i forhold til større virksomheder, hvor lønnen typisk også vil være konkurrencedygtig.
Imidlertid vurderer forslagsstillerne, at en grænse på 10 pct. er for lav for iværksættervirksomheder, der typisk starter med et væsentligt lavere lønniveau.
Derfor foreslås det at hæve grænsen til 25 pct. for de mindre iværksættervirksomheder.
 Forslaget foreslås finansieret ved at hæve grænsen for, hvornår der kan opnås fradrag i registreringsafgiften, sådan som det foreslås i Alternativets iværksætterpakke, »Et entreprenant Danmark  færre forhindringer, flere muligheder« fra april 2016. Forslagsstillerne er dog åbne over for at finde finansieringen andetsteds, såfremt der ikke er opbakning til den foreslåede finansiering.
Skriftlig fremsættelse René Gade (ALT):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om højere loft for medarbejderaktier i iværksættervirksomheder.
(Beslutningsforslag nr.
B 36) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
