 Vi Frederik den Niende, af Guds Nåde Konge til  

 Danmark, de Venders og Goters, Hertug til Slesvig, Holsten, Stormarn,  

 Ditmarksen, Lauenborg og Oldenborg, Gør vitterligt: Folketinget har vedtaget  

 og Vi ved Vort samtykke stadfæstet følgende lov:
§ 1 1. Landbrugsministeren kan træffe foranstaltninger til  

 forebyggelse af, at der her fra landet udføres levende husdyr og vildt, som  

 er eller kan mistænkes for at være befængt med nogen smitsom sygdom, eller  

 som kan antages at have været udsat for smittepåvirkning.
 2. Tilsvarende foranstaltninger som i stk. 1 nævnt kan  

 ministeren træffe, forsåvidt angår kød af husdyr og vildt, andre dele og  

 produkter heraf, sæd af husdyr samt gødning, hø, halm og andre produkter og  

 genstande, hvorved smitsomme sygdomme kan spredes.
§ 2 1. Landbrugsministeren kan efter forhandling med de  

 interesserede landbrugsorganisationer forbyde udførsel af husdyr til levebrug  

 og af sæd af sådanne samt fastsætte bestemmelser til sikring af, at husdyr,  

 der udføres her fra landet eller indføres her til landet til levebrug,  

 opfylder rimelige krav i henseende til afstamning og kvalitet.
Tilsvarende  

 bestemmelser kan ministeren fastsætte forsåvidt angår udførsel og indførsel  

 af sæd af husdyr.
 2. Ved administrationen af bestemmelserne i stk. 1 og  

 de i medfør heraf udstedte bestemmelser bistås landbrugsministeren af udvalg,  

 der nedsættes af ham, og hvori repræsentanter for de interesserede  

 landbrugsorganisationer skal have sæde.
§ 3 1. Landbrugsministeren kan, når der er grund til at  

 antage, at smitsomme sygdomme vil blive indbragt her i landet ved indførsel  

 af dyr, forbyde sådan indførsel eller træffe andre foranstaltninger til  

 forebyggelse af, at sygdomme derved indslæbes her i landet, samt påbyde  

 mærkning af dyr, der indføres her til landet.
 2. Tilsvarende foranstaltninger som i stk. 1 nævnt kan  

 ministeren træffe, forsåvidt angår de i § 1, stk. 2, nævnte produkter og  

 genstande samt sæd af husdyr.
 3. Ministeren kan forbyde indførsel af dyr, der kan  

 befrygtes at ville volde skade for landbrug, skovbrug, fiskeri eller andre  

 næringsbrug, hvorhos han kan forbyde videresalg af sådanne dyr samt træffe  

 foranstaltninger til at hindre deres udbredelse eller deres muligheder for  

 forvolde skade.
 4. Ministeren kan forbyde eller foreskrive særlige  

 bestemmelser om indførsel her til landet af smitstof, der kan bevirke udbrud  

 af nogen husdyrsygdom, samt om behandling, opbevaring, forhandling og  

 udførsel af sådant smitstof.
§ 4 Udgifterne ved gennemførelsen af en i medfør af denne lov fastsat kontrol  

 med udførsel og indførsel af levende dyr m.v. afholdes af vedkommende  

 eksportør, henholdsvis importør.
§ 5 Overtrædelser af denne lov eller af de i medfør af loven fastsatte  

 bestemmelser straffes med bøde, der tilfalder statskassen.
§ 6 1. Udførsel og indførsel omfatter i denne lov også  

 forsendelse mellem Grønland/Færøerne og den øvrige del af riget.
 2. Denne lov, der ikke gælder for Færøerne og  

 Grønland, træder i kraft 3 måneder efter dens optagelse i lovtidende.  

 Samtidig ophæves §§ 16, stk. 1, og 17, stk. 1 i lov nr. 156 af 14. april 1920  

 om smitsomme sygdomme hos husdyrene, lov nr. 75 af 31. marts 1926 om mærkning  

 af heste og klovbærende dyr, der indføres her til landet, lov nr. 349 af 23.  

 december 1935 angående indførsel af forskellige dyrearter, lov nr. 340 af 22.  

 december 1937 om udførsel af levende husdyr m.m. samt lov nr. 386 af 22.  

 februar 1939 om udførsel, indførsel og forhandling af fjerkræ, jfr. lov nr.  

 58 af 3. marts 1948, forsåvidt angår de i denne lov indeholdte bestemmelser  

 om ind- og udførsel af levende fjerkræ.
 3. Loven optages til revision senest 3 år efter dens  

 ikrafttræden.
 Givet på Amalienborg, den 13. april  

 1954.
 Under Vor Kongelige Hånd og Segl.
 Frederik R.
(L.S.) / J.
Smørum.
