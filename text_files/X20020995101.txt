Næring med aktier   afsmitning Spørgsmål Ligningsrådet blev spurgt om følgende:
a.
Hvorvidt et nystiftet datterselskab D eller et nystiftet  

 søsterselskab S ville blive næringsbeskattet som følge  

 af, at moderselskabet M overdrog sine værdipapirer til D eller S ved en  

 skattepligtig overdragelse.
M blev næringsbeskattet af sin handel med  

 værdipapirer, og rådgiver anmodede alene om en stillingtagen til,  

 hvorvidt D eller S ved afsmitning ville være omfattet af  

 næringsbeskatning.
b.
Hvorvidt M's aktier i D skulle anses for næringsaktier.
Selskabet M drev investeringsvirksomhed med placering af midler i  

 værdipapirer og ejendomme.
Omsætningsaktiverne bestod af  

 obligationer, aktier (primært børsnoterede) og pantebreve til en  

 samlet værdi af ca. 7 mio. kr.
Herudover ejede selskabet nogle  

 anparter, fast ejendom og en likvid beholdning på ca. 3,5 mio. kr.  

 Selskabet var ejet af en lille kreds af interesseforbundne  

 aktionærer.
Det var hensigten at sælge M's værdipapirer, enten samtlige  

 værdipapirer eller blot aktiebeholdningen (værdi ca. 3 mio. kr.)  

 til et nystiftet D eller et nystiftet S.
Salget skulle foretages til  

 markedskurs, og D eller S skulle stiftes med en egenkapital af en  

 størrelse, så D eller S ville være i stand til at  

 finansiere erhvervelsen fra M fuldt ud eller næsten fuldt ud,  

 afhængig af, om samtlige værdipapirer skulle overdrages, eller  

 M's aktiebeholdning alene skulle overdrages.
I forbindelse med overdragelsen  

 skulle M's vedtægter ændres i overensstemmelse med de nye  

 formål, nemlig drift og handel med ejendomme og - såfremt alene  

 aktierne solgtes - investering i obligationer og pantebreve.
D eller S's  

 formål skulle være investering i visse typer værdipapirer,  

 bla. aktier.
Rådgivers bemærkninger For så vidt angår spørgsmål a. var det  

 rådgivers opfattelse, at der ikke skulle statueres smitte i nogle af de  

 skitserede situationer.
Den overdragne aktiebeholdning ville hovedsageligt  

 bestå af børsnoterede aktier, og M kunne derfor alternativt  

 afstå aktiebeholdningen til tredjemand.
Tilsvarende kunne D eller S  

 købe de samme aktier på det fri marked.
Rådgiver  

 fremhævede desuden, at det efter praksis er muligt at drive  

 næringsskattepligtig virksomhed og samtidig være i besiddelse af  

 en anlægsformue.
D eller S ville være særdeles  

 velkonsolideret, og egenkapitalens størrelse ville indikere, at D's  

 eller S's formål ville være porteføljepleje og ikke  

 næringsvirksomhed med værdipapirer.
 Med hensyn til spørgsmål b. kunne der efter rådgivers  

 opfattelse ikke herske tvivl om, at et nystiftet D ville få karakter af  

 en anlægsinvestering for M i lighed med afgørelsen i TfS 1993,  

 110 - en banks aktier ansås for at falde udenfor bankens beholdning af  

 næringsaktier, idet datterselskabet var erhvervet med henblik på  

 permanent drift af en virksomhed som et supplement til den almindelige  

 bankvirksomhed.
Formålet med etableringen af D var oprettelsen af et  

 selvstændigt administrationsselskab, hvorefter M hovedsageligt skulle  

 fungere som holdingselskab.
Aktierne i D ville således ikke være  

 erhvervet med videresalg for øje og med henblik på at opnå  

 en fortjeneste ved videresalget.
Rådgiver anførte videre, at D forventedes at blive  

 særdeles velkonsolideret, idet D's egenkapital forventedes at  

 udgøre 3,5 mio. kr.
Dette indikerede dels at selskabets formål  

 var porteføljepleje og ikke næringsvirksomhed med  

 værdipapirer, dels at der var tale om en anlægsinvestering for  

 M.
Ligningsrådets afgørelse Ad a.
 Told- og Skattestyrelsen udtalte følgende, som blev tiltrådt  

 af Ligningsrådet:
 "Ifølge ABL § 3 skal fortjeneste eller tab ved afståelse af  

 aktier, som er erhvervet som led i den skattepligtiges næringsvej,  

 medregnes ved opgørelsen af den skattepligtige almindelige  

 indkomst.
Det er i praksis fastslået, at såfremt en skatteyder er  

 næringsdrivende indenfor et område, kan overdragelse af aktiver  

 indenfor dette område til en interesseforbundet part medføre, at  

 erhververen næringsbeskattes ved en senere afståelse af dette  

 aktiv, uanset at erhververen ikke i øvrigt er næringsdrivende  

 med de pågældende aktiver.
Når aktivet anses for et  

 næringsaktiv alene på baggrund af interessefællesskab  

 mellem overdrager og erhverver på erhvervelsestidspunktet, tales der om  

 afsmitning.
Der henvises i den forbindelse til Højesterets dom af 30. oktober  

 1985, gengivet i TfS 1985, 681, som vedrørte afsmitning ved  

 overdragelse af pantebreve.
Skatteyder (A) ejede samtlige aktier i H, og  

 havde derved bestemmende indflydelse i H's helejede datterselskab D.  

 Sidstnævnte var beskæftiget med ejendomshandel, og erhvervede  

 nogle pantebreve i forbindelse med afhændelse af ejerlejligheder.
A  

 købte nogle pantebreve, dels af D, dels i det åbne marked.  

 Højesteret udtalte følgende:
 "..Indstævnte havde gennem [H] den bestemmende indflydelse i [D].  

 Erhvervelsen af disse pantebreve findes herefter at have haft en så  

 nær tilknytning til [D's] næringsvirksomhed, at de opnåede  

 kursavancer også hos [A] må anses som indkomstskattepligtige  

 efter statsskattelovens § 4, litra a.
Med hensyn til pantebreve opkøbt i det åbne marked  

 tiltrædes det [....], at der ikke er grundlag for indkomstbeskatning  

 hos indstævnte." Med dommen er det fastslået, at næring kan smitte ved  

 overdragelse mellem interesseforbundne parter, men at smitten alene sker for  

 det overdragne - smitten medfører ikke, at den interesseforbundne  

 anses for generelt at være næringsdrivende indenfor det  

 pågældende område.
I det øjeblik aktivet afstås til en ikke-interesseforbundet  

 erhverver ophæves smitten.
For erhververen vil en eventuel  

 næringsbeskatning derfor afhænge af, om de almindelige  

 betingelser for næringsbeskatning er opfyldt.
 Det er i teorien omdiskuteret, hvorvidt der alene kan statueres smitte i  

 vederlagsnæringstilfælde, dvs. hvor aktivet er vederlag for en  

 ydelse, eller om der også kan statueres smitte i handelsnæring.  

 Med ovennævnte dom - og den på området øvrige  

 praksis - er der ikke foretaget en afgrænsning af  

 anvendelsesområdet for smitte i den foreliggende sagstype, men da de  

 pantebreve, som af Højesteret anses for smittede, er erhvervet ved  

 vederlagsnæring, må præjudikatsværdien begrænse  

 sig til vederlagsnæringstilfælde.
 Det er styrelsens opfattelse, at smitteproblematikken kan løses  

 på baggrund af praksis og den heri forekommende adskillelse mellem  

 handelsnæring og vederlagsnæring.
Når der statueres handelsnæring med aktier er det på  

 baggrund af en række kriterier opstillet i retspraksis.
Aktierne skal  

 være erhvervet med videresalg med fortjeneste for øje, ligesom  

 skatteyders professionalisme og handlernes hyppighed og størrelse  

 spiller en rolle for vurderingen.
Er der statueret handelsnæring med  

 aktier, gælder det som udgangspunkt samtlige de aktier, som  

 skatteyderen handler med.
Er nogle aktier erhvervet til  

 anlægsbeholdningen, må skatteyder føre bevis herfor.
Ved afståelse af aktier erhvervet i handelsnæring, vil  

 skatteyder naturligvis blive næringsbeskattet.
Hvorvidt erhververen  

 ligeledes skal næringsbeskattes må afhænge af dennes  

 forhold.
Er erhververen næringsdrivende med køb og salg af  

 aktier, skal erhververens senere afståelse næringsbeskattes.  

 Dette gælder uanset om erhververen er en interesseforbundet part eller  

 ej, idet næringen i handelsnæring knytter sig til skatteyders  

 virksomhed - hver skatteyder vurderes selvstændigt i relation til, om  

 denne er i handelsnæring med en bestemt type aktiver eller ej.
Ved  

 vurderingen af, om erhververen generelt er næringsdrivende kan  

 hovedaktionærens/moderselskabets virksomhed mv. dog få  

 betydning.
Også vederlagsnæring er defineret på baggrund af  

 retspraksis.
Denne næring begrænser sig til de situationer, hvor  

 skatteyder som vederlag for en ydelse, som han er i næring med,  

 modtager eksempelvis aktier, som han ikke er i næring med.
Kun de som  

 vederlag modtagne aktier vil blive næringsbeskattet, når  

 skatteyder senere afstår disse.
Erhverver skatteyderen således  

 andre aktier eksempelvis ved kontant betaling, vil disse ikke som  

 udgangspunkt blive anset for modtaget som led i næring.
Ved afståelse af aktier erhvervet i vederlagsnæring, vil  

 skatteyder blive næringsbeskattet.
Hvorvidt erhververen skal  

 næringsbeskattes afhænger af erhververens forhold, såfremt  

 denne ikke er interesseforbundet med den skatteyder, som afstår  

 aktierne.
Afstås aktierne til en interesseforbundet part, vil netop  

 disse aktier muligvis også blive anset for næringsaktier for  

 erhververen, jf. praksis, som vedrører pantebreve.
Det kunne i  

 så fald være ud fra en betragtning om, at næringen knytter  

 sig til aktien modtaget som vederlag, og aktierne vedbliver at være  

 vederlag for en ydelse så længe aktierne befinder sig i  

 skatteyders interessesfære.
På baggrund heraf slutter styrelsen, at såfremt der kan  

 statueres smitte ved overdragelse af aktier/værdipapirer, er det kun i  

 de tilfælde, hvor det overdragne er erhvervet i  

 vederlagsnæring." ....
"Da ingen af de værdipapirer, som påtænkes overdraget,  

 er erhvervet i vederlagsnæring, indstiller styrelsen at  

 besvares med nej." Ad b.
 Styrelsen udtalte følgende, som blev tiltrådt af  

 Ligningsrådet:
 "I relation til [spørgsmålet] må der lægges  

 vægt på, at [M] på nuværende tidspunkt er  

 næringsdrivende med køb og salg af værdipapirer. [M]  

 må derfor som udgangspunkt afkræfte formodningen for, at  

 hensigten med erhvervelsen af aktierne er at opnå fortjeneste ved  

 videresalg, hvis ikke det skal anses for næringsdrivende med disse.
Der er imidlertid tale om, at selskabet flytter samtlige sine aktiver til  

 eller erhverver nye tilsvarende aktiver, med henblik på at dette  

 selskab skal drive den virksomhed, som det kommende holdingselskab hidtil har  

 drevet, jf. det oplyste om [D's] formål.
Dette faktum  

 understøtter rådgivers påstand om, at aktierne ikke  

 erhverves med henblik på videresalg men derimod må betragtes som  

 en anlægsinvestering.
At [D] stiftes med en egenkapital på ca.  

 3,5 mio. kr., således at selskabet er i stand til at erhverve aktiverne  

 for egne midler, taler ligeledes for at anse datterselskabsaktierne for  

 anlægsaktier.
