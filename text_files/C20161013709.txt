Cirkulære om protokollat til aftale om nyt lønsystem for lærere ansat på tjenestemandslignende vilkår ved institutioner for erhvervsrettet uddannelse og aftale om lønsystem for ledere ved erhvervsskoler Generelle bemærkninger 1. Finansministeriet, Lærernes Centralorganisation og Centralorganisationen af 2010 har den 10. november 2016 indgået vedlagte protokollat til Aftale om nyt lønsystem for lærere ansat på tjenestemandslignende vilkår ved institutioner for erhvervsrettet uddannelse (Modst. nr. 028-15) og Aftale om lønsystem for ledere ved erhvervsskoler (Perst. nr. 016-04).
 Med protokollatet etableres hjemmel til, at ansatte, der er fyldt 70 år, og som har en forsikringsmæssig pensionsordning, får pensionsbidrag af basislønnen eller skalatrinslønnen udbetalt som løn, medmindre den pågældende ønsker pensionsbidraget indbetalt på en pensionsordning.
 2. Protokollatet har virkning fra den 1. november 2016.
3. Cirkulærebemærkninger, der relaterer sig til en enkelt bestemmelse, er opført som bemærkning til denne bestemmelse.
Denne placering har ikke betydning for bestemmelsens henholdsvis bemærkningens retlige status.
Andre bemærkninger er opført forrest i cirkulæret under Generelle bemærkninger.
Ikrafttræden Cirkulæret træder i kraft 1. november 2016.
Finansministeriet, Moderniseringsstyrelsen, den 11. november 2016 Frank Nielsen Bilag 1 Protokollat til aftale om nyt lønsystem for lærere ansat på tjenestemandslignende vilkår ved institutioner for erhvervsrettet uddannelse og aftale om lønsystem for ledere ved erhvervsskoler - § 1. Udbetaling af pensionsbidrag som løn Til ansatte, der er fyldt 70 år, udbetales det efter aftalen gældende pensions-bidrag af basislønnen eller skalatrinslønnen som løn, medmindre den ansatte ønsker bidraget indbetalt på en pensionsordning.
Pensionsbidraget kan end-videre anvendes til køb af frihed.
Den ansatte retter henvendelse til ansættelsesmyndigheden, hvis pensions-bidraget ikke ønskes udbetalt som løn, men i stedet ønskes indbetalt til en efter den ansattes eget ønske anvist pensionsordning eller til køb af frihed.
Hvis den ansatte senere, dog tidligst efter et år, ikke længere ønsker pensions-bidraget indbetalt til en pensionsordning eller anvendt til køb af frihed, retter den ansatte på ny henvendelse til ansættelsesmyndigheden.
 Ved udbetaling som løn gælder følgende:
a) Der beregnes ikke særlig feriegodtgørelse af beløbet b) Beløbet er ikke pensionsgivende c) Beløbet indgår ikke ved beregning af overarbejds- eller merarbejdsbetaling.
For så vidt angår betaling og andre vilkår for køb af frihed gælder samme regler som for seniordage, således som disse er aftalt i bilag 2 A til aftale af 25. august 2011 om senior- og fratrædelsesordninger, jf.
Finansministeriets cirkulære af 29. august 2011 (Perst nr. 043-11).
 Cirkulærebemærkninger til § 1:
Hvis den ansatte ønsker pensionsbidraget indbetalt til en pensionsordning, kan det ske til en pensionsordning efter den ansattes eget valg.
Der er ikke krav om, at pensionsordningen skal opfylde bestemmelserne i Aftale om generelle krav til indhold af bidragsdefinerede pensionsordninger i staten mv. (ydelsessammensætning, tilbagekøb og overflytning i forbindelse med jobskifte), (Modst. nr. 028-16).
 Opmærksomheden henledes på, at ikke alle pensionsordninger optager medlemmer eller modtager pensionsbidrag fra medlemmer, der er fyldt 70 år.
 § 2. Ikrafttræden mv.
 Protokollatet har virkning fra 1. november 2016, og kan af parterne opsiges skriftligt med 3 måneders varsel til en 31. marts, dog tidligst den 31. marts 2018.
