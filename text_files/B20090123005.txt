Kapitel 1   Udpegning af det nationale akkrediteringsorgan Kapitel 2   Tavshedspligt Kapitel 3   DANAK-logoet Kapitel 4   Behandling af ansøgninger Kapitel 5   Ikrafttræden Bekendtgørelse om udpegning af det nationale akkrediteringsorgan1) I medfør af § 14, stk. 1, i lov nr. 602 af 24. juni 2005 om erhvervsfremme, som ændret ved § 8 i lov nr. 364 af 13. maj 2009, fastsættes efter bemyndigelse:
Kapitel 1 Udpegning af det nationale akkrediteringsorgan § 1. DANAK udpeges som Danmarks nationale akkrediteringsorgan efter Europa-Parlamentets og Rådets forordning nr. 765/2008 af 9. juli 2008 om kravene til akkreditering og markedsovervågning i forbindelse med markedsføring af produkter og om ophævelse af Rådets forordning nr. 339/93.
 Stk. 2. Ved DANAK forstås den del af Den Danske Akkrediterings- og Metrologifond, som har akkreditering som område.
 § 2. DANAK har til opgave at akkreditere virksomheder efter relevante standarder.
 Stk. 2. DANAK varetager tilsynet med de akkrediterede virksomheder.
 § 3. De nærmere vilkår for DANAK´s akkrediteringsvirksomhed fastlægges i en samarbejdsaftale mellem DANAK og Sikkerhedsstyrelsen.
Kapitel 2 Tavshedspligt § 4. Alle, der medvirker ved eller er knyttet til behandlingen af akkrediteringssager, er forpligtet i henhold til straffelovens § 152 a til over for uvedkommende at hemmeligholde, hvad de igennem deltagelsen i sagsbehandlingen bliver vidende om.
Kapitel 3 DANAK-logoet § 5. DANAK har retten til at bruge DANAK-logoet (kongekrone + DANAK), der er registreret som varemærke nr.
FR 1993 00027 hos Patent- og Varemærkestyrelsen.
Kapitel 4 Behandling af ansøgninger § 6. Når DANAK modtager en ansøgning om akkreditering, sender DANAK inden 14 dage en kvittering til ansøgeren med oplysning om 1) akkrediteringsprocessen, 2) fristen for meddelelse af afgørelsen, jf. § 7, stk. 1 og 2, 3) at ansøgeren ikke kan betragte akkrediteringen for givet, selvom DANAK ikke har truffet og meddelt afgørelsen inden fristen udløber, jf. § 7, stk. 3, og 4) klagemuligheder.
§ 7. DANAK skal træffe og meddele afgørelse om akkreditering senest 6 uger efter, at sagen er fuldt oplyst, jf. dog stk. 2. Sagen betragtes som fuldt oplyst, når der er indsamlet den fornødne dokumentation for, at ansøger opfylder akkrediteringskravene.
Det vil sige dokumentation for ansøgerens ledelsessystem, dokumentation indsamlet ved DANAK´s bedømmelse hos ansøgeren samt dokumentation for virksomhedens korrigerende handlinger og afhjælpning af fundne afvigelser.
Stk. 2. Fristen i stk. 1 kan forlænges én gang, hvis sagens kompleksitet berettiger det.
DANAK begrunder forlængelsen og varigheden af forlængelsen og meddeler dette til ansøgeren inden udløbet af fristen efter stk. 1.
 Stk. 3. Selvom DANAK ikke har truffet og meddelt afgørelse inden udløbet af fristerne efter stk. 1 og 2, kan akkrediteringen ikke anses for givet.
Kapitel 5 Ikrafttræden § 8. Bekendtgørelsen træder i kraft den 28. december 2009.
 Stk. 2. Samtidig ophæves bekendtgørelse nr. 914 af 25. september 2009 om udpegning af det nationale akkrediteringsorgan.
 § 9. Bekendtgørelsen gælder ikke for Færøerne og Grønland.
Sikkerhedsstyrelsen, den 11. december 2009 Carsten Sørig / Mathilde Lau Horsman 1) Bekendtgørelsen indeholder bestemmelser, som er nødvendige for anvendelsen af Europa-Parlamentets og Rådets forordning (EF) Nr. 765/2008 af 9. juli 2008 om kravene til akkreditering og markedsovervågning i forbindelse med markedsføring af produkter og om ophævelse af Rådets forordning (EØF) nr. 339/93, (EU-Tidende 2008 nr.
L 218, side 30). Ifølge artikel 249 i EF-Traktaten gælder en forordning umiddelbart i hver medlemsstat.
Bestemmelserne i denne bekendtgørelse berører således ikke forordningens umiddelbare gyldighed i Danmark.
Bekendtgørelsen indeholder endvidere bestemmelser, der gennemfører dele af Europa-Parlamentets og Rådets direktiv 2006/123/EF af 12. december 2006 om tjenesteydelser i det indre marked, (EF-tidende 2006 nr.
L 376, side 36).
