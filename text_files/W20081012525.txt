Offererstatningslovens § 1 - særligt om plejepersonales m.v. tilskadekomst i arbejdstiden, nævnets j. nr. 07-520-06955 N. j.nr. 07-520-06955 Ansøger var ansat som lærer i en specialklasse på en skole.
Idet ansøgeren gik fra klasselokalet til pause, snuppede en elev 2 sammenrullede aviser fra hendes rygsæk.
Ansøger bad eleven om at aflevere dem tilbage.
Da eleven ikke ville aflevere dem, vendte ansøger sig blot om for at gå ud af døren.
På vej ud af lokalet blev ansøgeren ramt i nakken af de 2 sammenrullede aviser, som skadevolderen kastede efter ansøgeren på 2-3 meters afstand.
Ansøgeren blev efterfølgende sygemeldt i en længere periode på grund af psykiske følger efter hændelsen.
Nævnet gav afslag på ansøgningen om erstatning i medfør af offererstatningslovens § 1, da der ikke med tilstrækkelig sikkerhed fandtes at være begået en straffelovsovertrædelse.
Nævnet vurderede, at skadevolder manglede fortsæt til at skade ansøgeren, og at hændelsen ikke kunne karakteriseres som egentlig vold.
Nævnet fandt således ikke, at et kast med 2 sammenrullede aviser under de givne omstændigheder, og på den anførte afstand kunne karakteriseres som vold, der indebar en overtrædelse af straffeloven.
Nævnet lagde endvidere vægt på, at det af skolens egen beskrivelse af hændelsen fremgik, at man som lærer i specialklassen ofte mødte uhensigtsmæssige handlemønstre fra eleverne.
Nævnet mente således ikke, at handlingen gik så langt ud over, hvad man som lærer i specialklassen kunne forvente, at der forelå en straffelovsovertrædelse.
