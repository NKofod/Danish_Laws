Der skulle ske forsikringsmæssig  

 afdækning af nogle nærmere bestemte pensionstilsagn Advokat A har ved skrivelse af 6. september 1994 for K's  

 Understøttelsesfond klaget over, at Finanstilsynet den 10. august 1994  

 bestemte, at der skal ske forsikringsmæssig afdækning af nogle  

 nærmere angivne pensionstillæg.
 Sagens behandling:
Foranlediget af en henvendelse fra Finansforbundet  

 bestemte Finanstilsynet ved skrivelse af 10. august 1994 i medfør af  

 lov om tilsyn med firmapensionskasser, at K's Understøttelsesfond  

 skulle etablere forsikringsmæssig afdækning af ydelserne i  

 henhold til fonden.
I skrivelsen anføres bl.a.
 ".... Efter de i sagen foreliggende oplysninger finder  

 tilsynet, at de omhandlede ydelser fra K's understøttelseskasse er at  

 anse som ydelser, der må anses for omfattet af lov om tilsyn med  

 firmapensionskasser.
Tilsynet finder særlig efter de modtagne regnskaber  

 og oplysninger om udbetalinger til modtagere af de omhandlede  

 understøttelser, at der er tale om, at ydelserne er givet i en  

 længere årrække og efter faste retningslinier.
Tilsynet  

 finder således, at der er skabt en berettiget forventning hos  

 modtagerne af de omhandlede understøttelser om, at disse  

 understøttelser vil fortsætte, uanset at de formelt  

 fremtræder som ét-årige bevillinger, og at der herved er  

 opstået et retskrav for de pågældende på fortsat at  

 modtage understøttelser.
 Tilsynet har derfor samtidig hermed anmodet advokat ....  

 foranledige, at der tages skridt til etablering af forsikringsmæssig  

 afdækning af ydelserne i henhold til K's  

 Understøttelsesfond.
 Tilsynet kan ikke på det foreliggende grundlag tage  

 stilling til om de lønmodtagere, der er omfattet af  

 understøttelsesfonden og nu arbejder i B på grund af  

 overflytning af arbejdsfunktionen til B, kan være omfattet af den  

 forsikringsmæssige afdækning, der skal etableres, eller om deres  

 rettigheder skal afdækkes ved en særlig forsikringsmæssig  

 ordning........".
 Ved skrivelse af 6. september 1994 indbragte advokat A for  

 K's Understøttelsesfond Finanstilsynets afgørelse for  

 ankenævnet, idet fonden bestrider, at man er omfattet af lov om tilsyn  

 med firmapensionskasser.
Under sagens behandling for ankenævnet har  

 Kammeradvokaten præciseret, at Finanstilsynets pålæg af 10.  

 august 1994 indebærer pligt til forsikringsmæssig afdækning  

 af ydelser til allerede pensionerede medarbejdere omfattet af  

 understøttelsesfonden samt pligt til at afdække ydelser til  

 endnu ikke pensionerede medarbejdere omfattet af fonden med virkning fra  

 tidspunktet for den enkelte medarbejders pensionering.
Pålægget  

 omfatter ikke direktionsmedlemmer og disses pårørende.
 Efter fondens begæring og med Finanstilsynets  

 tilslutning tillagde ankenævnet ved skrivelse af 17. oktober 1994  

 klagen opsættende virkning, jf. § 9 og § 4, stk. 3, i  

 bekendtgørelse nr. 885 af 30. oktober 1992 om  

 Erhvervsankenævnet.
 Ved skrivelse af 11. august 1995 tillod ankenævnet i  

 medfør af § 5 i lov om Erhvervsankenævnet Finansforbundet at  

 indtræde i sagen til støtte for Finanstilsynet.
 Der er afgivet skriftlige indlæg af advokat A ved  

 skrivelser af 1. december 1994, 15. februar 1996, 16. november 1995 og 21.  

 oktober 1996 og af Kammeradvokaten ved skrivelser af 13. juni, 11. og 12.  

 oktober 1995 samt 30. maj, 8. oktober og 29. november 1996.
 Sagens behandling har efter parternes begæring  

 været sat i bero på den side 8 ff. nævnte retssag.
 Sagen har været mundtligt forhandlet den 3. december  

 1996.
 Sagens omstændigheder:
 K, oprettede i 1965 en understøttelseskasse.
 Ifølge et internt cirkulære af 9. juni 1965  

 til medarbejderne anførtes bl.a.:
 "...... Siden fondens etablering har styrelsen ved  

 adskillige lejligheder overvejet medarbejdernes pensionsforhold, som man  

 gerne ønskede forbedret, men styrelsen har på den anden side  

 været ængstelig ved at binde sig til et alt for fast system under  

 hensyn til de reformer, der er under udvikling såvel inden for den  

 offentlige pension - folkepension og ATP - og de private forsikringer -  

 gruppelivsforsikringer og forbedret invalidepension.
 .........
 Efter indstilling fra dette udvalg har styrelsen på  

 et møde den 24. maj 1965 vedtaget at gennemføre følgende  

 pensionssystem:
I.
De nuværende individuelle pensionsordninger  

 bibeholdes med følgende udbygninger:
 .....
II.
Der oprettes en understøttelseskasse,  

 hvis formål det er inden for rammerne af kassens vedtægter ....  

 at yde støtte til forbedring af kårene for fondens pensionerede  

 medarbejdere samt til medarbejderes enker og børn.
 .........
Omfanget af den supplering af pensionerne, som kassen kan  

 yde, kan ikke på forhånd angives.
Det må fastsættes  

 år for år af kassens bestyrelse under hensyntagen til kassens  

 indtægter og størrelsen af de pensioner, de pensionsberettigede  

 opnår gennem de i fonden tegnede individuelle pensioner og de  

 offentlige pensionsordninger.
 Dels på grund af usikkerheden med hensyn til de  

 faktorer, der bestemmer kassens tilskud, og dels på grund af forholdet  

 til pensionskasseloven kan understøttelseskassen ikke give et juridisk  

 bindende løfte om et bestemt tilskud, men styrelsens  

 målsætning er for så vidt klar nok:
 Understøttelseskassen omfatter alle, der har  

 været ansat i fonden mindst et år efter det fyldte 24. år.  

 Har medarbejderen været ansat mindst 26 år og fratræder  

 på grund af alder eller sygdom, kan det tilskud, kassen yder,  

 sammenlagt med den pension, den pågældende i forvejen er sikret  

 ved en eksisterende pensionsordning og de offentlige pensioner, ikke  

 overstige 75% af den pensionsgivende løn for ansatte til og med  

 kontorchefer, medens tilskudssatsen for højere gagerede er 75% af  

 kontorcheflønnen og 50% af resten.
Opmærksomheden henledes på, at der ved  

 pensionsgivende løn forstås bruttolønnen, således  

 som den til enhver tid reguleres, for medarbejdere i den stilling og  

 lønklasse, pensionisten var placeret i ved sin fratræden.
Dette  

 betyder, at pensionerne vil blive både pristals- og  

 velstandsreguleret.
 .
......." Understøttelseskassens - nu K's  

 Understøttelsesfonds - formue bestod ved oprettelsen af 1.750.000 kr.,  

 som K indskød.
Fondens indtægter er renter m.v. af denne  

 kapital.
 Ifølge understøttelsesfondens  

 vedtægter, der - dog ikke af betydning for denne sag  - senest er  

 blevet ændret i august 1990, ledes fonden af en bestyrelse på 5  

 medlemmer, hvoraf 3 udpeges af ledelsen i K og 2 vælges af  

 medarbejderne.
Ifølge vedtægternes § 6, stk. 4 og 7,  

 fastsætter fondens bestyrelse år for år størrelsen  

 af tilskuddene, og til hvem de skal ydes, under hensyntagen til fondens  

 indtægter og størrelsen af de pensioner, de  

 støtteberettigede opnår, dels gennem de for hver enkelt i K  

 tegnede pensionsordninger dels gennem de offentlige pensionsordninger  

 inklusiv ATP.
Tilsagn om støtte af enhver art kan alene gives for et  

 år ad gangen i hvert enkelt tilfælde, hvorom der træffes  

 beslutning i fondens bestyrelse.
Om afgrænsningen af de støtteberettigede  

 hedder det nu i § 6, at tilskud "kan kun ydes" til medarbejdere, som er  

 blevet ansat i K inden 1. juli 1987. Det er endvidere bl.a. en betingelse, at  

 der for medarbejderen er etableret en af K godkendt pensionsordning med en  

 rimelig dækning for alderspension, invalidepension samt  

 ægtefælle- og børnepension, og at medarbejderen ved  

 ansættelsen ikke var fyldt 35 år.
Medarbejdere, som ikke opfylder  

 de sidstnævnte betingelser, kan dog indtræde i fonden på  

 særlige vilkår.
 Ifølge § 4 kan fondens bestyrelse tegne  

 forsikringsdækning til hel eller delvis dækning af den  

 støtte, som fonden kan yde til pensionerede medarbejdere og til  

 medarbejderes efterladte ægtefæller og børn.
Størrelsen af udbetalingerne fra fonden er blevet  

 fastsat år for år i et protokollat om målsætning for  

 understøttelsesfondens virksomhed.
For ankenævnet er fremlagt  

 målsætningerne for 1965, 1992 og 1993.
 Reglerne for beregning af tilskud til alderspension,  

 invalidepension og ægtefællepension er i alt væsentligt  

 overensstemmende i 1965, 1992 og 1993 målsætningerne og svarende  

 til målsætningen i cirkulæreskrivelsen af 9. juni 1965,  

 mens der i forhold til 1965 målsætningen er sket en betydelig  

 udbygning i 1992 og 1993 målsætningerne af reglerne om  

 børnepension og tilføjet særlige regler for:
- alderspension til ansatte, der har været udsat for  

 lønnedgang, - alders- og invalidepension til deltidsansatte, - ændrede betingelser for at opnå  

 ægtefællepension i overensstemmelse med 1993 lovændringen af  

 tjenestemandspensionsloven - særlige regler om ægtefællepension  

 efter invalidepensionister og ansatte, der er omkommet i tjenesten, samt - regler om 3 måneders efterpension ved en  

 pensioneret medarbejders død.
For ankenævnet er fremlagt fondens  

 årsregnskaber for 1982 - 1992. Det fremgår heraf, at fondens  

 egenkapital er steget fra 38.254.666 kr. ultimo 1982 til 97.812.022 kr.  

 ultimo 1992. I 1982 udgjorde fondens indtægter 5.259.000 kr. og  

 udgifterne 934.000 kr., heraf tilskud til pensioner 862.000 kr.
I 1992  

 udgjorde fondens indtægter 11.381.314 kr. og udgifterne 7.736.535 kr.,  

 heraf tilskud til pensioner 3.761.247 kr. og realrenteafgift 3.638.494  

 kr.
 I beretningen til 1992 årsregnskabet er bl.a.  

 anført:
 "Ved udgangen af 1992 var i alt 296 medarbejdere omfattet  

 af Understøttelsesfonden, en nedgang på 27 medarbejdere i  

 forhold til udgangen af 1991, hvor 323 medarbejdere omfattedes af  

 Understøttelsesfonden.
Antallet af pensionister udgjorde ved udgangen af 1992 21,  

 som fordeler sig med 3 alderspensionister, 3  

 ægtefællepensionister, 7 invalidepensionister, 8  

 førtidspensionister og 0 børnepensionister." I revisionsprotokollatet til 1992 regnskabet er  

 anført under "Særlige forhold":
 "Fondens pensionstilskud sker i henhold til  

 vedtægternes bestemmelser efter årlige bevillinger.
Fonden skønnes således ikke at være  

 omfattet af firmapensionskasseregelsættet.
Der er derfor ikke foretaget  

 pensionsmæssige henlæggelser i Fondens regnskab.
Ifølge aktuarmæssig opgørelse ville  

 fondens pensionsmæssige hensættelser ved egentlige  

 pensionstilsagn udgøre 45,7 mio.kr. pr. 1/1 1993." Klageren har oplyst, at medarbejdere er underrettet om  

 fonden og dens vedtægter gennem medarbejderhåndbogen, og at  

 medarbejderne underrettes om de årlige målsætninger.
Der er  

 ikke givet medarbejdere løbende meddelelser med beregning af den  

 ydelse, de efter gældende målsætning ville kunne opnå  

 ved pensionering.
Klageren har endvidere oplyst, at der gennem en lang  

 årrække har været tilstrækkelige midler i fonden til  

 at opfylde målsætningen om supplering af egenpensionen op til 75%  

 af den til enhver tid gældende løn på pensionistens  

 løntrin ved pensioneringen samt til at udvide  

 målsætningen.
Pensionisterne må hvert år indsende  

 dokumentation for deres øvrige pensionsindtægter og  

 invalidepensionister tillige dokumentation for eventuelle  

 arbejdsindtægter, førend fonden giver tilsagn for endnu et  

 år.
Siden 1965 er der ydet støtte fra fonden til mindre  

 end 30 pensionerede medarbejdere.
Pr. 1.10.1995 modtog 16 pensionerede  

 medarbejdere, hvoraf 3 var tidligere direktører eller  

 pårørende til tidligere direktører, understøttelse  

 fra fonden med i alt 1,3 mio. kr.. Der er tegnet en firmapension gennem PFA  

 for samtlige medarbejdere i K.
Klageren skønner, at kun hver femte  

 medarbejder, der er omfattet af fonden, fremtidigt vil kunne komme i  

 betragtning, hvis bestyrelsens målsætning for 1995  

 videreføres.
 Regelgrundlaget:
 Efter lov om tilsyn med pensionskasser (lov nr. 183 af 11.  

 maj 1935, senest: lovbekendtgørelse nr. 4 af 12. januar 1984 med  

 senere ændringer), der var gældende indtil den 28. maj 1989, § 1,  

 stk. 2, jf. stk. 1, var "tilsagn om ydelse af pension", som en virksomhed  

 afgav til det hos den ansatte personale, omfattet af loven, hvilket  

 medførte, at pensionen skulle afdækkes i en pensionskasse,  

 medmindre forpligtelsen blev overført til et anerkendt  

 livsforsikringsselskab (pensionsforsikringsselskab).
 Denne lov blev med virkning fra den 28. maj 1989  

 afløst af lov om tilsyn med firmapensionskasser (lov nr. 326 af 24.  

 maj 1989, nu lovbekendtgørelse nr. 670 af 19. august 1993).  

 Sidstnævnte lovs ? 1, stk. 1,  

 er sålydende:
"Ethvert løfte om pension (pensionstilsagn) i  

 forbindelse med et ansættelsesforhold skal afdækkes enten i et  

 forsikringsselskab eller en pensionskasse, der har koncession i henhold til  

 lov om forsikringsvirksomhed, eller i en pensionskasse, der har koncession i  

 henhold til denne lov." I motiverne til denne bestemmelse (Folketingstidende  

 1988-89, Tillæg A, sp. 3418 ff.) hedder det:
"Bestemmelsen foreskriver i stk. 1, at løfter  

 om pension (pensionstilsagn) skal afdækkes enten i et  

 forsikringsselskab eller i en pensionskasse.
Ved denne regel bringes  

 pensionsløfter under tilsyn enten efter reglerne i denne lov eller i  

 lov om forsikringsvirksomhed.
Derved sikres, at der, når  

 pensionsløfterne til sin tid bliver aktuelle, vil være midler  

 til stede til honorering af disse. ...
 § 1 indskrænker sig til at fastlægge, at  

 pensionsforpligtelser i forbindelse med ansættelsesforhold skal  

 afdækkes i et forsikringsselskab eller en pensionskasse.
Pligt til afdækning indtræder, når en  

 virksomhed eller flere virksomheder i samme koncern i fællesskab over  

 for de ansatte giver tilsagn om pension.
Afgrænsningen mellem egentlige  

 pensionstilsagn og pensionslignende ordninger, der falder uden for loven, har  

 været vanskelig i tilfælde, hvor der gennem tilkendelse af  

 formelt enkeltstående ydelser igennem en årrække  

 måtte være skabt en forventning hos modtagerne om også i  

 fremtiden at modtage disse ydelser, selv om de ikke ifølge givernes  

 opfattelse har juridisk krav derpå.
Sådanne formelt  

 enkeltstående ydelser ydes i praksis såvel af pensionskasser som  

 af arbejdsgivere.
For pensionskassernes vedkommende... Ydelser fra  

 virksomhederne kan være finansieret enten over den løbende drift  

 eller via hjælpe- eller understøttelsesfonde, der er godkendt i  

 medfør af pensionsbeskatningslovens § 52. ...
 Afgørende for om sådanne ydelser  

 henhører under lovens område er, om der er afgivet et juridisk  

 bindende løfte om pension enten ved ansættelsen, i  

 ansættelsesperioden eller på fratrædelsestidspunktet.
Afgiver arbejdsgiveren et tilsagn om pension, antages det  

 principielt at være omfattet af loven, selv om der ved afgivelsen tages  

 forbehold for ændring af pensionens størrelse eller for, at  

 pension kun udbetales så længe virksomheden ser sig i stand  

 hertil.
Derimod foreligger der ikke et bindende tilsagn omfattet af loven,  

 hvis der på ansættelsestidspunktet blot stilles den ansatte i  

 udsigt, at det ved den pågældendes fratræden på grund  

 af alder, vil kunne tages op til afgørelse, om der skal ydes pension  

 under en eller anden form.
Såfremt der på  

 fratrædelsestidspunktet afgives et tilsagn om pension, vil dette skulle  

 afdækkes efter loven.
Der kan derimod ikke siges at foreligge noget tilsagn, der  

 omfattes af lovforslagets ordlyd, hvis der ved den ansattes fratræden  

 på grund af alder ydes et beløb uden forpligtelse til at  

 vedblive hermed.
Der foreligger ej heller nogen forpligtelse, hvis  

 beløbet f.eks. ydes efter ansøgning og arbejdsgiveren ved  

 beløbets udbetaling klart tilkendegiver, at dette alene udbetales for  

 et år, og at det hvert år må tages op, om ordningen kan  

 fortsætte, og med hvilket beløb.
Der kan ikke med rette siges at  

 være skabt en forventning hos modtageren om, at udbetalingerne vil  

 fortsætte, så længe den pågældende lever.
..." Den til grund for lovforslaget liggende betænkning  

 nr. 1096/1987, "Revision af lov om tilsyn med pensionskasser", indeholder  

 på side 159-161 tilsvarende bemærkninger.
 Ankenævnets tidligere afgørelser:
 Ankenævnet har tidligere truffet afgørelser  

 vedrørende pålæg efter lov om firmapensioner ved kendelser  

 af 23. juli 1992, 8. november 1993 og 23. oktober 1995, jf.  

 årsberetningerne side 134, 136 og 146.
Den 10. maj 1995 afsagde Østre Landsret (3. afd.  

 nr.
B - 2911-92) dom i den sag, der vedrører ankenævnets  

 kendelse af 23. juli 1992 (j.nr. 89-16.872). Sagen var anlagt mod  

 Finanstilsynet.
Med to stemmer mod en tog Landsretten Finanstilsynets  

 frifindelsespåstand til følge, hvorved Finanstilsynets og  

 Erhvervsankenævnets afgørelser om, at nærmere bestemte  

 etårige bevillinger fra en bank til nogle pensionister skulle  

 afdækkes forsikringsmæssigt, stod ved magt.
Dommens  

 præmisser er sålydende:
 "Dommerne Birte Lynæs og Østerborg  

 udtaler:
De etårige bevillinger er under pensionskassens  

 afvikling givet hvert år i en meget lang årrække til alle  

 pensionerede medlemmer af pensionskassen.
Beregningen af bevillingernes  

 størrelse er sket efter ganske ensartede principper, og således  

 at de har kompenseret for dyrtiden.
Ydelserne har udgjort en væsentlig  

 andel af den udbetalte pension.
For de erhvervsaktive medlemmer af  

 pensionskassen er de etårige bevillinger i en meget lang  

 årrække indgået i de årlige meddelelser om  

 beregningen af pensioner på tilsvarende måde.
Både for de  

 pensionerede og for de erhvervsaktive medlemmer af pensionskassen må  

 bevillingerne anses for givet i forbindelse med  

 ansættelsesforholdet.
Uanset at bevillingerne kun har været givet for et  

 år ad gangen uden tilsagn om fortsættelse, findes der efter det  

 anførte at være opstået et retskrav for alle  

 pensionskassens medlemmer på pension beregnet efter den hidtil fulgte  

 praksis.
I henhold til § 1 i lov om tilsyn med firmapensionskasser  

 påhviler det banken at afdække denne forpligtelse, der omfatter  

 fremtidig pristalsregulering.
 Disse dommere stemmer derfor for at tage Finanstilsynets  

 frifindelsespåstand til følge.
 Dommer Bent Otken udtaler:
 I henhold til det, der af flertallet er anført om  

 tilskudsbevillingerne, findes der såvel hos allerede pensionerede som  

 hos endnu erhvervsaktive medlemmer af pensionskassen at være skabt en  

 forventning om, at de årlige bevillinger af pensionstilskud alt andet  

 lige ville blive fortsat.
 Det er imidlertid hvert år og ved de særlige  

 henholdsvis i 1970 og 1982 givne lejligheder udtrykkeligt blevet  

 tilkendegivet, at tilskuddene alene blev bevilget for et år ad gangen.  

 Hverken princippet i funktionærlovens § 17 a, der vedrører  

 ophør af et ansættelsesforhold, eller andre  

 retsgrundsætninger kan føre til, at der bortses fra disse  

 tilkendegivelser.
 Der er derfor ikke  grundlag for at antage, at  

 pensionskassens medlemmer har erhvervet retskrav mod banken på  

 udbetaling af de omhandlede pensionstilskud.
 Da ydelserne således ikke er omfattet af  

 afdækningspligten i henhold til § 1 i lov om tilsyn med  

 firmapensionskasser, jf. den tidligere lov om tilsyn med pensionskasser, har  

 Finanstilsynet ikke haft hjemmel til at pålægge banken at  

 foretage afdækning af ydelserne.
 Denne dommer stemmer herefter for at tage sagsøgers  

 principale påstand til følge.
Der træffes afgørelse efter  

 stemmeflertallet." Dommen er anket til Højesteret.
 Parternes argumentation:
Klageren har gjort gældende, at Finanstilsynets  

 pålæg ikke er hjemlet i lov om tilsyn med firmapensionskasser.  

 Loven omfatter pensionstilsagn fra arbejdsgiveren.
I den foreliggende sag er  

 der tale om ydelser fra en fond, som ikke kan identificeres med  

 arbejdsgiveren, K, idet K ikke kan råde over fondens midler, og idet  

 fonden ledes af en bestyrelse, hvori medarbejderne også er  

 repræsenteret.
Endvidere afgiver fonden ikke pensionstilsagn, hvilket  

 fonden ifølge vedtægterne er afskåret fra.
Efter  

 vedtægterne fastsætter fondens bestyrelse år og for  

 år såvel størrelsen af tilskuddene, som til hvem de skal  

 ydes.
Medarbejderne er gennem personalehåndbogen underrettet om, at  

 støttetilsagn efter vedtægterne kun gives for et år ad  

 gangen efter bestyrelsens bestemmelse, og gennem de årlige  

  målsætninger om, at der med mellemrum sker ændringer i  

 målsætningerne.
For så vidt angår de pensionerede  

 medarbejdere, der modtager tilskud, er det i tilskudsskrivelserne  

 anført, at der alene er taget stilling til tilskuddet for det  

 pågældende år.
For så vidt angår medarbejdere,  

 omfattet af fonden, som endnu ikke er pensionerede, ville der i øvrigt  

 kun kunne være tale om en betinget forventning om tilskud, idet tilskud  

 fra fonden efter vedtægterne forudsætter, at medarbejderen  

 på pensioneringstidspunktet er ansat i K.
Loven om tilsyn med  

 firmapensionskasser kan ikke antages at omfatte betingede  

 pensionstilsagn.
Fondens forhold adskiller sig afgørende fra faktum  

 i ovennævnte sag, der er under anke til Højesteret: I  

 nærværende sag hidrører ydelserne fra en fond, der er  

 uafhængig af arbejdsgiveren, og som efter vedtægterne er  

 afskåret fra at give pensionstilsagn.
Fondens midler er undergivet de  

 særlige placeringsregler, der følge af fondslovgivningen.  

 Medarbejdere har ikke fået løbende tilkendegivelser om  

 beregningen af et forventet tilskud fra fonden efter pensionering.  

 Udbetalingerne fra fonden kan ikke anses at udgøre en væsentlig  

 del af de samlede pensionsydelser.
Kammeradvokaten har for Finanstilsynet gjort  

 gældende, at understøttelsesfonden i relation til loven må  

 identificeres med arbejdsgiveren, K, idet fonden er oprettet af K som led i  

 pensionsordningen for K's medarbejdere, idet fondens midler hidrører  

 for K, og idet K har flertal i fondens bestyrelse.
Ydelserne fra fonden  

 må, uanset at det i forbindelse med fondens etablering i 1965 blev  

 tilkendegivet, at der ikke kunne afgives juridisk bindende løfter om  

 tilskud, i alt fald nu være afdækningspligtige efter loven under  

 hensyn til: at ydelserne er givet over en længere  

 årrække, at dette er sket efter faste retningslinier, og  

at  tilskudsmodtagerne nu har en sådan forventning om fortsat at  

 modtage tilskud efter fondens vedtægter, at denne forventning  

 udløser en afdækningsforpligtelse.
Hertil kommer, at  

 tilskuddet fra starten har været præsenteret som et led i K's  

 samlede pensionsordning, at udbetalingerne betegnes som "tilskud til  

 pension", og at ydelsernes variable størrelse navnlig beror  

 på, at de skal ses i sammenhæng med pensionistens øvrige  

 pensionsindtægter.
Ydelserne kan således ikke anses for  

 trangsbestemte, og pensionisternes øvrige økonomiske  

 vilkår er fonden uvedkommende.
Endvidere har de endnu ikke pensionerede  

 medarbejdere en berettiget forventning om, at de, når de pensioneres  

 fra deres stillinger i K, får suppleret deres pension i  

 overensstemmelse med fondens målsætninger.
Kammeradvokaten har videre anført, at fondens  

 forhold i afgørende grad svarer til faktum i den ovennævnte sag,  

 der er under anke til Højesteret.
I begge tilfælde er der tale  

 om, at medarbejderes individuelle pensioner suppleres med tilskud, der  

 formelt bevilges årligt, men som beregnes efter ganske faste  

 retningslinier med en slags samordningsfradrag for de ydelser, som  

 medarbejderen modtager i medfør af en individuel pensionsordning og  

 fra det offentlige.
 Finansforbundets advokat, C, der har været  

 forhindret i at deltage i den mundtlige forhandling, har, efter at være  

 gjort bekendt med Finanstilsynets præcisering af pålægget  

 til klageren, ved skrivelse af 13. december 1996 anført:
 "....
 Det fremgår af kammeradvokatens brev af 29. november  

 d.å., at Finanstilsynets påbud vedrører personer, der  

 modtager ydelser fra K, og at det er disse ydelser, der skal  

 afdækkes.
I relation hertil skal jeg bemærke, at der for mig  

 at se ikke er hjemmel i firmapensionskasseloven til at foretage en opdeling,  

 således at der alene skal foretages afdækning vedrørende  

 pensionstilsagn for de, der allerede er pensioneret.
Hensigten med  

 afdækningspligten i firmapensionskasselovens ? 1 er at sikre, at der til enhver tid er  

 tilstrækkelige med midler til at dække pensionstilsagnene, det  

 være sig såvel for pensionerede som for tjenstgørende  

 medlemmer.
 For mig at se vil det derfor stride mod hele hensigten med  

 firmapensionskasselovens § 1, hvis der blev foretaget en sådan opdeling  

 af afdækningspligten, som beskrevet i kammeradvokatens brev.
...." Ankenævnet udtaler:
 K's Understøttelsesfond er oprettet af K med det  

 formål at supplere medarbejdernes pensioner.  

 Understøttelsesfondens midler hidrører fra indskud fra K og  

 renter heraf, og K's ledelse er repræsenteret i fondens bestyrelse.  

 Ydelserne fra understøttelsesfonden må derfor i relation til lov  

 om tilsyn med firmapensionskasser anses at hidrøre fra K  som  

 arbejdsgiver.
Med hensyn til spørgsmålet, om der foreligger  

 løfter om pension, jf. lovens ? 1, stk. 1, lægger ankenævnet  

 vægt på følgende: Der er ved understøttelsesfondens  

 oprettelse og ved senere ansættelser indtil 1. juli 1987 for den  

 enkelte medarbejder blevet taget stilling til, om medarbejderen var omfattet  

 af fonden, eventuelt på særlige vilkår.  

 Målsætningen ved fondens oprettelse om supplering af  

 egenpensionen, at medarbejderen ved fuld pensionsalder sammen med andre  

 pensionsydelser samlet skulle opnå en pension på 75% - for  

 så vidt angår lønbeløb over kontorchefniveau 50% -  

 af den til enhver tid gældende løn på medarbejderens  

 løntrin på pensioneringstidspunktet, er stedse blevet fastholdt.  

 Der har i alt fald i en lang årrække været  

 tilstrækkelige midler i fonden til fuldt ud at opfylde  

 målsætningen, og ansøgninger om ydelser i overensstemmelse  

 med målsætningen er i alle tilfælde blevet fulgt.
Der  

 skønnes også i fremtiden at være tilstrækkelige  

 midler hertil.
Heroverfor finder ankenævnet det ikke  

 afgørende, at pensionsydelserne ifølge vedtægterne  

 bevilges for et år ad gangen.
Med hensyn til de i cirkulæret af  

 9. juni 1965 anførte begrundelser for dette forbehold i  

 vedtægterne bemærkes, at ønsket om ikke at blive  

 omfattet af pensionskasselovgivningen ikke kan tillægges retlig  

 betydning, at hensynet til at muliggøre en løbende  

 tilpasning af målsætningen til ændringer i regler om  

 offentlige pensionsydelser efter de valgte beregningsprincipper for  

 egenpensionen ikke har betydning, og at der ikke - i alt fald ikke i  

 en lang årrække - har været usikkerhed med hensyn til, om  

 fondens midler var tilstrækkelige til at opfylde  

 målsætningen for egenpensionen fuldt ud.
 Ankenævnet tiltræder derfor, at der for de  

 medarbejdere i K, der er omfattet af understøttelsesfonden, foreligger  

 et løfte om pension, jf. § 1, stk. 1, i lov om tilsyn med  

 firmapensionskasser, som kan kræves afdækket i alt fald i det  

 omfang, som Finanstilsynet har bestemt ved skrivelse af 10. august 1994 som  

 præciseret under sagens behandling for ankenævnet.
 Ankenævnet stadfæster derfor Finanstilsynets  

 afgørelse.
