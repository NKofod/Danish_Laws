Nr BTB 22 Betænkning over Forslag til folketingsbeslutning om Danmarks ratifikation  

 af FN-konventionen af 20. november 1989 om barnets rettigheder   

 Nr B 22 1990-91, 2. samling Afgivet af Retsudvalget Afgivet: 19910523 Udvalget har behandlet beslutningsforslaget i en række møder og har herunder stillet spørgsmål til justitsministeren, som denne har besvaret dels skriftligt, dels i samråd.
Endvidere har udvalget stillet spørgsmål til udenrigsministeren, som denne har besvaret skriftligt.
 Udvalget har modtaget skriftlige henvendelser fra Jens Brøsted, København,  

 og Dansk Ungdoms Fællesråd.
 Der er af et flertal og af et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget)  

 beslutningsforslaget til vedtagelse med det af flertallet stillede  

 ændringsforslag, idet flertallet kan tilslutte sig, at børnekonventionen  

 ratificeres.
Af de grunde, der blev anført under forslagets 1. behandling, finder  

 flertallet ikke, at kravet i artikel 37 (c) om, at fængslede børn skal holdes  

 adskilt fra voksne, er opfyldt.
Flertallets tilslutning er derfor betinget  

 af, at der tages et midlertidigt forbehold og samtidig afgives en erklæring.  

 Der henvises til bemærkningerne til ændringsforslag nr. 2.
 Flertallet hilser i øvrigt med tilfredshed, at regeringen nu erkender, at  

 konventionen giver børn, der ellers ville blive statsløse, ret til straks ved  

 fødslen at opnå statsborgerskab.
 Et mindretal (Det Konservative Folkepartis, Venstres,  

 Centrum-Demokraternes og Kristeligt Folkepartis medlemmer af udvalget)  

 indstiller beslutningsforslaget til vedtagelse uændret, idet  

 mindretallet hilser med tilfredshed, at der med forslaget til  

 folketingsbeslutning er lagt op til, at Danmark nu kan ratificere FN's  

 børnekonvention med det i beslutningsforslaget angivne forbehold.
 Mindretallet er især meget tilfreds med, at den danske lovgivning, som det  

 fremgår af bemærkningerne til beslutningsforslaget og af justitsministerens  

 besvarelser af udvalgets spørgsmål 1, lever op til konventionens krav.
 Samtidig er der grund til at pege på, at konventionen vil være en vigtig  

 kilde til inspiration i forbindelse med de fremtidige overvejelser om børns  

 rettigheder i samfundet.
 Mindretallet håber derfor, at Danmarks tiltrædelse af konventionen vil  

 kunne skabe et godt grundlag for en positiv udvikling på dette område.
Udvalget har særlig drøftet spørgsmålet om anbringelse af børn i de meget  

 få tilfælde, hvor det er nødvendigt at sætte børn i fængsel.
De redegørelser,  

 justitsministeren har afgivet til udvalget, viser efter mindretallets  

 opfattelse, at Danmark opfylder konventionens krav på dette område, og  

 mindretallet er derfor enig med justitsministeren i, at Danmark - ligesom  

 Norge og Sverige - ikke behøver at tage forbehold over for konventionens  

 artikel 37 (c).
Et mindretal inden for mindretallet (Centrum-Demokraternes medlem af  

 udvalget) ønsker at tilføje, at der bør udvises den største omhu, når børn  

 anbringes i fængsel.
Man bør i videst muligt omfang tilstræbe, at børnene  

 ikke under opholdet udsættes for en negativ påvirkning fra ældre indsatte.
 Et andet mindretal (Fremskridtspartiets medlem af udvalget)  

 indstiller forslaget til vedtagelse med det af mindretallet stillede  

 ændringsforslag og bemærker i øvrigt:
 Ved tvivlsspørgsmål om, hvor grænsen mellem forældrenes rettigheder og  

 pligter (konventionens artikel 5) og barnets rettigheder (konventionens  

 artikel 13-16) skal gå, lægger mindretallet størst vægt på konventionens  

 artikel 5.
 Mindretallet er af den opfattelse, at børn er forældrenes, og at  

 forældrene derfor har både pligt og ret til at drage omsorg for, at deres  

 børns tarv tilgodeses bedst muligt.
 Forældrene ved bedst, hvad er tjener barnets tarv, og de offentlige  

 myndigheder skal derfor i mindst muligt omfang blande sig i forældrenes  

 opdragelse af og omsorg for børnene.
Ændringsforslag Til teksten Af et mindretal (FP):
 1) I teksten ændres »artikel 40, stk. 2, (b), (v)» til:  

 »artiklerne 7 og 40, stk. 2, (b), (v)».
 Af et flertal (S, SF og RV):
 2) I teksten ændres »artikel 40, stk. 2, (b), (v)» til:  

 »artiklerne 37 (c) og 40, stk. 2, (b), (v)».
Bemærkninger Til nr. 1 Danmark skal ikke være bundet af artikel 7, før den danske udlændingelovs  

 regler om familiesammenføring er ændret således, at barnets forældre ikke  

 efterfølgende tildeles dansk opholdstilladelse (familiesammenføring).
Til nr. 2 Ændringsforslaget betyder, at Danmark ratificerer konventionen om barnets  

 rettigheder, men at der tages et midlertidigt forbehold over for bestemmelsen  

 om, at ethvert barn, der er berøvet friheden, holdes adskilt fra voksne.
 Samtidig skal Danmark afgive en erklæring, ifølge hvilken man påtager sig  

 at søge følgende opnået inden for en 2-års-periode:
- at indskrænke brugen af frihedsberøvelse af børn til det absolutte  

 minimum, - at børn ikke frihedsberøves i fængsler eller arresthuse, men i sociale  

 institutioner, hvor voksne ikke er frihedsberøvede, og - kun at gøre undtagelse herfra, hvis barnets tarv i helt særlige tilfælde  

 taler for, at det bør være sammen med een eller flere frihedsberøvede voksne.
Dorte Bennedsen (S) Erling Christensen (S) Lise Hækkerup (S) Frank  

 Jensen (S) Ove Fich (S) Karen Jespersen (S) Ebba Strange (SF) nfmd.  

Gert Petersen (SF) Svend Aage Jensen (CD) Grove (KF) fmd.
Helge  

 Adam Møller (KF) Inge Dahl-Sørensen (V) Birthe Rønn Hornbech (V) Svend Aage  

 Jensby (V) Tom Behnke (FP) Niels Helveg Petersen (RV) Inger Stilling Pedersen  

 (KRF) Tilføjelsen til betænkningen Efter at 2. (sidste) behandling af beslutningsforslaget blev afbrudt, er det henvist til fornyet udvalgsbehandling.
Udvalget har behandlet beslutningsforslaget i et yderligere møde og har herunder haft justitsministeren i samråd.
 Endvidere har ministeren oversendt en skrivelse af 29. maj 1991, hvori  

 ministeren har redegjort for, at man allerede nu vil iværksætte en  

 afsoningsordning for unge lovovertrædere, som vil kunne tilgodese de hensyn,  

 der ligger til grund for konventionens artikel 37 (c).
 Det fremgår heraf, at Justitsministeriet den 3. maj 1991 i et cirkulære  

 til arrestinspektørerne og arrestforvarerne har tilkendegivet, at unge under  

 18 år aldrig må placeres i celle sammen med personer over 18 år, og at det  

 for så vidt angår fællesskab med andre indsatte, er personalets opgave nøje  

 at vurdere, hvem man kan give den unge fællesskab med, således at  

 fællesskabet er i overensstemmelse med den unges tarv.
 For så vidt angår de københavnske fængsler har man etableret en ordning,  

 hvorefter alle børn, der varetægtsfængsles, placeres i Blegdamsvejens  

 Fængsel, og således at de ikke anbringes i ustyret fællesskab, medmindre  

 personalet i hvert enkelt tilfælde skønner, at det er varetagelse af den  

 unges tarv at være i ustyret fællesskab med en eller flere udvalgte voksne,  

 og at der skal føres notat over, hvem man har skønnet det tilrådeligt at give  

 den unge ustyret fællesskab med.
 Et flertal (Socialdemokratiets, Socialistisk Folkepartis og Det Radikale  

 Venstres medlemmer af udvalget) kan tilslutte sig disse foranstaltninger, men  

 ønsker den københavnske ordning udstrakt til at gælde hele landet, således at  

 der pålægges arrestinspektørerne at give konkrete begrundelser i hvert enkelt  

 tilfælde med hensyn til, hvorfor man har skønnet det tilrådeligt at lade den  

 15-17- årige have fællesskab med voksne, og således at det konkret angives  

 med hensyn til hver enkelt voksen, hvorfor fællesskabet er tilrådeligt.
 Flertallet ønsker at understrege, at dets målsætning fortsat er, at unge  

 ikke bør anbringes i varetægtsarrest, men at der bør anvendes  

 varetægtssurrogater i størst mulig omfang, således at børn i fremtiden i  

 princippet ikke anbringes i arrester eller fængsler under efterforskningen.
Med hensyn til afsoningen af domme sker dette, når der skal ske afsoning i  

 lukkede anstalter, i Ringe Statsfængsel, hvor der i øvrigt er anbragt mænd op  

 til 23 år og kvinder.
Med hensyn til børn, der skal afsone i åbne anstalter,  

 er det regeringens hensigt at etablere en særlig afdeling på Søbysøgård for  

 disse unge.
Flertallet finder, at Danmark nu kan forsvare at ratificere konventionen  

 uden at tage forbehold med hensyn til artikel 37 (c). Det er imidlertid også  

 flertallets opfattelse, at de gældende principper og de kommende principper  

 for børns frihedsberøvelse i fængsler og arresthuse bør samles i et  

 cirkulære, der udtømmende beskriver forholdene for børn i fængsler.
Desuden  

 understreger flertallet, at børn kun i helt exceptionelle tilfælde bør  

 placeres i arresthuse eller fængsler.
Justitsministeren har erklæret sig  

 villig til i det kommende folketingsår nærmere at drøfte, hvordan denne  

 målsætning kan opfyldes.
 Ministeren har endvidere erklæret sig villig til at tilstille udvalget en  

 genpart af den rapport til FN's komite, der skal afleveres af den danske  

 regering senest om to år, således at man i denne rapport nøje vil beskrive  

 bestræbelserne for at undgå at placere børn i fængsler eller arresthuse, og  

 hvad man gør, når det alligevel findes nødvendigt i exceptionelle tilfælde,  

 for at sikre, at konventionen er opfyldt.
 Herefter indstiller et flertal (udvalget med undtagelse af  

 Fremskridtspartiets medlem af udvalget) beslutningsforslaget til  

vedtagelse.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse med det under nr. 1 i betænkningen  

 stillede ændringsforslag.
 Mindretallet er enig med justitsministeren i, at det ikke er nødvendigt at  

 tage forbehold for FN-konventionens artikel 37 (c), og mener heller ikke, at  

 det er nødvendigt at ændre på de bestående forhold i Danmark vedrørende  

 fængsling af unge under 18 år for at opfylde konventionens betingelser.
 Mindretallet kan ikke tilslutte sig indholdet af ministerens notat om de  

 kommende ændringer for unge under 18 år i danske fængsler og arresthuse m.v.,  

 selv om der er flere gode ting i notatet.
Mindretallet finder, at det fortsat skal være muligt at give en hurtig og  

 hård straf til specielt førstegangskriminelle for at give en afskrækkende  

 effekt.
Med det udarbejdede notat vil det ikke længere være muligt.
Tværtimod  

 vil det fremover i endnu højere grad være weekend- eller ferieophold med kost  

 og logi betalt.
Naturligvis skal Danmark også bruge andre og alternative metoder til at  

 resocialisere, hvis det skønnes frugtbart, men vi skal ikke afskære os fra  

 muligheden for at give en konsekvent og kontant straf.
For nogle unge vil det  

 være det rigtige at give en konsekvent og kontant straf i fængsel for at gøre  

 det klart for de pågældende, at loven er til for at holdes, og at  

 strafsanktionen er ment alvorligt.
Man kan ikke fortænke en ung mand i at være ligeglad med lovene og  

 strafsanktionerne, når han har mulighed for at lave op til mellem 50 og 100  

 kriminelle handlinger, før retssystemet skrider ind og indstævner den  

 pågældende og herefter oven i købet ofte kun giver den unge en betinget dom  

 eller måske endda et tiltalefrafald.
Hvor er pædagogikken henne? Desuden er det mindretallets synspunkt, at det udarbejdede notat vil give  

 en ikke ubetydelig udvidelse af bureaukratiet, en udvidelse, der er  

 unødvendig.
