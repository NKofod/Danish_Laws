 Meddelt et byråd, at der intet er til hinder for, at en kommunalt  

 ansat faglærer ved en værkstedsskole, der bl.a. gennemfører kurser for unge  

 arbejdsledige, kan være medlem af et under økonomiudvalget etableret  

 beskæftigelsesudvalg, der er nedsat med hjemmel i § 17, stk. 4, i den  

 kommunale styrelseslov, da udvalget kun kan have rådgivende funktioner.
 Samtidig givet udtryk for, at reglen i § 29, stk. 2 i den kommunale  

 styrelseslov kun omfatter stående udvalg, og at reglen i § 29, stk.
 3, i den kommmunale styrelseslov udtømmende regulerer spørgsmålet om,  

 hvilke kommunalt ansatte der er udelukket fra medlemskab af økonomiudvalget.  

 Den pågældende faglærer kunne derfor også være medlem af økonomiudvalget.
I skrivelse af 22. december 1981 (j.nr.
D.K.351.075.15) har byrådet udbedt  

 sig en vejledende udtalelse fra Indenrigsministeriet til brug for  

 nedsættelsen af et nærmere angivet beskæftigelsesudvalg.
Det fremgår af sagen, at byrådet har besluttet under økonomiudvalget at  

 nedsætte et beskæftigelsesudvalg.
Det er udvalgets opgave at følge de  

 igangværende beskæftigelsesfremmende foranstaltninger og tage initiativ til  

 nye foranstaltninger i samarbejde med andre myndigheder samt at koordinere  

 foranstaltningerne i samarbejde med Arbejdsmarkedsnævnet i Roskilde  

 Amtskommune og Arbejdsformidlingen m.fl.
Byrådet har til udvalget på det  

 konstituerende møde af sin midte valgt 5 medlemmer til udvalget.
Herudover  

 vælger byrådet 2 medlemmer af udvalget efter indstilling fra henholdsvis  

 Arbejdsgiverforeningen i Roskilde og Fællesorganisationen i Roskilde.
Endelig  

 tiltrædes udvalget af en repræsentant for arbejdsformidlingen i Roskilde.
Det er endvidere oplyst, at der som beskæftigelsesfremmende foranstaltning  

 i Roskilde Kommune er etableret en værkstedsskole, som bl.a. gennemfører  

 EIFU-kurser inden for metal-, træ- og malerområdet, og at der med henblik på  

 undervisning ved disse kurser er ansat nogle faglærere ved skolen.
Af et  

 samtidig medsendt notat vedrørende organisationsstrukturen for kommunens  

 arbejdsmarkeds- og beskæftigelsesforanstaltninger fremgår, at den nævnte  

 værkstedsskole i organisatorisk henseende er henført under kommunens  

 sekretariat vedrørende kommunale arbejdsmarkeds- og  

 beskæftigelsesforanstaltninger, og at dette sekretariat i organisatorisk  

 henseende hører under det tidligere omtalte beskæftigelsesudvalg.
 Det fremgår endelig af byrådets henvendelse, at der nu er rejst spørgsmål  

 om, hvorvidt en af de til værkstedsskolen knyttede faglærere af byrådet kan  

 vælges til medlem af beskæftigelsesudvalget efter indstilling fra  

 fællesorganisationen, og det er med henblik på dette spørgsmål, at byrådet  

 har udbedt sig den nævnte udtalelse fra Indenrigsministeriet.
 Kommunaldirektør Niels Borchersen har telefonisk supplerede oplyst, at den  

 pågældende faglærer tillige er medlem af byrådet og medlem af  

 økonomiudvalget.
Efter § 29, stk. 2, i den kommunale styrelseslov kan ingen, der er ansat  

 af kommmunalbestyrelsen, være medlem af det stående udvalg, hvis  

 forvaltningsområde omfatter den pågældendes tjenstlige virksomhed.
Reglen i §  

 29, stk. 2, i den kommunale styrelseslov kan ikke bringes i anvendelse i det  

 foreliggende tilfælde, da det nævnte beskæftigelsesudvalg ikke er nedsat som  

 et stående udvalg, men i henhold til § 17, stk. 4, i den kommunale  

 styrelseslov.
Efter § 29, stk. 3, i den samme lov er endvidere medlemskab af  

 økonomiudvalget udelukket for nærmere angivne kommunalt ansatte, og reglen  

 antages udtømmende at regulere dette forhold.
I det foreliggende tilfælde  

 udelukker ingen af bestemmelsens regler den pågældende faglærer fra  

 medlemskab af økonomiudvalget.
Da der endvidere ikke kan tillægges et under  

 økonomiudvalget nedsat § 17, stk. 4-udvalg administrerende og tilsynsførende  

 opgaver på økonomiudvalgets vegne, da et sådant udvalg alene kan have  

 rådgivende funktioner, er der efter Indenrigsministeriets opfattelse intet  

 til hinder for, at Roskilde Byråd efter indstilling fra fællesorganisationen  

 i Roskilde kan indvælge den pågældende faglærer i den nævnte  

 beskæftigelsesudvalg.
 P.V.M.
 E.B.
