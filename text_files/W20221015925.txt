Arbejdsmiljøklagenævnet fastholdt påbud om at standse arbejdet i en udgravning, indtil faren for sammenstyrtning var forebygget (byggepladser) Resume Arbejdsmiljøklagenævnet vurderer, at arbejdet i udgravning på byggepladsen ud for [adresse udeladt], ikke var planlagt, tilrettelagt og udført sikkerhedsmæssigt fuldt forsvarligt, idet der ikke var truffet effektive foranstaltninger til sikring mod sammenstyrtning af udgravningen.
Nævnet lagde vægt på, at en ansat stod 2,6 meter nede i en udgravning, hvor jordbunden bestod af ler, sand og fyld.
Udgravningen fremstod med lodrette sider uden afstivning.
Nævnet lagde endvidere vægt på, at der blev gravet med maskiner, mens den ansatte stod i bunden af udgravningen.
Der var dermed yderligere risiko for, at udgravningens sider kunne styrte sammen, hvormed den ansatte i udgravningen risikerede at blive begravet.
 Afgørelsen blev truffet af et enigt nævn.
Afgørelsen er skrevet til [adressat udeladt].
Afgørelsen er sendt til [partsrepræsentant udeladt], som repræsenterer [adressat udeladt] i sagen.
Afgørelse I har klaget over Arbejdstilsynets afgørelse af den 26. januar 2022 om at standse arbejdet i udgravningen indtil faren for sammenstyrtning er forebygget.
 Arbejdsmiljøklagenævnet har nu afgjort sagen på møde den 28. juni 2022.
 Resultatet er:
  Arbejdsmiljøklagenævnet fastholder Arbejdstilsynets afgørelse af 26. januar 2022 med påbud til jer om at standse arbejdet i udgravningen, indtil faren for sammenstyrtning er forebygget.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at arbejdet i udgravning på byggepladsen ud for [adresse udeladt], ikke var planlagt, tilrettelagt og udført sikkerhedsmæssigt fuldt forsvarligt, idet der ikke var truffet effektive foranstaltninger til sikring mod sammenstyrtning af udgravningen.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøget den 20. januar 2022 hos [adressat udeladt] på arbejdsstedet [adresse udeladt] konstaterede, at en ansat stod 2,6 meter nede i udgravningen.
Den ansatte var nede at se til en vandledning og trykke bunden i udgravningen under en ny rørføring i kloaksystemet.
Nævnet lægger herved vægt på, at en af jeres ansatte stod nede i udgravningen, hvor jordbunden bestod af ler, sand og fyld.
Udgravningen fremstod med lodrette sider uden afstivning.
 Der skulle graves ind under en fjernvarme rørkanal, hvorfor gravekassen var fjernet.
Nævnet lægger endvidere vægt på, at der blev gravet med maskiner, mens den ansatte stod i bunden af udgravningen.
Der var dermed yderligere risiko for, at udgravningens sider kunne styrte sammen, hvormed den ansatte i udgravningen risikerede at blive begravet.
 Nævnet lægger til grund, at udgravningen var dybere end 1,7 meter, idet kloakken er placeret mindst 2,4 meter under terræn.
 Jeres advokat anfører, at det ikke kan ses på fotografiet, om den ansatte står op eller ligger på knæ.
 Advokatens bemærkninger kan ikke føre til et andet resultat, da den tilsynsførende konstaterede, at jeres ansatte stod oprejst, ligesom den tilsynsførende har målt afstanden med en afstandsmåler.
Nævnet bemærker i øvrigt, at Arbejdstilsynet, som offentlig myndighed, er underlagt princippet om sandhedspligt og vildledningsforbud.
Det indebærer bl.a., at oplysninger, der ligger til grund for myndighedsafgørelser, skal være korrekte, retvisende, dækkende og relevante.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det følger af reglerne om bygge- og anlægsarbejde, at udgravninger, brønde m.v. skal være effektivt sikrede mod sammenstyrtning, nedskridning og indtrængen af vand og materialer.
Der skal desuden træffes effektive sikkerhedsforanstaltninger, der gør det muligt for de beskæftigede at bringe sig i sikkerhed i tilfælde af brand, sammenstyrtning, nedskridning eller ved indtrængen af vand eller materialer.
Bemærkninger til Arbejdstilsynet Vi kritiserer, at Arbejdstilsynet har angivet et upræcist retsgrundlag i afgørelsen.
Arbejdstilsynet har henvist til en historisk bekendtgørelse om bygge- og anlægsarbejde.
Bekendtgørelsen nr. 2107 af 24. november 2021 er trådt i kraft den 1. januar 2022 og skulle derfor anvendes ved Arbejdstilsynets afgørelse af 26. januar 2022. Det har ikke betydning for afgørelsens resultat, idet bestemmelsen i § 35 ikke er ændret i den nye bekendtgørelse.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 2, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 2062 af 16. november 2021 med senere ændringer.
 Om sikring af udgravninger mv.
  § 35, stk. 1, i bekendtgørelse nr. 2107 af 24. november 2021 om bygge- og anlægsarbejde.
Om begrundelse og retsregler  § 24, stk. 1, i forvaltningsloven, jf. lovbekendtgørelse nr. 433 af 22. april 2014.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
Arbejdstilsynet, j.nr. 20220007597/5 [adressat udeladt] att. : Arbejdsmiljørepræsentanten/De ansatte Lovuddrag Bekendtgørelse nr. 2062 af 16. november 2021 af lov om arbejdsmiljø med senere ændringer Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. . . .
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
Forvaltningsloven, senest bekendtgjort i lovbekendtgørelse nr. 433 af 22. april 2014 § 24. En begrundelse for en afgørelse skal indeholde en henvisning til de retsregler, i henhold til hvilke afgørelsen er truffet.
I det omfang, afgørelsen efter disse regler beror på et administrativt skøn, skal begrundelsen tillige angive de hovedhensyn, der har været bestemmende for skønsudøvelsen.
Bekendtgørelse nr. 2107 af 24. november 2021 om bygge- og anlægsarbejde § 35. Udgravninger, brønde, tunneler og andre underjordiske anlæg samt spunsvægge og sænkekasser o.l., hvor der arbejdes eller sker færdsel, skal effektivt sikres mod sammenstyrtning, nedskridning og indtrængen af vand og materialer.
Der skal desuden træffes effektive sikkerhedsforanstaltninger, der gør det muligt for de beskæftigede at bringe sig i sikkerhed i tilfælde af brand, sammenstyrtning, nedskridning eller ved indtrængen af vand eller materialer. ¬Stk. 2. Inden arbejdet påbegyndes, skal der være etableret sikre ind- og udgange i passende antal og med passende placering, og det skal sikres, at der er mulighed for hurtig flugt i fornødent omfang. ¬Stk. 3. Det skal i nødvendigt omfang sikres, at kørsel, køretøjer, jordbunker og oplæg af materialer m.v. holdes adskilt fra kanten af udgravninger.
Afstanden til kanten skal være passende og normalt være mindst 1 meter.
Der skal om nødvendigt etableres hensigtsmæssige afspærringer.
