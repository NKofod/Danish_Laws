 Kildeskatteloven er senest udsendt som lovbekendtgørelse af 20. december  

 1974. I lovbekendtgørelsen er medtaget de ændringer af kildeskatteloven, som  

 er vedtaget ved lov nr. 260 af 22. maj 1974 og lov nr. 264 af 22. maj 1974.  

 Som bilag til lovbekendtgørelsen er optrykt de ændringer af kildeskatteloven,  

 som er gennemført ved lov nr. 508 af 2. oktober 1974, og som har virkning fra  

 og med indkomståret 1975.
 Ved nærværende cirkulære redegøres for de ændringer, der er gennemført ved  

 de to love af 22. maj 1974. Endvidere redegøres for de ændringer af  

 kildeskatteloven, som er foretaget ved lov nr. 351 af 13. juni 1973.  

 Ændringerne vil i det følgende blive omtalt i forhold til de tidspunkter, fra  

 hvilke de har virkning.
I.
Regler med virkning alene for indkomståret 1973.
 1. Aftrapningen af de forhøjede personfradrag til  

 personer, der er omfattet af den i § 37B, stk. 1, nævnte personkreds (i det  

 følgende benævnt pensionister).
 Ved § 3 i ændringslov nr. 264 af 22. maj 1974 er der gennemført lempelser  

 i aftrapningsreglerne for det forhøjede personfradrag til pensionister i §  

 37B, stk. 2 og 3, således som disse regler er affattet ved lov nr. 576 af 15.  

 december 1972. Aftrapningsreglerne for indkomståret 1973 går herefter ud på  

 følgende:
Det særlige personfradrag på 15.000 kr., der efter § 37B, stk. 2,  

 indrømmes en pensionist, som ikke ved indkomstårets udløb er sambeskattet med  

 en ægtefælle, nedsættes med 13 pct. af det beløb, hvormed den skattepligtige  

 indkomst overstiger 27.000 kr., idet fradraget dog ikke herved kan blive  

 mindre end to almindelige personfradrag, d.v.s. 11.600 kr.
Nedsættelsen til  

 dette beløb nås ved en skattepligtig indkomst på 53.154 kr.
 Det særlige personfradrag på 9.000 kr., der efter § 37B, stk. 2, indrømmes  

 en pensionist, som ved indkomstårets udløb er sambeskattet med en ægtefælle,  

 der ikke er pensionist, nedsættes med 19 pct. af det beløb, hvormed den  

 pågældendes skattepligtige indkomst overstiger 27.000 kr., idet fradraget dog  

 ikke kan blive mindre end det almindelige personfradrag på 5.800 kr.  

 Nedsættelsen til dette beløb nås ved en skattepligtig indkomst på 43.843 kr.
Det særlige personfradrag på 7.500 kr., der efter § 37B, stk. 3, indrømmes  

 en pensionist, som ved indkomstårets udløb er sambeskattet med en pensionist,  

 nedsættes med 7 pct. af det beløb, hvormed den pågældende ægtefælles  

 skattepligtige indkomst overstiger 22.000 kr., idet fradraget dog ikke herved  

 kan blive mindre end det almindelige personfradrag på 5.800 kr.
Nedsættelsen  

 til dette beløb nås ved en skattepligtig indkomst på 46.286 kr.
 Er der for personer, der er afgået ved døden i perioden 1. januar-15. juni  

 1974, foretaget skatteberegning for indkomståret 1973, og er der ikke herved  

 taget hensyn til de ændrede aftrapningsregler for det forhøjede personfradrag  

 til pensionister, skal der på begæring foretages ny skatteberegning.
 Personfradragsreglerne for pensionisterne for indkomståret 1973 er i  

 øvrigt omtalt i skattedepartementets cirkulære nr. 137 af 20. juni 1973,  

 hvortil henvises.
 2. Mindre restskatter, som ikke skal opkræves.
 Udgør restskatten med tillæg samt eventuelle skyldige morarenter i alt  

 under 300 kr., opkræves beløbene ikke, jfr. § 61, stk. 2, som affattet ved §  

 4 i lov nr. 264 af 22. maj 1974. Personer, der på grundlag af den tidligere  

 gældende grænse på 100 kr. har foretaget frivillig indbetaling efter § 59,  

 kan ikke under henvisning til forhøjelsen af grænsen til 300 kr. kræve  

 tilbagebetaling.
 Er der for en person, der er afgået ved døden i perioden 1. januar-15.  

 juni 1974, foretaget slutskatteopgørelse for indkomståret 1973, og er der  

 herefter blevet opkrævet restskatter med tillæg samt eventuelle morarenter på  

 under i alt 300 kr., skal beløbene efter anmodning tilbagebetales.
II.
Regler med virkning fra og med indkomståret 1973.
 Medhjælpende hustruer.
Efter § 37A, stk. 3, i den hidtidige affattelse finder reglerne om  

 medhjølpende hustru ikke anvendelse, hvis hustruen har særskilt indkomst over  

 2.400 kr.
For det indkomstår, hvori ægteskab er indgået, afskærer også  

 særskilt indkomst under 2.400 kr., der indtjenes efter ægteskabets indgåelse,  

 fra anvendelse af reglerne om medhjælpende hustru.
Hvor reglerne anvendes, og  

 hustruen har særskilt indkomst på 2.400 kr. og derunder, lægges denne  

 særskilte indkomst til det indkomstbeløb, der ved skatteberegningen for  

 manden efter § 37A, stk. 2, henføres til hustruen.
Efter de ved lov nr. 264 af 22. maj 1974 gennemførte ændringer skal  

 folkepension, invalidepension m.v., der tilkommer hustruen, samt dagpenge  

 efter dagpengeloven, der er B-indkomst, ikke medregnes i de 2.400 kr.,  

 ligesom disse ydelser ikke skal medregnes ved afgørelsen af, om hustruen har  

 haft særskilt indkomst i det år, hvori ægteskab er indgået.
De nævnte ydelser  

 afskærer derfor ikke hustruen fra at blive behandlet som medhjælpende.  

 Ydelserne skal beskattes hos hustruen som hendes særskilte indkomst, og det  

 samme skal eventuel anden særskilt indkomst på 2.400 kr. og derunder.
Disse  

 sidstnævnte indkomster skal altså ikke overføres til skatteberegningen for  

 manden efter § 37A, stk. 2, men beskattes hos hende selv.
Der indrømmes  

 personfradrag for hustruen i hendes ansatte skattepligtige indkomst, og kun  

 det ikke-udnyttede personfradrag overføres til mandens skatteberegning.  

 Derimod indrømmes der ved mandens skatteberegning det særlige fradrag på  

 indtil 1.200 kr. i den del, der anses for indtjent af hustruen, og der  

 indrømmes til gengæld ikke hustrufradrag i hustruens ansatte skattepligtige  

 indkomst.
Det forhold, at der ved afgørelsen af, om en hustru har haft særskilt  

 indkomst over 2.400 kr., skal ses bort fra folkepension, får for 1973  

 betydning både for 62-66-årige gifte kvindelige pensionister og for de øvrige  

 gifte pensionister.
For 1974 får ændringen kun betydning for de gifte  

 kvinder, der fortsat behandles som pensionister, men ikke for de 62-66-årige.  

 Dette hænger sammen med, at der for de 62-66-årige kvinder, der er gift med  

 en folke- eller invalidepensionist, fra 1974 er gennemført den ændring, at de  

 ikke længere har adgang til pension.
Der udbetales i stedet et hustrutillæg  

 til pensionister, hvis hustru er 62-66 år.
 Det bemærkes, at ansøgning om anvendelse af reglerne i § 37A om  

 medhjælpende hustruer efter ligningsrådets praksis vil kunne imødekommes, når  

 den fremkommer senest 1 måned efter, at den skattepligtige har modtaget sin  

 slutopgørelse for det pågældende indkomstår.
III.
Regler med virkning fra og med indkomståret 1974.
 1. Ægteskabstillæg i henhold til folkepensionsloven  

 eller invalidepensionsloven.
Ægteskabstillæg, der udbetales efter folkepensionsloven eller  

 invalidepensionsloven, når pensionisten er gift med en person, der ikke  

 modtager pension, tilkommer fra og med indkomståret 1974 pensionisten og  

 beskattes hos denne som en del af den samlede pension.
Med henblik herpå er  

 bestemmelsen i § 4, stk. 2, litra g, i kildeskatteloven blevet ændret, jfr.  

 loven af 13. juni 1973. Ægteskabstillægget vil herefter kun blive undergivet  

 særskilt hustrubeskatning, når det er hustruen, der modtager pension.
 2. Ydelser efter lov om uddannelsesstøtte, § 4, stk.  

 2, litra i.
Den støtte, som en gift kvinde modtager efter loven om uddannelsesstøtte  

 af 4. juni 1970, som ændret ved lov af 26. april 1973, er ved ændringsloven  

 af 13. juni 1973 gjort til særskilt indkomst for hende.
Reglen gælder alene  

 for stipendier, hun modtager efter loven om uddannelsesstøtte, idet støtte,  

 der modtages i form af lån, ikke er skattepligtig indkomst.
Reglen gælder  

 uanset, om stipendiet ydes under hensyntagen til forældrenes indkomstforhold  

 eller ikke.
 3. Ophævelsen af fradragsretten for morarenter af  

 A-skat.
 Ved ændringsloven af 13. juni 1973 er de indeholdelsespligtiges  

 fradragsret for morarenter efter § 63, stk. 2, d.v.s. af for sent indbetalt  

 A-skat, ophævet med virkning fra og med indkomståret 1974.
 Som anført nedenfor under IV, pkt. 4, er fradragsretten for de  

 skattepligtiges morarenter efter § 63, stk. 1, d.v.s. morarenter vedrørende  

 B-skat og restskat, ophævet med virkning for renter, der påløber fra og med  

 1. januar 1975.
 4. Personfradrag til personer, der er omfattet af den  

 i § 37B, stk. 1, nævnte personkreds (i det følgende benævnt pensionister).
I forhold til de regler, der gælder for 1973, jfr. ovenfor under I, pkt.  

 1, er der ved lov nr. 264 af 22. maj 1974 gennemført særlige regler om  

 aftrapningen af personfradraget for de skattepligtige, der modtager  

 hustrutillæg efter pensionslovgivningen.
Hustrutillægget til pensionen er  

 indført i forbindelse med afskaffelsen af adgangen til folkepension for  

 kvinder i alderen 62-66 år, der er gift med en folke- eller  

 invalidepensionist.
 De særlige regler for pensionister går herefter ud på følgende:
For en pensionist, der ved indkomstårets udløb er sambeskattet med en  

 ikke-pensionist, indrømmes der efter § 37B, stk. 2, i stedet for det  

 almindelige personfradrag et personfradrag på 9.000 kr., sålænge det  

 almindelige personfradrag efter udskrivningsloven er mindre end 9.000 kr.
Det  

 særlige personfradrag på 9.000 kr. nedsættes med 19 pct. af det beløb,  

 hvormed pensionistens skattepligtige indkomst overstiger 27.000 kr., idet  

 fradraget dog ikke herved kan blive mindre end det almindelige personfradrag.  

 For indkomståret 1974, hvor det almindelige personfradrag udgør 6.100 kr.,  

 nås nedsættelsen til dette beløb ved en skattepligtig indkomst på 42.264 kr.
Dette gælder dog ikke, hvor der efter folkepensionsloven § 11, stk. 2,  

 eller invalidepensionslovens § 12, stk. 2, ydes pensionisten et hustrutillæg.  

 Dette tillæg indrømmes den mandlige folke- og invalidepensionist, der er gift  

 med en kvinde i alderen 62-66 år, som et tillæg til hans pension.
I disse  

 tilfælde nedsættes det særlige personfradrag på 9.000 kr. i stedet med 6 pct.  

 af det beløb, hvormed pensionistens skattepligtige indkomst overstiger 37.000  

 kr., idet fradraget dog heller ikke her kan blive mindre end det almindelige  

 personfradrag.
For indkomståret 1974, hvor det almindelige personfradrag som  

 nævnt udgør 6.100 kr., nås nedsættelsen til dette beløb ved en skattepligtig  

 indkomst på 85.334 kr.
For en pensionist, der ved indkomstårets udløb er sambeskattet med en  

 pensionist, indrømmes der efter § 37B, stk. 3, i stedet for det almindelige  

 personfradrag et personfradrag på 7.500 kr., sålænge det almindelige  

 personfradrag efter udskrivningsloven er mindre end 7.500 kr.
Det særlige  

 personfradrag på 7.500 kr. nedsættes med 7 pct. af det beløb, hvormed  

 pensionistens skattepligtige indkomst overstiger 22.000 kr., idet fradraget  

 dog ikke kan blive mindre end det almindelige personfradrag.
For indkomståret  

 1974, hvor det almindelige personfradrag som nævnt udgør 6.100 kr., nås  

 nedsættelsen til dette beløb ved en skattepligtig indkomst på 42.000 kr.
For en pensionist, der ikke ved indkomstårets udløb er sambeskattet med en  

 ægtefælle, indrømmes der efter § 37B, stk. 4, et personfradrag på 15.000 kr.,  

 sålænge to almindelige personfradrag efter udskrivningsloven udgør et mindre  

 beløb end 15.000 kr.
Det særlige personfradrag på 15.000 kr. nedsættes med 13  

 pct. af det beløb, hvormed den skattepligtige indkomst overstiger 27.000 kr.,  

 idet fradraget dog ikke herved kan blive mindre end to almindelige  

 personfradrag.
For indkomståret 1974, hvor summen af to almindelige  

 personfradrag udgør 12.200 kr., nås nedsættelsen til dette beløb ved en  

 skattepligtig indkomst på 48.539 kr.
 5. Medhjælpende hustruer, § 37A, stk. 2 og 3.
Den særskilte indkomst, som en hustru, der hjælper til i mandens eller  

 ægtefællernes fælles erhvervsvirksomhed, kan have, uden at det forhindrer  

 hende i skattemæssigt at blive betragtet som medhjælpende hustru, er ved  

 ændringslov nr. 264 af 22. maj 1974 forhøjet fra 2.400 kr. til 5.000 kr.
Ved  

 afgørelsen af, om en hustru har haft særskilt indkomst over 5.000 kr., og ved  

 afgørelsen af, om hun har haft særskilt indkomst i det år, hvori ægteskab er  

 indgået, skal der ses bort fra folkepension, invalidepension samt dagpenge  

 efter dagpengeloven, der er B-indkomst.
Disse ydelser skal beskattes hos  

 hustruen som hendes særskilte indkomst, og det samme skal eventuel anden  

 særskilt indkomst på 5.000 kr. og derunder.
Disse sidstnævnte indkomster skal  

 altså ikke overføres til skatteberegningen for manden efter § 37A, stk. 2,  

 men beskattes hos hende selv.
Der indrømmes personfradrag for hustruen i  

 hendes ansatte skattepligtige indkomst, og kun det ikke-udnyttede  

 personfradrag overføres til mandens skatteberegning.
Derimod indrømmes der  

 ved mandens skatteberegning det særlige fradrag på indtil 1.200 kr. i den  

 del, der anses for indtjent af hustruen, og der indrømmes til gengæld ikke  

 hustrufradrag i hustruens ansatte skattepligtige indkomst.
Den del af mandens ansatte indkomst, som ved skatteberegningen maksimalt  

 kan henføres til den medhjælpende hustru, er samtidig forhøjet fra 12.000 kr.  

 til 16.000 kr., jvf. § 37A, stk. 2, 1. pkt.
Beløbet pristalsreguleres efter  

 de hidtil gældende regler, jvf. § 37A, stk. 6. For indkomståret 1974 udgør  

 maksimumbeløbet herefter 17.900 kr.
 6. Opkrævning af restskatter m.v.
Ved ændringslov nr. 264 af 22. maj 1974 er der indført nye regler for  

 restskatteopkrævningen, således at restskatter under 2.000 kr. normalt  

 opkræves over det følgende års forskudsskat.
For restskatter på 2.000 kr. og  

 derover sker der en vis forskydning af opkrævningsperioden, ligesom der for  

 den overskydende skat sker en forskydning af udbetalingsperioden.
Den nye  

 restskatteordning er gennemført med virkning fra og med indkomståret 1974,  

 d.v.s. at nyordningen første gang finder anvendelse på de restskatter, der  

 ved slutopgørelserne i 1975 opgøres for 1974, og som efter de hidtidige  

 regler ville være blevet opkrævet i tiden september 1975 til marts 1976.
§ 61  indeholder hovedbestemmelserne om den nye  

 restskatteordning.
Efter § 61, stk. 3, skal der for de skatteydere, hvis  

 restskat (incl. 8 pct.'s tillægget og evt. morarenter) er mindre end 2.000  

 kr., ske en overførsel af denne restskat til næste års forskudsskat, således  

 at der for dette år opkræves yderligere foreløbig skat (A- eller B-skat) til  

 dækning af det overførte beløb.
Ved slutopgørelsen for det år, hvortil  

 restskatten overføres, skal der videre forholdes på den måde, at den  

 overførte restskat lægges sammen med slutskatten for dette år, hvorefter der  

 i det samlede tilsvar af slutskat og overført restskat modregnes de  

 foreløbige skatter med de deri indregnede forhøjelser i anledning af  

 restskatten.
Fremkommer der ved denne modregning for opkrævningsåret ny  

 restskat, gælder der for denne restskat de samme principper, d.v.s.  

 videreførelse over ny forskudsskat, hvis restskatten er under 2.000 kr., og  

 ellers direkte opkrævning, jfr. straks nedenfor.
Reglen i stk. 3 gælder dog  

 ikke, hvor udskrivningsdatoen for slutopgørelserne er senere end den 1.  

 oktober i slutligningsåret.
I disse tilfælde, jfr. stk. 4, forfalder  

 restskatten til betaling i 10 rater i det følgende år, således at den  

 skattepligtige betalingsmæssigt stilles på samme måde, som hvis restskatten  

 var overført til opkrævning som B-skat.
Er slutopgørelsen først udskrevet den  

 1. januar eller senere, skal betaling ske over de resterende B-skatterater,  

 dog således at betalingen skal ske i mindst 3 rater.
Med hensyn til restskat, som (incl. 8 pct.'s tillægget og evt. morarenter)  

 er på mindst 2.000 kr., skal der ikke finde overførsel sted til næste års  

 forskudsskat.
Sådan restskat skal som hidtil opkræves direkte ved  

 skattebillet, jfr. stk. 5. Den nuværende betalingsordning med 6 rater fra  

 september til marts er dog ændret til en 3-rateordning, således at betaling  

 skal ske i januar, februar og marts måned.
Er slutopgørelsen først udskrevet  

 den 1. januar eller senere, skal betaling dog først ske over de efterfølgende  

 3 måneder, bortset fra juni og december måned.
Såfremt en persons skattepligt er ophørt ved begyndelsen af det følgende  

 år, skal der efter stk. 6 ikke ske overførsel til dette års forskudsskat.
Der  

 skal i almindelighed heller ikke gælde en 10-rateordning, selv om  

 restskatterne er under 2.000 kr., men den almindelige 3-rateordning skal  

 gælde, dog med de modifikationer, der følger af den særlige regel i § 62B med  

 hensyn til ophør af skattepligt ved død.
Denne regel vil i visse tilfælde  

 medføre en noget hurtigere betalingsordning, hvor der sker skifte.
Hensiddes  

 der i uskiftet bo, skal 10-rateordningen gælde for længstlevendes betaling af  

 afdødes restskat for året før dødsfaldet, hvis restskatten m.v. er under  

 2.000 kr.
Udbetalingsperioden for den overskydende skat er ændret fra 1. august-1.  

 oktober til 1. oktober-1. december, jfr. § 62, stk. 4, 1. pkt.
Ved  

 udbetalinger, der først sker efter den 1. december, skal der ifølge stk. 4,  

 2. pkt. ydes rentegodtgørelse med 1 pct. pr. påbegyndt måned fra den 1.  

 december at regne.
 Lovens § 62A indeholder bestemmelser om, hvorledes der skal forholdes, når  

 der som følge af ændring af slutopgørelsen efter den 1. oktober i  

 slutligningsåret fremkommer ændringer af restskat og overskydende skat.
Fremkommer der ved en sådan ændring af slutopgørelsen restskat eller  

 yderligere restskat, bliver der ikke tale om at overføre tilsvarsforhøjelsen  

 til næste års forskudsskat.
Alt eftersom restskatten (incl. 8 pct.'s  

 tillægget og evt. morarenter) efter den ændrede slutopgørelse er under 2.000  

 kr. eller er på 2.000 kr. og derover, skal betaling af tilsvarsforhøjelsen  

 ske til de tidspunkter, der er fastsat i henholdsvis § 61, stk. 4, og § 61,  

 stk. 5, jfr. foran.
Den overførsel til næste års forskudsskat, der evt. er  

 sket af det oprindelige tilsvar, berøres ikke af ændringen.
Heller ikke en  

 evt. 10-rateordning for det oprindelige tilsvar berøres.
Bestemmelserne om  

 disse tilfælde indeholdes i § 62A, stk. 1.
 Medfører ændringen af slutopgørelsen bortfald eller nedsættelse af  

 overskydende skat, der er udbetalt til den skattepligtige, skal efter § 62A,  

 stk. 2, tilbagebetalingen af det for meget udbetalte beløb med den heraf  

 beregnede godtgørelse og evt. rente efter § 62, stk. 4, 2. pkt., ske over 3  

 rater på samme måde som efter § 61, stk. 5.
Sker der ved ændringen af slutopgørelsen nedsættelse eller bortfald af  

 restskat m.v., tilbagebetales nedsættelsesbeløbet og det heraf beregnede 8  

 pct.'s tillæg inden udgangen af den følgende måned, jfr. § 62A, stk. 3. Der  

 ydes rentegodtgørelse med 1 pct. pr. påbegyndt måned fra forfaldsdagen for de  

 hidtil opkrævede beløb.
I tilfælde, hvor det oprindelige tilsvar er overført  

 til næste års forskudsskat, beregnes rentegodtgørelsen dog fra den 1. januar.  

 Den overførsel til næste års forskudsskat, der eventuelt er sket af det  

 oprindelige tilsvar, berøres ikke af ændringen.
Derimod skal der forinden  

 udbetalingen foretages modregning af uforfaldne rater af en eventuel hidtidig  

 opkrævning af restskat efter 3- eller 10-rateordningen, ligesom der modregnes  

 eventuelle skatterestancer.
Hvor en hidtidig restskat over 2.000 kr. ved  

 ændringen bliver mindre end 2.000 kr., skal opkrævningen af den ikke allerede  

 forfaldne del af restskatten, som resterer efter modregning i  

 nedsættelsesbeløbet, ske efter reglerne i § 61, stk. 4, d.v.s. over 10 eller  

 de resterende B-skatterater.
 Hvor der endelig ved ændringen af slutopgørelsen fremkommer overskydende  

 skat eller yderligere overskydende skat, tilbagebetales beløbet med  

 godtgørelse efter § 62, stk. 3, og eventuelle renter efter § 62, stk. 4,  

 inden udgangen af den følgende måned, jfr. § 62A, stk. 4.
Efter § 14, stk. 1, skal også eventuel restskat, der er overført til det  

 år, hvori en skatteyder er afgået ved døden, medregnes til de skattebeløb,  

 der er endeligt afgjort med betalingen af forskudsskatter i mellemperioden.  

 Efter § 14, stk. 2 og 9, skal eventuel restskat, der er overført til  

 mellemperioden, på den anden side også tages i betragtning, hvor der skal ske  

 regulering af mellemperiodens skattebetaling.
Der er ikke i den anledning  

 sket ændring af beløbsgrænserne på henholdsvis 4.000 kr. og 500 kr.
 På tilsvarende måde skal der efter § 102 og § 103 også tages hensyn til  

 den overførte restskat i tilfælde, hvor afdøde havde forskudt indkomstår.
 Efter § 55 skal der ved bedømmelsen af, om der kan ske forlods  

 tilbagebetaling af for meget betalt forskudsskat, ske sammenligning med  

 slutskatten med tillæg af evt. overført restskat.
 Efter § 63, stk. 1, opkræves morarenter, der påhviler en skattepligtig,  

 sammen med restskatten for det pågældende år.
 Efter § 64, stk. 5, skal den eller de kommuner, der er berettiget til  

 kommunal indkomstskat for det år, hvortil der er overført restskat, bære en  

 forholdsmæssig anpart af evt. tab på den overførte restskat m.v., som  

 fremkommer ved bevillingsmæssig eftergivelse eller uerholdelighed af  

 skattebeløb.
IV.
Regler med andre ikrafttrædelsestidspunkter.
 1. Forhøjelse af morarentesatsen i § 63, stk. 1, og i  

 § 89.
 Med virkning for renter, der påløber fra og med den 1. juli 1973, er  

 morarentesatsen for B-skat og restskat forhøjet fra 0,50 til 1 pct. pr.  

 måned, jfr. ændringsloven af 13. juni 1973. Forhøjelsen gælder også for  

 restancer, der er opstået før den 1. juli 1973. Forhøjelsen har tillige  

 virkning for restancer af særlig indkomstskat og tillægsskat.
 2. Forhøjelse af rentesatsen, hvor de hidtidige  

 bestemmelser om rentegodtgørelse i § 62A, stk. 2, 2. og 3. pkt., skal  

 anvendes.
Hvor der for indkomstår før 1974 skal ske tilbagebetaling af skat som  

 følge af en nedsættelse af slutskatten, er den rente, der i den anledning  

 tilkommer den skattepligtige, forhøjet til 1 pct. pr. måned med virkning for  

 renteberegningen fra den 1. september 1974 at regne.
Den rente, der beregnes  

 for tiden efter den 1. januar 1975, skal ikke medregnes ved opgørelsen af den  

 skattepligtige indkomst.
 3. Ophævelse af 8 pct.'s tillægget til kommunerne.
Ved ændringslov nr. 260 af 22. maj 1974 er bestemmelserne i  

 kildeskattelovens § 64, stk. 3-5, om 8 pct.'s tilskrivning af renter til den  

 del af slutskatten, der udgør kommunal indkomstskat og kirkelige afgifter,  

 ophævet.
Herefter skal der ikke længere lægges 8 pct. til det beløb, som  

 kommunerne får udbetalt, såfremt de kommunale indkomstskatter og kirkelige  

 afgifter, der opgøres ved slutskatteberegningen for det foregående  

 kalenderår, er større end summen af de månedelige beløb, der a'conto er  

 udbetalt til kommunerne i det pågældende kalenderår.
På tilsvarende måde skal  

 der heller ikke beregnes 8 pct.'s tillæg til det beløb, som kommunerne skal  

 tilbagebetale, når de kommunale indkomstskatter og kirkelige afgifter er  

 mindre end summen af de månedelige beløb.
Endelig skal der ikke tillægges 8  

 pct. ved afregning af beløb, der siden forrige afregning er ført i tilgang  

 eller til afgang.
 Det bemærkes, at bestemmelsen i kildeskattelovens § 64, stk. 3, litra c,  

 om, at der skal tillægges 12 pct. til forskelsbeløb, der skal udbetales  

 kommunerne over en periode på 3 år, ikke berøres af lovændringen.
 Reglerne om, at der ikke skal ske forrentning med 8 pct. ved beregning af  

 slutskatten pr. 1. november, anvendes første gang den 1. november 1974.
 4. Ophævelse af de skattepligtiges fradragsret for  

 morarenter, § 23, stk. 1. Skattefrihed for renter ved tilbagebetaling af  

 skat, § 23 stk. 3.
Ved ændringslov nr. 264 af 22. maj 1974 er de skattepligtiges fradragsret  

 for morarenter efter § 63, stk. 1, d.v.s. morarenter vedrørende B-skat og  

 restskat, ophævet.
Ophævelsen gælder for renter, der påløber fra og med 1.  

 januar 1975. Ophævelsen af fradragsretten har tillige virkning for morarenter  

 af særlig indkomstskat og tillægsskat.
Samtidig er det bestemt, at de i § 62, stk. 4, 2. pkt., og § 62A, stk. 3,  

 2. og 3. pkt., omhandlede renter, der ydes ved tilbagebetaling af skat, ikke  

 skal medregnes ved opgørelsen af den skattepligtige indkomst.
Denne  

 bestemmelse har ligeledes virkning for renter, der påløber fra og med 1.  

 januar 1975.
 Skattedepartementet, den 19. februar  

 1975.
Hans P.
Gøtrik.
 /Niels Opstrup.
