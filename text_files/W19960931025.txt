Ankestyrelsens principafgørelse P-16-96 om pension - tilbagebetalingspligtig kontanthjælp Resume:
 Reglerne om modregning efter pensionslovens § 47, stk. 2, hvorefter der alene kan foretages mod-regning af for meget udbetalt pension og boligstøtte, var ikke til hinder for, at der kunne ske inddrivelse i pensionen af tilbagebetalingspligtig kontanthjælp efter reglerne i bistandslovens § 7, stk. 2.
 Love:
Lov om social bistand - lovbekendtgørelse nr. 1024 af 13. december 1994 - § 7, stk. 2 Kildeskatteloven - lovbekendtgørelse nr. 519 af 22. juni 1995 - § 73, stk. 4 Lov om social pension - lovbekendtgørelse nr. 521 af 16. juni 1994 - § 47, stk. 2 Sagsfremstilling:
Kommunen havde truffet afgørelse om, at tilbagebetalingspligtig kontanthjælp skulle afdrages med 500 kr. månedlig af en tilkendt førtidspension.
Afgørelsen var truffet i et møde, hvor pågældende var til stede.
 Han klagede til ankenævnet over afdragets størrelse og hævdede, at han kun var i stand til at afdrage 300 kr. månedlig.
 Nævnet ændrede kommunens afgørelse og henviste til, at det efter pensionslovens § 47, stk. 2, alene var krav på for meget udbetalt pension og boligstøtte, der kunne modregnes i pensionen.
 Nævnet tog ikke stilling til en eventuel afdragsordning i henhold til bistandslovens § 27.
 Kommunen anførte i klagen til Ankestyrelsen, at der ikke var tale om modregning, men om inddrivelse af tilbagebetalingskravet efter reglerne om inddrivelse af personlige skatter.
 Sagen blev behandlet i principielt møde med henblik på tydeliggørelse af de regler, der gælder for inddrivelse af tilbagebetalingspligtig kontanthjælp i social pension.
 Afgørelse:
 Ankestyrelsen var enig med ankenævnet i, at alene krav på for meget udbetalt pension og boligstøtte kunne modregnes i førtidspension, jf. lov om social pension § 47, stk. 2. Ankestyrelsen fandt ikke, at ovennævnte bestemmelse var til hinder for, at kommunen med hjemmel i bistandslovens § 27 kunne fastsætte en betalingsordning vedrørende tilbagebetalingspligtig hjælp efter bistandsloven og i givet fald inddrive tilbagebetalingskravet efter reglerne om inddrivelse af personlige skatter, jf. bistandslovens § 7, stk. 2.
 Ankestyrelsen hjemviste samtidig sagen til nævnet til stillingtagen til afdragsordningen vedrørende den tilbagebetalingspligtige hjælpefter bistandsloven, da nævnet ikke havde taget stilling til på gældendes klage over afdragets størrelse.
 Ankestyrelsen ændrede således ankenævnets afgørelse.
