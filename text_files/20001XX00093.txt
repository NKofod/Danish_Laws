Skriftlig fremsættelse (10. november  

 2000) Skatteministeren (Ole Stavad):
 Herved tillader jeg mig for Folketinget at  

 fremsætte:
 Forslag til lov om ændring af  

 ligningsloven. (Ændrede regler for skattefri  

 rejsegodtgørelse og havdagsfradrag).
(Lovforslag nr.
L 97).
Det er regeringens ønske, at personer på  

 tjenesterejse med ensartede forhold stilles lige.
En sådan ligestilling  

 er påbegyndt ved ændringer af rejsereglerne i 1996 og 1997 og  

 videreført i 1999, hvor reglerne om skattefri rejsegodtgørelse  

 blev ændret for at skabe større ligestilling mellem personer  

 på tjenesterejse, hvad enten de rejser efter standardsatserne, efter  

 regning eller foretager fradrag.
Dette lovforslag har til formål at  

 skabe yderligere ligestilling mellem personer på rejse.
Lovforslaget indeholder for det første et forslag  

 om, at selvstændigt erhvervsdrivende skal kunne foretage fradrag med  

 den standardsats på 363 kr. i døgnet i 2001, der gælder  

 for lønmodtagere i det pågældende erhverv, ikke kun ved  

 rejser i udlandet, men også ved rejser i Danmark.
Dette forslag vil  

 bl.a. få betydning for selvstændige vognmænd,  

 håndværksmestre og fiskere.
Lovforslaget indeholder derudover et forslag om, at  

 registrerede erhvervsfiskere skal have adgang til skattefri  

 rejsegodtgørelse/rejsefradrag efter samme regler som andre.
Efter de  

 gældende regler afskærer selve registreringen fiskerne fra at  

 benytte rejsereglerne.
I stedet har fiskerne adgang til et særligt  

 havdagsfradrag på 190 kr. pr. påbegyndt havdag ved fangstture af  

 mindst 12 timers varighed.
Det afhænger af den enkelte fiskers forhold,  

 om det økonomisk er mest fordelagtigt at anvende rejsereglerne eller  

 havdagsfradraget.
Regeringen finder, at det er uhensigtsmæssigt, at  

 selve registreringen som erhvervsfisker efter fiskerilovgivningen skal  

 være afgørende for, hvilke fradragsmuligheder den  

 pågældende fisker har.
Det foreslås derfor, at de  

 registrerede erhvervsfiskere skal kunne vælge, om de ønsker at  

 anvende havdagsfradraget eller rejsereglerne.
 Lovforslaget indeholder endelig en præcisering af  

 reglerne om de muligheder, som medlemmer af og medhjælpere for  

 bestyrelser m.v. har for at benytte rejsereglerne.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
