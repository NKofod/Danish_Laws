Nr BR 2 Beretning om statsstøtte til skibsbygningsindustrien i det tidligere DDR  

  

 Nr 2 1992-93, 1. samling Afgivet af Markedsudvalget Afgivet: 19921113 Et mindretal (Socialdemokratiets og Socialistisk Folkepartis medlemmer af udvalget) finder, at industriministeren ikke har informeret udvalget tilstrækkeligt og fyldestgørende, hvorfor Markedsudvalget ikke har været i stand til at give sagen den korrekte behandling, hvilket har bevirket, at Danmark på rådsmødet den 17. juni 1992 tog en forkert stilling til sagen.
Danmark burde have fastholdt sin modstand mod forslaget.
 Et andet mindretal (Det Konservative Folkepartis, Venstres,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) finder ikke tilstrækkelig anledning til at rette  

 kritik mod ministerens behandling af sagen om støtte til de tidligere  

 østtyske værfter.
 Et tredje mindretal (Fremskridtspartiets medlem af udvalget) ønsker  

 at fremføre følgende:
Danske skibsværfter er utroligt følsomme over for ugunstige påvirkninger.  

 Gang på gang har Folketinget vedtaget hjælpeplaner for værfterne for at sikre  

 overlevelse for vore egne skibsværfter.
Milliarder af skattekroner er anvendt  

 for at hjælpe værfterne.
Særlig den urimelige konkurrence fra værfter i andre  

 lande med direkte og indirekte statssubsidieringsordninger har været et  

 hovedargument, når Folketinget har grebet til hjælpeprogrammer.
Når der på EF-dagsordenen sættes et tysk ønske om at yde milliardsubsidier  

 til værfter i det tidligere DDR, skulle den danske regering have meldt fra  

 øjeblikkeligt, men regeringen ønskede at vise sig som redningsplanke for den  

 tyske genforening ved at tilslutte sig det tyske ønske om støtte.
Regeringen  

 søgte forhandlingsoplæg og fik det i Markedsudvalget på betingelse af, at  

 støtten blev begrænset mest muligt og med en garanti for, at der ikke var  

 tale om nogen form for nybygning, vandtætte skotter mellem øst- og vesttyske  

 skibsværfter og kapacitetsbegrænsning.
Den danske regering stemte for støtten  

 til de østtyske værfter.
Regeringen havde travlt med at fortælle om, hvilke  

 betingelser den nye østtyske værftsstøtte skulle være begrænset af.
Disse løfter og betingelser viste sig imidlertid at være aldeles uden hold  

 i virkeligheden.
Regeringen skulle skriftligt have sikret sig, at der kun  

 ville være tale om støtte til modernisering af eksisterende værfter og ikke  

 mulighed for nybygning, men denne sikkerhed fik regeringen ikke; man  

 »glemte« at værne om sikkerheden på bindende måde.
Først efter pres fra Markedsudvalget ændrede den danske regering sin  

 stemme til at være imod.
Men da var løbet kørt, og de øvrige 11 EF-lande  

 vedtog støtteordningen.
Sagen er et skoleeksempel på, hvor galt det går, når regeringen i iver  

 efter at »sidde med ved bordet« lader en sag løbe fra sig.
Den  

 danske regering kan med rette bebrejdes for at have været alt for passiv i  

 arbejdet med at overbevise de øvrige EF-lande om, hvor skadelig den tyske  

 subsidieordning vil være for hele værftsindustrien i EF.
 Regeringen bærer derfor et meget stort ansvar for, at danske værfter nu må  

 se en meget tvivlsom fremtid i møde.
 P.u.v.
