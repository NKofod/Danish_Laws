 I medfør af § 3, stk. 2, i lov nr. 102 af 31. marts 1955 om tilsyn med  

 monopoler og konkurrencebegrænsninger fastsættes herved følgende:
§ 1 Stk. 1 Tilsyn i henhold til monopolloven med sparekasser og med virksomheder, der  

 omfattes af bestemmelserne i lov nr. 156 af 2. maj 1934 om visse spare- og  

 udlånsvirksomheder, udøves af sparekasseinspektøren i overensstemmelse med de  

 i denne bekendtgørelse fastsatte bestemmelser.
Stk. 2 Det påhviler sparekasseinspektøren at opretholde forbindelse såvel med  

 monopoltilsynet som med banktilsynet og forsikringsrådet med henblik på at  

 sikre, at de retningslinier, som disse institutioner følger indenfor de  

 herhenhørende områder, tages i betragtning af sparekasseinspektøren ved  

 afgørelser efter denne bekendtgørelses §§ 2 og 5.
Stk. 3 Sparekasseinspektøren afgiver inden hvert års 15. september en beretning  

 til ministeren for handel, industri og søfart om den af sparekassetilsynet i  

 henhold til nærværende bekendtgørelse i det foregående kalenderår udøvede  

 virksomhed.
§ 2 Stk. 1  Aftaler og vedtagelser mellem sparekasser m.v.  

 skal anmeldes til sparekasseinspektøren, såfremt sådanne aftaler og  

 vedtagelser indenfor hele landet eller områder af dette udøver eller vil  

 kunne udøve en væsentlig indflydelse på de af denne bekendtgørelse omfattede  

 institutters pris- og omsætningsforhold, jfr. monopollovens § 6. Det samme  

 gælder aftaler af den nævnte art mellem sparekasser m.v. og andre  

 virksomheder.
Stk. 2 Sparekasser m.v. og sammenslutninger af sparekasser m.v., som indenfor  

 hele landet eller områder af dette udøver eller vil kunne udøve en væsentlig  

 indflydelse på de af denne bekendtgørelse omfattede institutters pris- og  

 omsætningsforhold, jfr. monopollovens § 6, skal anmeldes til  

 sparekasseinspektøren, når denne fremsætter krav herom.
De af sådanne  

 sparekasser m.v. eller sammenslutninger trufne konkurrenceregulerende  

 bestemmelser skal ligeledes anmeldes efter krav fra sparekasseinspektøren.
§ 3 Stk. 1  De i § 2, stk. 1, foreskrevne anmeldelser skal  

 ske inden 8 dage efter, at den pågældende aftale eller vedtagelse er truffet.  

 Ændringer i forhold, hvorom anmeldelse er sket, skal ligeledes anmeldes inden  

 8 dage.
Stk. 2 Under særlige omstændigheder kan sparekasseinspektøren forlænge den i stk.  

 1 fastsatte frist.
Stk. 3 Aftaler og vedtagelser, der omfattes af forskrifterne i § 2, stk. 1, har  

 ikke gyldighed og kan ikke gøre krav på beskyttelse ved domstolene, medmindre  

 anmeldelse er sket inden den foreskrevne frist.
§ 4 Stk. 1 Sparekasseinspektøren indfører de indgivne anmeldelser i et offentlig  

 register.
Registrering indebærer ikke nogen godkendelse af det anmeldte.
Stk. 2 Hvor ganske særlige omstændigheder taler derfor, kan ministeren for  

 handel, industri og søfart tillade, at registreringen helt eller delvist skal  

 være hemmelig.
Stk. 3 Anmeldelse og registrering sker iøvrigt efter tilsvarende regler, som  

 indeholdes i bekendtgørelse af 18. juni 1955 om registrering af anmeldelser i  

 henhold til monopolloven.
§ 5 Stk. 1 Finder sparekasseinspektøren efter foretagen undersøgelse, at aftaler,  

 vedtagelser og bestemmelser, som i § 2 omhandlet, medfører eller må antages  

 at ville medføre urimelige rente- eller provisionssatser, gebyrer, takster  

 m.v, urimelige forretningsbetingelser, urimelig indskrænkning i den frie  

 erhvervsudøvelse eller urimelig ulighed i vilkårene for erhvervsudøvelsen,  

 påhviler det ham at søge forholdet bragt til ophør ved forhandling med de  

 pågældende sparekasser m.v eller sammenslutninger.
Stk. 2 Kan de i stk. 1 nævnte skadelige virkninger ikke bringes til ophør ved  

 forhandling, udsteder sparekasseinspektøren pålæg i så henseende.
Stk. 3 Et pålæg skal angive, fra hvilket tidspunkt pålægget skal være  

 efterkommet.
§ 6 Stk. 1 Sparekasseinspektøren er beføjet til at kræve alle sådanne oplysninger,  

 som skønnes nødvendige for udøvelsen af den i denne bekendtgørelse omhandlede  

 virksomhed.
Sparekasseinspektøren kan således kræve indsendt behørigt  

 bekræftede udskrifter af protokol- og regnskabsmateriale og indkalde personer  

 til mundtlig forklaring.
Endvidere er sparekasseinspektøren berettiget til at  

 få adgang til regnskaber og regnskabsbøger og til på stedet at foretage de  

 til forholdenes oplysning fornødne undersøgelser.
Stk. 2 Sparekasseinspektørens afgørelser skal meddeles skriftligt og indeholde  

 oplysning om de forhold og synspunkter, som har været bestemmende for  

 afgørelsen.
Efter at afgørelsen er truffet, skal de interesserede  

 organisationer eller sparekasser m.v. have adgang til at gøre sig bekendt med  

 det grundlag, på hvilket afgørelsen er truffet, forsåvidt det pågældende  

 materiale ikke indeholder fortrolige oplysninger om enkelte virksomheders  

 forhold eller oplysninger, som ikke uden skade for almindelige  

 samfundsinteresser kan udleveres.
§ 7 Stk. 1 Klage over de af sparekasseinspektøren i henhold til denne bekendtgørelse  

 trufne afgørelser indgives til sparekasseinspektøren, men kan forlanges  

 videresendt i løbet af 8 dage til det i monopollovens § 18 omhandlede  

 ankenævn.
Stk. 2 Ankenævnets behandling af de i stk.1 omhandlede klager sker i  

 overensstemmelse med reglerne i monopollovens § 18.
Stk. 3 Indgivelse af klage over sparekasseinspektørens afgørelser har ikke  

 opsættende virkning, bortset fra sparekasseinspektørens afgørelser i henhold  

 til § 2.
§ 8 Undlader nogen rettidigt at indgive anmeldelse i henhold til § 2 eller at  

 meddele sparekasseinspektøren en i henhold til § 6 begæret oplysning, kan  

 ministeren for handel, industri og søfart efter sparekasseinspektørens  

 indstilling pålægge den pågældende under en daglig eller ugentlig bøde, der  

 kan inddrives ved udpantning, at opfylde sin pligt i så henseende.
§ 9 Sparekasseinspektøren og de i sparekassetilsynet ansatte tjenestemænd og  

 medhjælpere er under ansvar efter borgerlig straffelovs §§ 152 og 263, jfr.  

 tjenestemandslovens § 3, stk. 3, forpligtet til overfor alle uvedkommende at  

 hemmeligholde, hvad de gennem deres virksomhed bliver vidende om.
§ 10 Med hensyn til undladelse af at foretage en i § 2 foreskreven anmeldelse  

 og tilsidesættelse af noget af sparekasseinspektøren i henhold tik § 5 givet  

 pålæg finder bestemmelserne i monopollovens § 22, stk. 1, anvendelse.
Iøvrigt  

 finder bestemmelserne i monopollovens § 22, stk. 2-4, tilsvarende anvendelse.
§ 11 Denne bekendtgørelse, der ikke gælder for Færøerne, træder i kraft den 1.  

 juli 1955.
 Ministeriet for handel, industri og søfart, den 18. juni 1955.
 Lis Groes.
/P.
Villadsen.
