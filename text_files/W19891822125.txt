Ved afgørelsen af, om gældseftergivelse var omfattet af de  

 skatteretlige regler om skattefritagelse ved akkord eller singulær  

 eftergivelse, blev lagt til grund, at 2 bankers gældseftergivelse ikke kunne  

 antages at gå længee end til fordringernes værdi, uanset debitors nominelt  

 positive formue.
Gældseftergivelsen blev derfor ikke beskattet.
 Direktør A klagede for indkomståret 1979 over,at han i overensstemmelse  

 med den indgivne selvangivelse var anset for indkomstskattepligtig af en  

 gældsnedskrivning på 4.026.829 kr.
Det var oplyst, at klageren i 1970'erne havde opbygget en betydelig  

 træforædlingsvirksomhed, organiseret i personlige firmaer og selskaber.
Bl.a.  

 på grund af byggekriser var virksomhederne kommet i økonomiske vanskeligheder  

 i begyndelsen af 1979. B bank, der var hovedbankforbindelse, ønskede ikke at  

 fortsætte engagementet alene, og der var indledt drøftelser med sparekassen C  

 om dennes indtræden i engagementet.
Forinden skulle nogle udlandslån, som var  

 optaget gennem to andre banker og et finansieringsinstitut, afvikles.
Disse 2  

 banker var i april 1979 gået med til en aftale om nedskrivning af gælden med  

 40 %, eller 4.026.829 kr.
B bank havde herefter overtaget det resterende  

 engagement, og sparekassen C var indtrådt som bankforbindelse på linie med B  

 bank, dog bl.a. på vilkår, at de 2 pengeinstitutter hver skulle overtage en  

 tredjedel af aktiekapitalen i klagerens hovedselskab.
B bank havde samtidig  

 foretaget betydelig gældseftergivelse over for nogle af koncernens selskaber.  

 Imidlertid var der i 1980 på ny opstået økonomiske vanskeligheder for  

 koncernen, og bl.a. under hensyn til, at klageren blev stillet over for krav  

 om kontant at indfri kautionsforpligtelser på 67 mio. kr. i slutningen af  

 1980, havde han mistet enhver indflydelse på selskaberne og virksomhederne.  

 Klageren var kommet ud af arrangementet med en virksomhed i udlandet.
 Klagerens advokat gjorde gældende, at forholdet måtte anses for omfattet  

 af den skatteretlige praktis på området, hvorefter gældseftergivelse ved  

 akkord eller ved singulær gældseftergivelse ikke skulle indkomstbeskattes,  

 når eftergivelsen var forretningsmæssigt velbegrundet, og der ikke var tale  

 om et gavemiljø. Endvidere måtte fordringen ikke være mere værd end det  

 beløb, hvortil den blev nedskrevet, men en hovedkreditors tilslutning til et  

 akkordforslag ville normalt kunne opfattes som bevis herfor.
Fra Statsskattedirektoratets side blev det gjort gældende, at der i  

 nærværende tilfælde måtte lægges vægt på formueforholdene, og at den  

 påberåbte praksis måtte suppleres med en væsentlig forudsætning om, at en  

 debitor ikke kom ud af et gældsforhold efter gældseftergivelse med en  

 væsentlig positiv formue.
Det var endvidere direktoratets opfattelse, at der  

 ikke var tale om akkord med en hovedkreditor, og at der ikke forelå  

 tilstrækkeligt bevis for, at klagerens nominelt positive formuer ikke var  

 udtryk for de reelle formueforhold.
I denne forbindelse blev det fremhævet,  

 at klagerens selvangivne formuer ultimo 1979 og 1980 var opgjort til  

 henholdsvis ca. 20 mio. kr. og ca. 6 mio. kr., og at klageren også i følgende  

 år havde selvangivet en betydelig formue.
 Endelig fandt man, at forholdet ikke burde bedømmes isoleret for  

 indkomståret 1979, men at man også måtte tage hensyn til forholdene i 1980. I  

 det hele fandt direktoratet, at der var tale om en så usædvanlig disposition  

 vedrørende den fremhævede gældseftergivelse, at betingelserne for at anse  

 eftergivelsen for skattefri ikke var opfyldt.
 Klagerens advokat anførte heroverfor, at det klart fremgik af  

 hændelsesforløbet, at der i april 1979 var foretaget en endelilg opgørelse af  

 forholdene i koncernen, før sparekassen C var trådt ind med henblik på  

 koncernens videreførelse, og at det måtte ligge klart, at de implicerede  

 banker ikke ville foretage nedskrivning af fordringer, såfremt der var udsigt  

 til at få beløbene ind.
Vedrørende de af klagerens daværende revisor opgjorte positive formuer  

 blev det påpeget, at der ikke herved var taget hensyn til de betydelige  

 kautioner og indeståelseserklæringer, klageren havde påtaget sig, hvorefter  

 de reelle formuer udviste en betydelig underbalance.
Når der i øvrigt på et  

 senere tidspunkt havde kunnet opvises positive formuer, hang det sammen med  

 nogle efterfølgende dispositioner vedrørende virksomheden i udlandet, som  

 bankerne havde vurderet som værende uden reel værdi, men som klageren senere  

 havde kunnet trække penge ud af.
 Landsskatteretten fandt, at de skattemæssige virkninger af den i april  

 1979 opnåede gældseftergivelse burde fastlægges med virkning for  

 indkomstopgørelsen for indkomståret 1979.
 Idet retten kunne tilslutte sig de af klagerens advokat fremførte  

 betragtninger vedrørende bevisbedømmelsen, fandt retten at kunne lægge til  

 grund for sagens afgørelse, at værdien af bankernes fordringer - uanset den  

 nominelt positive formue - ikke kunne antages at have oversteget det beløb,  

 hvortil de var nedskrevet, samt at der ikke i øvrigt var holdepunkter for at  

 antage, at bankerne havde ønsket at begunstige klageren.
Sagen ansås herefter for omfattet af den skatteretlige praksis, hvorefter  

 gældseftergivelse, opnået ved singulær gældseftergivelse, under de givne  

 omstændigheder ikke indkomstbeskattes.
Den påklagede ansættelse blev herefter  

 nedsat med 4.026.829 kr.
 LV 1988, E 4.1.4. og L 3.6.6.
