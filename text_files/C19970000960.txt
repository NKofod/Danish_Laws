Indledning Sundhedsministeriet har i bekendtgørelse nr. 1283 af 20. december 1996,  

 som er udstedt i medfør af § 7, stk. 3, samt § 16, stk. 3, i lov nr. 498 af  

 12. juni 1996 om tandplejere fastsat regler om afgrænsning af tandplejernes  

 virksomhedsområde.
I tilslutning hertil skal Sundhedsstyrelsen meddele  

 følgende:
Med tandplejerloven har tandplejere fået adgang til udøvelse af  

 selvstændig virksomhed uden forudgående henvisning fra en tandlæge.
Herved  

 ændrer tandplejernes virksomhedsudøvelse karakter fra at være medhjælp til et  

 erhverv med selvstændigt ansvar inden for en række veldefinerede områder af  

 tandlægelig (odontologisk) virksomhed.
Udgangspunktet for afgrænsningen af  

 tandplejerens virksomhedsområde vil herefter være tandplejerlovens § 7, stk.  

 1 og 2, samt tandplejerens ansvarsfølelse med hensyn til omfanget af  

 vedkommendes viden og kunnen.
Tandplejeruddannelsen er oprindeligt tilrettelagt med særligt henblik på  

 forebyggelse af de to store tandsygdomme, caries og parodontitis.
Det er  

 fortsat sigtet med tandplejeruddannelsen, at den færdiguddannede tandplejer  

 skal være i besiddelse af teoretiske kundskaber, fagetisk og -kritisk  

 holdning samt praktiske og kliniske færdigheder, som kvalificerer den  

 pågældende til selvstændigt at varetage sundhedsfremmende,  

 sygdomsforebyggende og terapeutiske opgaver i overensstemmelse med skiftende  

 samfundsbehov, med speciel vægt på forebyggelse af tandsygdommene caries og  

 parodontitis.
 Efter tandplejerlovens § 7, stk. 1 og 2, omfatter tandplejervirksomhed  

 patientundersøgelse, fjernelse af hårde tandbelægninger og rodafglatning,  

 pudsning og polering af tandrestaureringer, herunder fjernelse af  

 fyldningsoverskud samt anlæggelse af infiltrationsanalgesi (lokalbedøvelse).  

 Endvidere omfatter virksomhed som tandplejer instrumentel fjernelse af bløde  

 tandbelægninger samt afpudsning af tænderne og indsætning og aftagning af  

 tandreguleringsapparatur.
Begrebet patientundersøgelse omfatter i den forbindelse optagelse af  

 anamnese, undersøgelse af tænder, mund og kæber (herunder eventuelt  

 røntgenoptagelser), diagnosticering med vægt på almindelige caries- og  

 parodontallidelser, registrering af tandstatus m.v., journalisering af fund  

 samt planlægning af den nødvendige forebyggende og behandlende tandpleje,  

 svarende til tandplejerens arbejdsområde.
Herudover skal tandplejeren kunne  

 identificere unormale/sygelige tilstande, der kræver henvisning til en  

 tandlæge for nærmere vurdering og behandling.
Med lovens ikrafttræden er der ikke sket ændringer i tandplejernes  

 virksomhedsområde i forhold til tidligere, ud over tilladelsen til at anlægge  

 lokalanalgesi.
Det afgørende nye forhold er, at virksomhed som tandplejer nu  

 løftes op på et selvstændigt niveau, og at virksomhed som tandplejer herefter  

 kun må udføres af personer, som har opnået autorisation.
Samtidig forpligtes  

 tandplejere til, i lighed med hvad der gælder for andet autoriseret  

 sundhedspersonale, at udvise omhu og samvittighedsfuldhed i deres virke som  

 tandplejere, jf. tandplejerlovens § 10.
For så vidt angår tandplejeres adgang til at indsætte og aftage  

 tandreguleringsapparatur er der således heller ingen ændringer i  

 virksomhedsområdet i forhold til tidligere.
Selve tandreguleringsbehandlingen  

 er altså ikke med tandplejerloven blevet omfattet af tandplejernes  

 virksomhedsområde, idet sådan behandling stadig er forbeholdt tandlæger og  

 specialtandlæger med deres dertil hørende ansvar i relation til  

 tandlægeloven.
Det er dermed (special-)tandlægen, der har ansvaret for  

 tandreguleringsbehandlingen, og dermed også for, hvornår  

 tandreguleringsapparatur skal indsættes eller aftages.
Dette udelukker  

 imidlertid ikke, at tandplejeren kan medvirke i behandlingen.
Når en  

 tandplejer under udøvelse af sin virksomhed derfor indsætter eller aftager  

 sådant apparatur, skal dette ske efter anvisning fra tandlægen.
Med indførelse af selvstændig tandplejervirksomhed stilles der samtidig  

 større krav til tandplejerens diagnostiske færdigheder (både klinisk og  

 radiologisk), samt til færdigheder for så vidt angår behandlingsplanlægning,  

 vurdering af behandlingsresultater og prognose.
Tandplejere skal derudover i  

 højere grad end tidligere kunne forebygge, afværge og formindske risikoen i  

 forbindelse med akut opstående situationer i klinikken.
 Reglerne i Sundhedsministeriets bekendtgørelse om afgrænsning af  

 tandplejeres virksomhedsområde omhandler de situationer, hvor tandplejeren  

 skal foretage henvisning til tandlæge, og hvor behandlingen eventuelt skal  

 udføres i samarbejde mellem tandplejer og tandlæge.
Bestemmelsen i § 1, stk. 1, i bekendtgørelsen om afgrænsning af  

 tandplejeres virksomhedsområde betyder, at tandplejeren - inden behandling  

 påbegyndes - skal henvise patienter, der på grund af generelle  

 lidelser/tilstande eller på grund af medicinindtag har forøget risiko for  

 komplikationer i forbindelse med odontologisk behandling.
Tandplejeren  

 pålægges ved denne bestemmelse at foretage et kvalificeret skøn over  

 patientens tilstand, idet der ved bestemmelsen sigtes til de egentlige  

 risikopatienter i odontologisk praksis, hos hvilke der eksisterer en reel,  

 forøget risiko for komplikationer eller bivirkninger i forbindelse med  

 odontologisk behandling.
Ved risikopatienter forstås i denne forbindelse blandt andet patienter med  

 hjerte- og kredsløbslidelser, endokrine lidelser, transplanterede organer og  

 psykiske sygdomme.
Derudover sigter bestemmelsen til patienter med visse  

 hæmatologiske lidelser, samt til patienter, der har fået strålebehandling på  

 hoved og hals.
For risikopatienten kan der endvidere være tale om, at visse farmaka bør  

 undgås i behandlingen, enten fordi de pågældende farmaka interfererer med  

 patientens tilgrundliggende medicinske lidelse, eller fordi patienten i  

 forvejen indtager farmaka, der kontraindicerer anvendelse af blandt andet  

 adrenalin i lokalanalgetika.
Det kan i andre tilfælde være aktuelt, at  

 patienten inden en tandrensning eller rodafglatning skal have ordineret  

 præmedikation, enten i form af beroligende midler, eller antibiotika med  

 henblik på at hindre infektionsspredning (f.eks. patienter med  

 hjerteklapproteser eller tidligere endocarditis). Det kan desuden være  

 aktuelt, at patienten skal have reguleret dosis af et i forvejen etableret  

 medicinindtag (f.eks. patienter i glukokortikoid substitutionsbehandling  

 eller antikoagulationsbehandling).
Ved bestemmelsen i § 1, stk. 2, i bekendtgørelsen pålægges det endvidere  

 tandplejeren at henvise til tandlæge, såfremt patienten har et komplekst og  

 vanskeligt overskueligt behandlingsbehov.
Henvisningen skal finde sted, inden  

 tandplejeren påbegynder behandling af patienten.
Også ved denne bestemmelse  

 pålægges det tandplejeren at foretage et kvalificeret skøn over patientens  

 samlede odontologiske status, idet der ved bestemmelsen blandt andet sigtes  

 til de situationer, hvor behandlingsplanen skal omfatte stillingtagen til  

 ekstraktioner og omfattende protetiske erstatninger, f.eks. på grund af  

 fremskreden marginal parodontitis.
Tandplejeren pålægges igennem bestemmelsen i § 1, stk. 3, en kritisk  

 vurdering af behandlingsresultatet og en pligt til henvisning til tandlæge,  

 såfremt behandlingsforløbet ikke medfører det forventede resultat, og når  

 årsagen hertil skønnes at være et behov for behandling, der ligger uden for  

 tandplejerens virksomhedsområde.
Med denne bestemmelse sigtes ikke mindst til  

 de situationer, hvor en tandplejer igennem længere tid har behandlet en  

 patient med tandrensning og curettage på grund af marginal parodontitis, men  

 hvor det viser sig, at der trods behandlingen er fortsat sygdomsaktivitet og  

 fortsat tilstedeværelse af patologiske pocher.
Ligesåvel som i § 1, stk. 1 og  

 stk. 2, pålægges tandplejeren også ved bestemmelsen i § 1, stk. 3, at  

 foretage et kvalificeret skøn, her over behandlingsforløb og  

 behandlingsbehov.
Det præciseres i bestemmelsen i § 1, stk. 5, at tandplejerens behandling  

 af de i § 1, stk. 1-3, nævnte patienter skal udføres i overensstemmelse med  

 en behandlingsplan, der fastlægges i samarbejde mellem tandplejeren og  

 tandlægen.
Denne behandlingsplan lægges, efter henvisningen har fundet sted  

 til tandlæge.
Herved sikres, at der ved den odontologiske behandling i videst  

 muligt omfang tages hensyn til patientens samlede situation.
Bestemmelsen i bekendtgørelsens § 1, stk. 6, er ensbetydende med, at  

 tandplejeren skal undlade behandling, såfremt en patient ikke vil lade sig  

 undersøge og behandle af en tandlæge.
Ved denne bestemmelse sikres i videst  

 mulige omfang, at tandplejeren kan udøve sin virksomhed inden for de i  

 tandplejerloven fastsatte rammer.
Ved bestemmelsen i bekendtgørelsens § 1, stk. 7, har tandplejeren  

 imidlertid mulighed for at foretage genbehandling af de i § 1, stk. 1 og 2,  

 omtalte patienter, såfremt patienten inden for det seneste år har været  

 undersøgt af en tandlæge, og der ikke er sket ændringer i patientens  

 generelle tilstand eller medicinindtag.
Denne bestemmelse er på den anden  

 side ensbetydende med, at tandplejeren skal foretage fornyet henvisning til  

 tandlæge, når der er tale om, at patienten kommer til behandling hos  

 tandplejeren senere end et år efter den sidste undersøgelse hos tandlægen.
Ifølge bestemmelsen i bekendtgørelsens § 2, stk. 1, skal tandplejeren  

 henvise patienten til tandlæge, såfremt der ved den kliniske undersøgelse  

 eller ved røntgenundersøgelse konstateres sygelige tilstande, hvis behandling  

 ligger uden for tandplejerens virksomhedsområde.
Med denne bestemmelse sigtes  

 blandt andet til de situationer, hvor tandplejeren ved sin undersøgelse  

 konstaterer fyldningskrævende caries, apikal parodontitis,  

 mundslimhindelidelse og bidfunktionelle lidelser.
Med bestemmelsen er der  

 lagt op til, at tandplejeren i disse situationer vil have mulighed for at  

 foretage den behandling, der ligger inden for vedkommendes virksomhedsområde,  

 uden at det forudsættes at behandlingen udføres efter en behandlingsplan lagt  

 i samarbejde mellem tandplejer og tandlæge.
Tandplejeren forudsættes i den  

 forbindelse at skelne imellem på den ene side de i § 1, stk. 2, indeholdte  

 tilfælde og på den anden side de i § 2, stk. 1, indeholdte tilfælde.
Af § 1, stk. 4, samt af § 2, stk. 2, fremgår, at henvisning af de i §§ 1  

 og 2 nævnte patienter til tandlæge skal ske skriftligt, eventuelt ved  

 benyttelse af en standardblanket.
Der bør fremgå af henvisningen, for hvilke  

 tilstande der henvises med henblik på tandlægens undersøgelse og eventuelle  

 behandling.
Ved tilbagevisning til tandplejeren påfører tandlægen blanketten  

 oplysninger af betydning for tandplejerens behandling.
Ifølge tandplejerlovens § 7, stk. 4, fastsætter Sundhedsstyrelsen regler  

 om ordination og anvendelse af lægemidler som led i udøvelsen af  

 tandplejervirksomhed.
I tilslutning hertil skal Sundhedsstyrelsen meddele  

 følgende:
 Reglerne om tandplejeres adgang til at rekvirere og anvende lægemidler som  

 led i udøvelse af tandplejervirksomhed fastsættes af Lægemiddelstyrelsen  

 (receptbekendtgørelsen).
