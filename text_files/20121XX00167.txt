Skriftlig fremsættelse (16. november 2012) Beskæftigelsesministeren (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om seniorjob og lov om arbejdsløshedsforsikring m.v. (Ret til seniorjob til medlemmer, der er født i perioden fra 1. juli 1955 til og med 31. december 1957) (Lovforslag nr.
L 78) Lovforslaget udmønter en del af aftalen af finansloven for 2013, som regeringen (Socialdemokratiet, Radikale Venstre og Socialistisk Folkeparti) har indgået med Enhedslisten.
 Med lovforslaget indføres en overgangsordning for de målgrupper, der umiddelbart fik udskudt retten til seniorjob på grund af den gradvise forhøjelse af efterlønsalderen, og som derved mistede retten til seniorjob.
 Lovforslaget indeholder følgende elementer:
  Bevarelse af retten til seniorjob for medlemmer der er født i perioden fra 1. juli 1955 til og med 31. december 1957, uanset forhøjelsen af efterlønsalderen, og som har opbrugt eller opbruger retten til dagpenge i perioden fra 1. januar 2012 til og med 30. juni 2013.
  Fastsættelse af regler om beregning af efterlønssatsen for medlemmer, der har været berettiget til seniorjob i mere end 5 år.
De samlede økonomiske konsekvenser for det offentlige skønnes at være 94 mio. kr. i 2013 og 110 mio. kr. i årene 2014, 2015 og 2016 ved gennemførelsen af aftalen.
De statslige udgifter udgør 37 mio. kr. i 2013 og 43. mio. kr. i årene 2014, 2015 og 2016, mens de kommunale udgifter udgør 57 mio. kr. i 2013 og 67 mio. kr. i årene 2014, 2015 og 2016.
Det foreslås, at lovforslaget træder i kraft 1. januar 2013. Efter forslaget skal arbejdsløshedskasserne inden udgangen af januar 2013 orientere medlemmer i målgruppen om muligheden for at anmode kommunen om seniorjob.
Medlemmer, hvis dagpengeperiode er udløbet i 2012, skal anmode kommunen om et seniorjob inden udgangen af marts 2013.
 Jeg skal derfor gøre opmærksom på, at lovforslaget ønskes færdigbehandlet inden jul med henblik på ikrafttræden ved årsskiftet.
 Af tidsmæssige årsager er lovforslaget sendt i ekstern høring samtidig med fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
