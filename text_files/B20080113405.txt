Bekendtgørelse om anerkendelse af eksamensbeviser på arkitektområdet, der er udstedt i et EU-land, i et EØS-land eller et land, som EU har indgået aftale med om adgang til udøvelse af et lovreguleret erhverv 1) I medfør af § 7 a, nr. 2, i lov om adgang til udøvelse af visse erhverv i Danmark, jf. lovbekendtgørelse nr. 334 af 20. marts 2007, fastsættes:
 § 1. Eksamensbeviser, certifikater og andre kvalifikationsbeviser på arkitekturområdet, der er udstedt i et EU-land, i et EØS-land eller et land, som EU har indgået aftale med om adgang til udøvelse af et lovreguleret erhverv, er omfattet af direktiv nr. 2005/36/EF, og skal anerkendes på lige fod med eksamensbeviser, som er udstedt her i landet.
 § 2. Følgende danske eksamensbeviser, certifikater og andre kvalifikationsbeviser på arkitekturområdet anses som dokumentation for anerkendte arkitektuddannelser:
 1) Eksamensbeviser fra Statens Arkitektskoler i København og Aarhus for fuldført arkitektuddannelse.
 2) Registreringsbeviser udstedt af Arkitektnævnet i henhold til lov nr. 202 af 28. maj 1975 om registrerede arkitekter.
 3) Eksamensbeviser for bygningskonstruktører udstedt af de byggetekniske højskoler eller i henhold til gældende bekendtgørelse om uddannelse til bygningskonstruktør ledsaget af en attest fra Akademisk Arkitektforening om, at den pågældende har virket som arkitekt i mindst 6 år og har bestået en prøve med henblik på at blive ligestillet med indehaverne af eksamensbeviser som nævnt i nr. 1.
 4) Eksamensbeviser for bygningskonstruktører udstedt af de byggetekniske højskoler før den 31. december 1988 ledsaget af en attest fra Akademisk Arkitektforening om, at den pågældende har været beskæftiget med byggeri eller fysisk planlægning eller tilsvarende praktisk arkitektarbejde i 1-3 år og har bestået en prøve med henblik på at blive ligestillet med indehaverne af eksamensbeviser som nævnt i nr. 1.
 Stk. 2. Den i stk. 1, nr. 3 og 4, nævnte prøve foretages af Akademisk Arkitektforenings optagelsesnævn.
 § 3. Bekendtgørelsen træder i kraft den 1. december 2008.
 Stk. 2. Bekendtgørelse nr. 478 af 2. juli 1987 om anerkendelse af eksamensbeviser på arkitekturområdet udstedt af et medlemsland i De europæiske Fællesskaber bortfaldt den 1. oktober 2007.
Økonomi- og Erhvervsministeriet, den 27. november 2008 Lene Espersen / Finn Lauritzen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2005/36/EF af 7. september 2005 om anerkendelse af erhvervsmæssige kvalifikationer, EU-Tidende 2005 L 255/22.
