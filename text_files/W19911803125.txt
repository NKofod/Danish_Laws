 Ved beregning af befordringsfradrag efter ligningslovens § 9 C blev  

 den af klageren selv valgte transportvej lagt til grund, selv om denne vej  

 var 18 km længere end den af myndighederne anviste, jf.
 cirkulære nr. 188 af 13. december 1984. Der blev bl.a. lagt vægt på  

 tidsbesparelsen og den færdselsmæssige sikkerhed ved kørsel på  

 motor/omfartsvej i stedet for bymæssig gennemkørselstrafik.
 A klagede for indkomståret 1988 over, at de stedlige skattemyndigheder  

 havde nedsat hendes selvangivne befordringsfradrag efter ligningslovens § 9 C  

 på 8.975 kr. til 5.128 kr.
 Klagen til Landsskatteretten vedrørte alene spørgsmålet om hvilken  

 transportvej, der kunne lægges til grund ved beregningen af  

 befordringsfradraget.
 Det fremgik af sagens oplysninger, at klageren i 1988 havde arbejdet på en  

 adresse i Skovlunde, og at hun havde benyttet egen bil til befordring mellem  

 sit hjem i København og arbejdsstedet.
 Klageren havde ved beregningen af sit befordringsfradrag opgjort den  

 daglige kørsel hjem-arbejdssted retur til 58 km, idet hun havde lagt til  

 grund vejstrækningen fra Rodosvej, Amagerbrogade, Vejlands Alle,  

 Sjællandsbroen, Amager Motorvej, Motorringvejen, Jyllingevej, Nordre Ringvej,  

 Ballerup Boulevard, Torvevej til adressen i Skovlunde.
 De stedlige skattemyndigheder havde ved ansættelsen af  

 befordringsfradraget beregnet dette på grundlag af den 18 km kortere  

 transportvej fra Rodosvej, Amagerbrogade, Amager Boulevard, Langebro, H.C.  

 Andersens Boulevard, Gyldenløvesgade, Åboulevarden, Ågade, Bispeengbuen,  

 Hillerødgade, Sallingvej, Slotsherrensvej, Ballerup Boulevard, Torvevej til  

 arbejdsstedet i Skovlunde.
 Klageren protesterede over for Landsskatteretten imod den foretagne  

 ansættelse, idet hun bl.a. anførte, at hun ved at vælge sin rute  

 sparede 11 minutter, at hun endvidere sparede 48,51 liter benzin  

 årligt, og  at hendes bopæl var beliggende i udkanten af København,  

 godt 5 minutters kørsel fra motorvejen med direkte videre forbindelse via  

 Ringvejen til hendes arbejdsplads i Skovlunde.
 Ifølge cirkulære nr. 188 af 13. december 1984 om ændring af  

 befordringsfradraget efter ligningslovens § 9 C skal ligningsmyndighederne  

 lægge betydelig vægt på den skattepligtiges eget valg af transportvej.
Efter de i sagen foreliggende oplysninger om den opnåede tidsbesparelse og  

 den tids- og færdselsmæssige sikkerhed ved valg af kørsel ad motor/omfartsvej  

 fremfor valg af bymæssig gennemkørselstrafik, fandt Landsskatteretten ikke  

 grundlag for at tilsidesætte klagerens valg af befordringsvej.
Klagerens  

 befordringsfradrag blev herefter ansat til det af klageren selvangivne beløb.
 LV 1989, U 1.1.4.
