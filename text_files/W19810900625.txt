Ankestyrelsens principafgørelse O-3-81 om tilkendelse af kapitalerstatning efter ulykkesforsikringsloven - tilbagebetaling af bistandshjælp Resume:
Tilkendelse af kapitalerstatning efter ulykkesforsikringsloven (nu arbejdsskadeforsikringsloven) kunne ikke bevirke, at kontanthjælp, der var udbetalt i en periode forud for erstatningstilkendelsen, skulle tilbagebetales.
Ankestyrelsen lagde vægt på, at erstatningen ikke kunne anses for at dække samme periode.
 Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 26, stk. 1, nr. 4 Lov om forsikring mod følger af ulykkestilfælde - lovbekendtgørelse nr. 137 af 26. april 1968 - § 33 Sagsfremstilling:
Et socialt udvalg havde truffet afgørelse om, at N.
N. skulle tilbagebetale hjælp modtaget i perioden 21. august 1977 - 31. januar 1978.
N.
N. havde været udsat for et ulykkestilfælde i august 1977. Der blev udbetalt hjælp efter bistandsloven som supplement til pågældendes sygedagpenge.
 Ved Sikringsstyrelsens afgørelse af marts 1979 blev der tilkendt ham en kapitalerstatning efter ulykkesforsikringsloven på 57.563 kr.
 Det sociale udvalg begrundede afgørelsen med, at udvalget kan træffe beslutning om tilbagebetaling, når en person, der har modtaget hjælp, senere får udbetalt en erstatning, et underholdsbidrag eller lignende, der dækker samme tidsrum og samme formål, jf. bistandslovens § 26, stk. 1, nr. 4.
 Amtsankenævnet udtalte i sin afgørelse, at da kapitalbeløbet var tilkendt pågældende som erstatning for nedsat erhvervsevne, og da den hjælp, der var bevilget i henhold til bistandslovens § 37, ligeledes havde været begrundet i pågældendes nedsatte erhvervsevne, havde det sociale udvalg været berettiget til at anvende bistandslovens § 26, stk. 1, nr. 4.
 Afgørelse:
 Ankestyrelsen fandt ikke, at den udbetalte kapitalerstatning efter ulykkesforsikringsloven dækkede den samme periode, hvori der blev udbetalt hjælp efter bistandsloven, jf. herved ulykkesforsikringslovens § 33. Der kunne derfor ikke gøres tilbagebetalingskrav gældende efter bistandslovens § 26, stk. 1, nr. 4, for den i den omhandlede periode i henhold til bistandsloven udbetalte hjælp.
