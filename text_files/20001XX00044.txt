Skriftlig fremsættelse (11. oktober  

 2000) Indenrigsministeren (Karen Jespersen):
 Herved tillader jeg mig for Folketinget at  

 fremsætte:
 Forslag til lov om kommunalt samarbejde om  

 opkrævning og inddrivelse.
(Lovforslag nr.
L 48).
 Der er i de senere år opstået en stigende  

 interesse i kommunerne for at etablere kommunale samarbejder på en  

 række områder, som ikke hidtil har været genstand for  

 samarbejde.
 Kommunerne ønsker disse samarbejder etableret som  

 en fleksibel ordning, hvor kommunalbestyrelserne kan overlade varetagelsen af  

 visse opgaver til en anden kommunalbestyrelse, men hvor kommunalbestyrelsen  

 bevarer kompetencen til at træffe beslutninger om opgavens  

 udførelse og bevarer ansvaret herfor.
 På de opgaveområder, der omfatter  

 myndighedsopgaver, kræver etablering af sådanne samarbejder  

 lovhjemmel.
En sådan lovhjemmel er allerede etableret på  

 en række områder.
Der er i dag hjemmel til at etablere  

 fælleskommunale skatteankenævn, fælles administration  

 på lignings- og vurderingsområdet og hjemmel til kommunalt  

 samarbejde på ejendomsskatteområdet.
 Kommunernes Landsforening har i forlængelse af disse  

 tiltag anmodet regeringen om tillige at understøtte kommunernes  

 ønske om at etablere samarbejder omkring opkrævning og  

 inddrivelse af fordringer.
 På denne baggrund foreslår regeringen, at der  

 indføres hjemmel til kommunalt samarbejde på opkrævnings-  

 og inddrivelsesområdet.
 Med lovforslaget indføres således hjemmel  

 til, at en kommunalbestyrelse efter aftale kan bemyndige en anden  

 kommunalbestyrelse til at forestå opkrævning og inddrivelse af de  

 krav, som kommunalbestyrelsen, herunder pantefogden, kan opkræve eller  

 inddrive.
 Aftaler om samarbejde kan efter forslaget omfatte  

 såvel kommunens egne fordringer som en række statslige og private  

 fordringer, som efter lovgivningen inddrives af kommunerne.
Den kommunalbestyrelse, der bemyndiges til at  

 forestå opkrævning og inddrivelse, får efter forslaget  

 adgang til at anvende lovgivningens tvangsinddrivelsesmidler i form af  

 eksempelvis lønindeholdelse, indtrædelsesret, modregning,  

 indgivelse af konkursbegæring samt forlange, at skyldneren fremkommer  

 med oplysninger under personligt fremmøde m.v.
Endvidere får  

 pantefogden i den kommune, der er bemyndiget til at forestå  

 inddrivelse, adgang til at foretage udlæg efter lovgivningens  

 almindelige regler herom.
 Også adgangen til at opkræve renter, gebyrer  

 og afgifter samt adgangen til at eftergive fordringer, meddele henstand eller  

 foretage indstilling til en anden myndighed vedrørende eftergivelse  

 eller henstand kan efter forslaget delegeres fra en kommunalbestyrelse til en  

 anden.
 Det er således sikret med forslaget, at  

 udøvelsen af den samlede inkassofunktion kan overlades til en anden  

 kommunalbestyrelse.
Med forslaget bevarer den enkelte kommunalbestyrelse  

 ansvaret for opkrævning og inddrivelse, og der etableres ved  

 indgåelse af aftale om kommunalt samarbejde om opkrævning og  

 inddrivelse ikke en ny myndighed.
Det er alene selve udøvelsen af  

 kompetencen, der overlades til en anden kommunalbestyrelse.
 Med disse ord skal jeg anbefale lovforslaget til  

 Folketingets velvillige behandling.
