Skriftlig fremsættelse (13. oktober 2021) Indenrigs- og boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om boligforhold (Lovforslag nr.
L 48) Den 11. juni 2014 indgik den daværende regering (Socialdemokraterne og Radikale Venstre), Venstre, Dansk Folkeparti, Socialistisk Folkeparti og Enhedslisten et forlig om forenkling og modernisering af lejelovgivningen.
Baggrunden for forliget var, at man fandt lejelovgivningen kompliceret og præget af mange års løbende justeringer og tilføjelser.
Forliget omfatter et to-faset forløb.
Første fase blev udmøntet ved lov nr. 310 af 30. marts 2015 om forenkling og modernisering af lejelovgivningen.
Anden fase omfatter en sammenskrivning af lejeloven og boligreguleringsloven.
På den baggrund er udarbejdet to forslag til nye love, som fremsættes samtidigt.
Det ene lovforslag omhandler en ny lov om leje, som udelukkende indeholder regler vedrørende det direkte lejeforhold.
Det andet lovforslag omhandler lov om boligforhold, som har karakter af en offentligretlig lov, der blandt andet regulerer bopælspligt, huslejenævn og Grundejernes Investeringsfond.
I loven foreslås endvidere indarbejdet de hidtil gældende regler i lov om kommunal anvisningsret til private udlejningsejendomme og lov om tvungen administration af udlejningsejendomme.
I tillæg til de to love fremsættes endvidere et lovforslag, der indeholder de konsekvensændringer af anden lovgivning, der er behov for som følge af de to nye love.
Formålet med sammenskrivningen af lejelovgivningen har været at forenkle lovgivningen, og de to lovforslag indeholder derfor som udgangspunkt en videreførelse af de hidtil gældende regler.
Der er som led i sammenskrivningen foreslået nogle få indholdsmæssige ændringer, som ikke vurderes at få nævneværdig betydning.
Som led i de nye bestemmelser, som foreslås indsat i lov om leje for at styrke fremlejetageres retsstilling, foreslås indsat bestemmelser i lov om boligforhold med henblik på at sikre overholdelsen af disse regler.
Med forslaget pålægges huslejenævnet en meddelelsespligt i forhold til parterne i en sag om fremlejeforhold samt en pligt til at indhente dokumentation for, at fremlejegiver har efterlevet huslejenævnets afgørelse.
 Lovforslaget foreslås at træde i kraft den 1. juli 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
