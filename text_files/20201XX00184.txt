Skriftlig fremsættelse (12. november 2020) Finansminister (Nicolai Wammen)::
 Herved tillader jeg mig for Folketinget at fremsætte:
Forslag til lov om ændring af lov om tilgængelighed af offentlige organers websteder og mobilapplikationer (Justering af undtagelse for tredjepartsindhold på offentlige organers websteder og mobilapplikationer) (Lovforslag nr.
L 100) Lov om tilgængelighed af offentlige organers websteder og mobilapplikationer blev vedtaget af Folketinget i 2018 og implementerer det tilsvarende EU-direktiv fra 2016. Loven skal sikre, at alle borgere kan betjene sig af offentlige websteder og apps på lige vilkår uanset funktionsnedsættelser og handicap.
Finansministeriet har siden lovens ikrafttræden fået en række henvendelser om, hvordan lovens undtagelse om tredjepartsindhold skal forstås.
I sin nuværende form giver bestemmelsen anledning til at fortolke, at hvis man som offentlig myndighed publicerer noget på vegne af en anden offentlig myndighed, så kan indholdet undtages lovens krav.
Det betyder, at der er risiko for, at der findes indhold på offentlige websteder, som ikke opfylder krav om tilgængelighed.
Med den foreslåede ændring af loven præciseres betydningen af tredjepartsindhold og imødekommer den tvivl, der har været om anvendelsen af undtagelsesbestemmelsen. Ændringen vil medføre, at indhold på en offentlig myndigheds websted eller mobilapplikation, som er leveret af en anden offentlig myndighed, ikke kan undtages krav om tilgængelighed.
Det vil derfor fremover være den myndighed, der leverer indholdet, som er ansvarlig for at pågældende indhold lever op til lovens krav.
Et konkret eksempel er Digital Post, som alle myndigheder og en række offentligretlige organer benytter til sikker kommunikation med borgere.
Digitaliseringsstyrelsen har ansvar for, at Digital Post-løsningen er tilgængelig, men brevene har indtil nu kunnet undtages som tredjepartsindhold.
Det medfører en risiko for, at ikke alle borgere har haft mulighed for at læse deres digitale post fra det offentlige.
Med lovændringen vil de afsendende myndigheder være ansvarlige for at sikre, at de konkrete postmeddelelser er tilgængelige for borgeren.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
