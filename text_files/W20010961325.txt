Kendelse fra Pressenævnet i sag nr.  

 94/2001 [K] har klaget til Pressenævnet over tre artikler  

 bragt i Randers Amtsavis den 15. august, 6. og 13. oktober 2001, idet han  

 mener, at god presseskik er tilsidesat.
Af artiklen den 15. august 2001 med overskriften  

"Nabovold i haven gav 30 dages betinget fængsel"  

fremgik det blandt andet, at "Den 18-årige tiltaltes far var også  

 indkaldt som vidne.
Han er en kending af politiet og blev fulgt til retten af  

 to betjente." Af forsideartiklen den 6. oktober 2001 med overskriften  

 "Fik han udført ulovligt arbejde af tre tjekker?"  

 fremgik det af en underrubrik:
"RETTEN: Retssag skal afgøre, om tre tjekker  

 var turister, der gav et nap med, eller om de var i Randers for at arbejde  

 for [K]." I artiklen hed det:
"Tre tjekkiske mænd blev sidste år  

 anholdt og fik en bøde for ulovligt arbejde på en ejendom  

 på Kjølvejen i Hornbæk.
I går sad ejendommens ejer,  

 tidligere kendt som [X] - eller i folkemunde "[Y]" - så  

 på anklagebænken: Tiltalt for at have fået udført  

 ulovligt arbejde på sin ejendom fra august til november sidste  

 år.
Det var den farverige ejer af ejendommen - der er tidligere  

 slagtermester i Hornbæk med speciale i brydning og i at spise regnorme  

 - mildt sagt ikke enig i.
- Intet arbejde var aftalt.
De boede hos mig gratis, og  

 så lavede de lidt på gården som tak.
De var her for at se  

 Danmark, var ivrige lystfiskere og samlede svampe.
Når de så, at  

 jeg arbejdede på gården, rensede mursten for eksempel, så  

 lå der en bunke rensede mursten, når jeg kom der igen - fordi de  

 ville være flinke overfor mig, sagde [K].
 Han oplyste, at tanken om en arbejdstilladelse, end ikke  

 havde strejfet ham, fordi der jo netop ikke var tale om et  

 ansættelsesforhold.
Politiet havde fået flere anonyme tips om forholdene  

 på Kjølvejen, og uropatruljen slog så til 6. november  

 sidste år, hvor den anholdt tre mænd i arbejdstøj samt en  

 søn til den ene af mændene.
Da politiet kom, var mændene i  

 gang med at pudse murene indvendigt.
 Anklageren, politifuldmægtig  Lis  

  Søndergaard, gik efter en bøde for overtrædelse af  

 Udlændingelovens paragraf 59, og alt efter om retten anser stykke to  

 eller den skærpende stykke tre for at være overtrådt,  

 så mente hun, at en bøde på enten 3000 kroner eller  

 på ikke under 50.000 kroner, ville være på sin plads.
 - Anklageren skyder helt over målet med bøder  

 på 50.000 kroner og i øvrigt også på 3000 kroner.  

 Jeg mener, der skal ske frifindelse, sagde forsvareren, advokat  Bjarne  

  Overmark.
 De tre tjekkiske mænd blev i november måned  

 sidste år idømt en bøde på 850 kroner hver, blev  

 udvist af Udlændingestyrelsen og fik et indrejseforbud til Danmark i et  

 år.
Der falder dom i sagen fredag 12. oktober." Artiklen var ledsaget af et billede af klageren i  

 færd med at fortære en regnorm.
Til billedet var knyttet  

 følgende tekst:
"[K], der er kendt for at sætte regnorm,  

 skovsnegle, møtrikker og cigaretter til livs, må nu igennem en  

 retssag - tiltalt for at have fået udført ulovligt arbejde  

 på sin ejendom på Kjølvejen." Endvidere indeholdt artiklen en tekstboks, hvori det  

 hed:
"[K] var først gal i skralden over, at avisen  

 var til stede og ville skrive om sagen.
Han mener, at avisen altid skriver  

 løgnehistorier om ham.
Det endte nu med et knus til  

 journalisten." Af en artikel bragt i bladet samme dag med overskriften  

"Tjekkisk arbejde under lup", fremgik det af en underrubrik,  

 at "RETTEN: Dommeren måtte kalde tiltalt til ro og  

 orden flere gange." I artiklen hed det:
"Du skal fand me ikke skrive om det her.
I skriver  

 altid noget løgn om mig". Sådan blev avisen modtaget i  

 retssal E på Østergade i Randers, da sagen om overtrædelse  

 af udlændingelovens paragraf 59 - mod [K] skulle stå.
Den  

 tiltalte [K] brummede noget mere, og forsøgte også at lukke  

 døren til retssalen i for snuden af journalisten.
 Men da hele sagen var overstået, var han alligevel  

 med på en snak udenfor retten, og her var han blevet så venligt  

 stemt, at journalisten fik et knus.
 Undervejs havde han overfuset et af vidnerne -  

 uropatruljens leder,  Frank  Søgaard.
 - Ham kan jeg ikke snuppe, lød det bagefter uden  

 for retsbygningen, og det var da også under retssagen nødvendigt  

 for dommer  Helle  Larsen   flere gange at kalde [K] til ro og orden.
Svært ved at dy sig - Du må overholde reglerne her i min retssal, og det  

 er, at når andre taler, så tier du, lød det fra dommeren.  

 Men der skulle kun gå sekunder, før [K] ikke kunne dy sig.
 - Sådan en snothvalp, sagde han i retning af  

 betjenten, der blot rystede på hovedet.
 Senere i løbet af dagen, blev [K]s humør  

 bedre og bedre, og han begyndte at smile og blinke omkring sig.
 Sagen går tilbage til august-november sidste  

 år, hvor hans ejendom på Kjølvejen i Hornbæk husede  

 nogle tjekkiske mænd.
 Mændene var venner af et par venner, som [K] har.  

 Manden er tjekkisk gift, og det var hos det dansk-tjekkiske par, at [K]  

 mødte de tjekkiske mænd.
- Jeg havde inviteret mændene til at komme til  

 Danmark, hvor de gerne ville fiske og se landet, men min kone var ikke meget  

 for at få sådan en flok boende, så jeg blev glad, da [K]  

 sagde, at de kunne bo hos ham, lød det fra vidnet og vennen til Gik til hånde Bopælen blev den ejendom på Kjølvejen,  

 som [K] var i færd med at renovere.
 Her boede de tre tjekker, og mens de var der, gik de  

 ifølge [K] lidt til hånde af egen fri vilje.
 - Jeg har aldrig sat dem i arbejde eller betalt dem for  

 det, men bagefter når de havde gjort noget, så kom de og spurgte,  

 om det var godt nok, lød det fra den store mand i retten.
 Han fortalte endvidere, at tjekkerne tog hjem til Tjekkiet  

 fem-seks gange, når de ikke havde mere mad, eller når de skulle  

 møde på arbejdsformidlingen i hjemlandet.
 I de tre forklaringer fra tjekkerne, som anklager  Lis  

  Søndergaard   læste op i retten, fremgik det, at tjekkerne  

 havde sagt, at [K] gav både logi og kost.
- Men de havde selv mad med - de skal jo have noget andet  

 end det, vi spiser her i landet.
De får nudler og sådan noget,  

 sagde han.
 Han havde ikke tænkt over, at de skulle have en  

 arbejdstilladelse - noget de tre tjekker heller ikke selv havde forestillet  

 sig.
Udlændingestyrelsen udviste de tre tjekker for  

 ulovligt at have arbejdet i Danmark og med et års indrejseforbud.
Der  

 falder dom i sagen fredag den 12. oktober, og indtil da må [K] vente i  

 spænding." Til højre for artiklen var optrykt en tekstboks,  

 hvori stod følgende:
"DERFOR NAVN [K], født [X], har i sin baggage mange henvendelser  

 til denne avis om, hvordan han har været udsat for diverse overgreb fra  

 myndigheders og medborgeres side.
 Dem har avisen beskrevet ud fra [K]s synsvinkel og dermed  

 anbragt myndigheder eller medborgere i rollen som de anklagede.
 Det gælder blandt andet [K]s, dengang [X]s,  

 tjekkiske venners besøg i Randers Storcenter, som endte med en tumult,  

 der efterlod slagteren fra Hornbæk som dybt krænket.
 Det gælder også hans aktuelle hegnsstrid med  

 naboen i Hornbæk. [K] henvendte sig tidligere på året til  

 avisen som offer i striden - men striden fik senere som resultat, at  

 slagterens søn blev dømt for vold.
 Eftersom dommen ikke var så streng, at denne avis  

 normalt vil nævne navnet på den dømte - grænsen er  

 to års fængsel - var avisens læsere afskåret fra at  

 sætte sagen ind i dens rette sammenhæng, altså at kombinere  

 familien [X]s/[K]s skiftende rolle som offer og anklaget i den samme  

 konflikt.
 For at vejlede læserne i forhold til at se  

 sammenhæng mellem rollerne som anklager og anklaget, har vi i  

 forbindelse med denne retssag, hvori de tjekkiske venner spiller en vis  

 rolle, valgt at nævne navnet på den anklagede, selv om den straf,  

 som den anklagede risikerer, er langt lavere end to års  

 fængsel.
Undtagelsesvist." Den 13. oktober 2001 bragte bladet en artikel med  

 overskriften "Ulovligt tjekkisk arbejde kostede 10.000  

 kroner", hvoraf det fremgik, at:
 "10.000 danske kroner skal [K], tidligere kendt som  

 - eller ude i byen som "[Y]" - betale for at have fået  

 lavet ulovligt arbejde på sin ejendom på Kjølvejen i  

 Hornbæk ved Randers.
 Dommeren  Helle  Larsen   afsagde dom i går, og hun  

 fandt det bevist, at der var blevet udført et ikke ubetydeligt stykke  

 arbejde på ejendommen af de tre tjekker, som befandt sig i landet uden  

 arbejdstilladelse.
 Arbejdet blev udført ad flere omgange i  

 efteråret 2000. Selv om der ikke blev udbetalt løn til de tre  

 udlændinge, skønnes udlændingeloven at være  

 overtrådt.
 Hvor meget [K] har scoret på at have de tre tjekker  

 til at arbejde, forsøgte anklagemyndigheden end ikke at dokumentere,  

 og derfor faldt bøden på 10.000 kroner, lyder det fra  

 dommeren.
 Bøden kan forvandles til fængsel i ti dage,  

 hvis [K] hellere vil det.
 Avisen forsøgte at få en kommentar til  

 dommen:
 - Hvad fik jeg da, ville [K] vide, og da han hørte  

 bødebeløbet, afsluttede han samtalen brat med disse ord:
- Det er da godt, du kan fortælle mig, men jeg har  

 ikke noget at tale med dig om - du kan snakke med min advokat, lød det  

 fra den tidligere slagter, [K]." Klageren har anført, at bladet er fremkommet med  

 usandheder, hvilket ødelægger hans familie og forretning.
Bladet  

 har i artiklen den 15. august 2001 skrevet, at klager blev ført til  

 retten af to betjente, hvorefter det - efter at klager havde klaget og  

 brokket sig til bladet - blev rettet til, at det ikke passede.
Klageren har videre anført, at bladet ved at  

 benytte hans tidligere navn, øgenavn samt tidligere  

 beskæftigelse er årsag til, at alle ved, hvem artiklen  

 vedrører.
Dette sker, før der er afsagt dom.
Endvidere må  

 navne på dømte i straffesager alene omtales, hvis den  

 pågældende idømmes mere end 2 års fængsel.
Klageren har endvidere - til støtte for sit  

 synspunkt om, at bladet har handlet i strid med god presseskik -  

 anført, at bladet kontaktede ham med oplysning om dommens indhold  

 på et tidspunkt, hvor hverken han selv eller hans advokat var blevet  

 gjort bekendt med dommen.
Endvidere gengives på ny klagers tidligere  

 efternavn, øgenavn samt tidligere beskæftigelse.
 Bladet har bestridt at have handlet i strid med god  

 presseskik.
Bladet har oplyst, at klager blev ført som vidne i  

 forbindelse med en retssag, hvor klagers søn stod tiltalt for vold.  

 Han ankom til retten sammen med to betjente.
Det fik bladets journalist til i  

 en artikel den 15. august 2001 at bruge vendingen, at klager "blev fulgt  

 til retten af to betjente". At der dermed ikke var tale om, at klager  

 var blevet hentet og ført til retten af to betjente, blev   dagen  

 efter klagers henvendelse til redaktionen   præciseret i bladet den 17.  

 august 2001. Bladet har hermed til fulde handlet i overensstemmelse med god  

 presseskik.
Bladet har i den forbindelse anført, at man for at  

 kunne forstå, hvorfor bladet ikke har respekteret klagers  

 navneforandring, skal vide, at klager ofte har henvendt sig til bladets  

 redaktion for at få bladet til at skrive om sager, hvori han har  

 følt sig krænket af myndigheder, naboer eller medmennesker.  

 Således beskrev bladet den 5. november 2000 en sag under overskriften  

 "[X] føler sin ære krænket efter uro i Obs". Den  

 batalje, som førte til klagers krænkede følelser, havde  

 netop forbindelse til den aktuelle sag, hvor klager i oktober stod som  

 tiltalt.
Stridens æble var i begge tilfælde nogle tjekkiske  

 statsborgere, som klager havde besøg af.
For at læserne skulle  

 kunne forstå denne sammenhæng, var det efter bladets opfattelse  

 nødvendigt at fortælle, at der - trods navneskiftet - var tale  

 om den samme person.
Bladet har med hensyn til klagers bemærkning om, at  

 bladet rettede henvendelse til ham, før han havde modtaget besked om  

 dommen, anført, at det næppe kan lægges bladet til last,  

 at hverken klager eller hans advokat havde gjort sig bekendt med udfaldet af  

 retssagen mod klager.
Det var faktisk oplyst i bladet, at der ville falde dom  

 i sagen den 12. oktober 2001.
 I sagens behandling har følgende  

 nævnsmedlemmer deltaget:
Niels Grubbe, Finn Rowold, Kaare R.
Skou og Ole  

 Askvig.
 Pressenævnet udtaler:
 Pressenævnet modtog klagen den 17. oktober 2001.  

 Klagen over artiklen, der blev bragt den 15. august 2001, er derfor for sent  

 indgivet, og nævnet er således afskåret fra at tage  

 stilling til denne, jf. medieansvarslovens § 34, stk. 2, 2. pkt.
Det fremgår af de vejledende regler for god  

 presseskik, at omtale af en straffesag bør være objektiv og  

 bør følges op med et referat af sagens afslutning, hvad enten  

 denne finder sted i form af tiltalefrafald, frifindelse eller  

 domfældelse.
Det fremgår endvidere, at der i videst muligt omfang  

 skal følges en saglig klar linje ved afgørelsen af, hvilke  

 sager der omtales, og i hvilke tilfælde navne på de implicerede  

 nævnes, ligesom en sigtets eller tiltalts navn eller anden  

 identificering bør undlades, når ingen almene interesser taler  

 for at offentliggøre navnet.
Pressenævnet finder ikke grundlag for at  

 tilsidesætte bladets vurdering, hvorefter den pågældende  

 straffesag ansås at have en sådan almen, lokal interesse, at  

 dette kunne berettige til en omtale af klager ved navn i bladet.
Nævnet  

 finder i den forbindelse ikke grundlag for at udtale kritik i anledning af,  

 at bladet har gengivet klagers tidligere efternavn, øgenavn samt  

 tidligere beskæftigelse.
Nævnet bemærker i den forbindelse,  

 at klager ud fra de foreliggende oplysninger forekommer at være en  

 markant skikkelse i lokalsamfundet, der selv tidligere i et vist omfang har  

 rettet henvendelse til bladet med henblik på omtale i dette.
 Nævnet finder endelig ikke anledning til at  

 kritisere, at bladet rettede henvendelse til klager med henblik på en  

 kommentar til dommen, før klager var bekendt med denne.
 Afsagt den 12. december 2001.
