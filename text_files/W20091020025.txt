Straffelovsovertrædelser begået i udlandet, nævnets j.nr. 09-520-13998 N.j.nr. 09-520-13998 Ansøger var på ferie i Østrig med sin kæreste.
Ifølge ansøger gik kæresten den første aften alene ud for at drikke øl, og da han kom tilbage til hotelværelset, tvang han hende ud af sengen og slog hende.
Kæresten forklarede selv, at han havde givet hende en lussing, fordi hun havde slået ud efter ham.
Nævnet afslog ansøgningen, idet der blev lagt vægt på, at episoden var sket i udlandet.
Nævnet lagde videre vægt på, at forholdet ikke var anmeldt til de østrigske myndigheder, og endelig kunne det ikke anses for tilstrækkeligt sandsynliggjort, at der var sket en straffelovsovertrædelse.
Nævnet lagde i den forbindelse vægt på, at det danske politi opgav at rejse tiltale mod kæresten, fordi man ikke fandt, at der var tilstrækkeligt bevis for, at han havde overtrådt straffelovens § 244 (vold), eftersom der var tale om påstand mod påstand.
