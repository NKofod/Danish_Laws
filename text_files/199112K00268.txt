Nr LSF 268 Forslag til Lov om undladelse af folkeafstemning på Færøerne og i Grønland  

 om forslag til lov om ændring af lov om Danmarks tiltrædelse af De Europæiske  

 Fællesskaber m.v. (Danmarks tiltrædelse af traktaten om Den Europæiske Union) Fremsat af indenrigsministeren (Thor Pedersen) den 8. april 1992 Vedtaget ved tredjebehandling den 7. maj 1992 § 1. Der afholdes ikke folkeafstemning på Færøerne og i Grønland  

 om forslag til lov om ændring af lov om Danmarks tiltrædelse af De Europæiske Fællesskaber m.v. (Danmarks tiltrædelse af traktaten om Den Europæiske Union).
 § 2. Loven træder i kraft dagen efter bekendtgørelsen i  

 Lovtidende.
Oprindeligt fremsat forslag § 1. Der afholdes ikke folkeafstemning på Færøerne og i Grønland  

 om forslag til lov om ændring af lov om Danmarks tiltrædelse af De Europæiske Fællesskaber m.v. (Danmarks tiltrædelse af Traktaten om Den Europæiske Union).
 § 2. Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Som fremhævet i bemærkningerne til det fremsatte lovforslag om ændring af  

 lov nr. 447 af 11. oktober 1972 om Danmarks tiltrædelse af De Europæiske  

 Fællesskaber m.v. (Danmarks tiltrædelse af Traktaten om Den Europæiske Union)  

 skal dette lovforslag behandles efter reglerne i grundlovens § 20. Herefter  

 kræves til lovforslagets vedtagelse et flertal på 5/6 af Folketingets  

 medlemmer.
Opnås et sådant flertal ikke, men dog det til vedtagelse af  

 almindelige lovforslag nødvendige flertal, og opretholder regeringen  

 forslaget, skal dette forlægges folketingsvælgerne til godkendelse eller  

 forkastelse efter de for folkeafstemninger i grundlovens § 42 fastsatte  

 regler.
 I § 94 i lov om valg til Folketinget (lov nr. 271 af 13. maj 1987) er det  

 bl.a. fastsat, at bestemmelserne i lovens kapitel 12 om folkeafstemninger  

 finder anvendelse på de folkeafstemninger, der afholdes efter grundlovens §  

 20, stk. 2.
 Folkeafstemning i Danmark efter grundlovens § 20 kan således afholdes  

 umiddelbart på grundlag af de i folketingsvalgloven fastsatte regler om  

 folkeafstemninger.
Bestemmelser om afholdelse af folkeafstemninger efter grundlovens § 20,  

 stk. 2, findes ligeledes i den færøske og den grønlandske folketingsvalglov.  

 I § 49 a, stk. 1, i lov om folketingsvalg på Færøerne, jf. lovbekendtgørelse  

 nr. 592 af 3. september 1986, er det således bl.a. fastsat, at  

 folkeafstemninger i henhold til § 20, stk. 2, i Danmarks Riges Grundlov  

 afholdes på Færøerne.
I § 70 i lov nr. 845 af 21. december 1988 om  

 folketingsvalg i Grønland er det på tilsvarende måde bl.a. fastsat, at  

 folkeafstemninger efter grundlovens § 20, stk. 2, afholdes i Grønland.
 De nævnte bestemmelser i folketingsvalglovene skal ses på baggrund af  

 bestemmelsen i grundlovens § 42, stk. 8, hvorefter nærmere regler om  

 folkeafstemninger, herunder i hvilket omfang folkeafstemning skal finde sted  

 på Færøerne og i Grønland, fastsættes ved lov.
Færøerne er ikke medlem af EF.
Grønland har status af oversøisk område i  

 henhold til EØF-traktatens fjerde del.
Færøernes og Grønlands status i  

 forhold til EF er fastlagt i § 8 og § 9 i loven om Danmarks tiltrædelse af De  

 Europæiske Fællesskaber som ændret bl.a. ved lov nr. 259 af 28. maj 1984.
 På denne baggrund foreslås det i dette lovforslag efter aftale med  

 Færøernes Landsstyre og Grønlands Landsstyre, at folkeafstemning om  

 lovforslaget om Danmarks tiltrædelse af Traktaten om Den Europæiske Union  

 ikke skal afholdes på Færøerne og i Grønland.
 I 1972 blev der ikke afholdt folkeafstemning på Færøerne om forslag til  

 lov om Danmarks tiltrædelse af De Europæiske Fællesskaber.
