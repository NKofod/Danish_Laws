Nr LSF 201 Forslag til Lov om licens til rekreativt fiskeri m.v.
Fremsat af fiskeriministeren (Gammelgaard) den 18. februar 1987 § 1. Denne lov gælder for fritids- og lystfiskeri i saltvandsområder på dansk fiskeriterritorium samt for alt fiskeri i ferske vande, der indgår i vandløbssystemet.
Undtaget er dambrug og vande i enkeltmands eje, uden afløb eller med afløb, der ikke kan passeres af fisk.
§ 2. Lovens formål er at fremme fiskepleje og ophjælpning af fiskebestandene i øvrigt.
§ 3. Udarbejdelse af udsætningsplaner, disses iværksættelse og ophjælpning af fiskebestandene i øvrigt varetages af Danmarks Fiskeri- og Havundersøgelser.
Stk. 2. Danmarks Fiskeri- og Havundersøgelser rådgives i spørgsmål om udsætninger og ophjælpning af fiskebestandene i øvrigt af det i saltvandsfiskerilovens § 12 nedsatte udvalg.
§ 4. Det i § 1 omhandlede fiskeri må kun drives af personer, som har licens dertil.
Licens løses for et kalenderår eller for 30 dage ad gangen.
Licensbeviset er personligt og skal medbringes under fiskeri.
Indehaveren skal endvidere medbringe yderligere legitimation og på forlangende forevise denne.
§ 5. A-licens kræves til udøvelse af fritidsfiskeri med 3 redskaber, jfr. saltvandsfiskerilovens regler herom, og giver samtidig ret til lystfiskeri med stang, pilk el. lign. lette håndredskaber i saltvand og af alle i øvrigt tilladte former for fiskeri i ferskvand.
En fritidsfisker kan erhverve flere a-licenser.
Antallet af licenser begrænses af det samlede antal redskaber, en fritidsfisker må anvende ifølge de i henhold til saltvandsfiskeriloven fastsatte regler.
B-licens kræves til udøvelse af lystfiskeri i saltvand og i ferskvand.
C-licens giver ret til lystfiskeri i saltvand og ferskvand i 30 dage.
Stk. 2. Licensen, som skal dække udgifterne ved fiskepleje, og ophjælpning af fiskebestandene i øvrigt i salte og ferske vande samt til administration, indbetales til Fiskeriministeriet med et af fiskeriministeren fastsat beløb.
Stk. 3. Fiskeriministeren kan efter indhentet udtalelse fra det i § 3, stk. 2, nævnte udvalg træffe bestemmelse om ændring af de i stk. 1 nævnte licenser under hensyn til de med fiskepleje m.v.
 forbundne omkostninger.
 § 6. Undtaget fra licensbetaling er:
 1) Personer under 18 år, for så vidt angår b- og c-licens.
2) Personer, som udfører videnskabelige undersøgelser eller efter fiskeriministeriets tilladelse driver elektrofiskeri eller lignende med henblik på strygning af moderfisk eller udryddelse af rovfisk og lignende.
§ 7. Fiskeriministeren fastsætter nærmere regler for licensordningen herunder om betaling samt for mærkning af de redskaber, som anvendes til det i loven omhandlede fiskeri.
§ 8. Tilsynet med overholdelsen af bestemmelserne i loven og de i medfør heraf fastsatte forskrifter påhviler fiskerikontrollen samt endvidere, for så vidt angår fiskeri i ferskvand, de af fiskeriministeriet godkendte fiskeriopsynsmænd inden for det dem tildelte område.
Stk. 2. Politiet yder tilsynsmyndigheden bistand ved udøvelsen af dens opgaver.
Justitsministeren kan efter forhandling med fiskeriministeren fastsætte nærmere regler herom.
§ 9. Personer, som antræffes under fiskeri uden at efterkomme tilsynsmyndighedens krav om forevisning af såvel gyldigt fiskerilicensbevis som legitimation skal senest 14 dage efter indbetale en licens, som svarer til det dobbelte af licensen for 1 år for det pågældende fiskeri.
Såfremt licensafgift allerede måtte være betalt, og gyldigt licensbevis forevises sammen med legitimation på den lokale fiskerikontrolstation senest 8 dage efter, skal der kun indbetales halv licens.
 § 10. Den, der undlader at betale licens efter § 9 straffes med bøde.
Stk. 2. I de mærkningsforskrifter, som udstedes i henhold til § 7, kan der fastsættes straf af bøde for overtrædelse af bestemmelser i forskrifterne.
 § 11. Loven træder i kraft den 1. januar 1988.
 § 12. Loven gælder ikke for Færøerne og Grønland.
BEMÆRKNINGER TIL LOVFORSLAGET ALMINDELIGE BEMÆRKNINGER I forslaget (nr.
L 59 1985-86) til lov nr. 306 om saltvandsfiskeri indeholdt § 12 i overensstemmelse med Det Radikale Venstres forslag til folketingsbeslutning nr.
B 25 1985-86 bestemmelser om licens til fritidsfiskeri.
Men ikke til lystfiskeri.
Betænkningen over lovforslaget fastslog, at det ikke var rimeligt at pålægge fritidsfiskeriet den samlede udgift, og flertallet pålagde derfor i stedet regeringen for finansåret 1987 at afsætte 10 millioner kroner over finansloven og desuden i folketingsåret 1986-87 at gennemføre en licens-/ fisketegnsordning for salte og ferske vande, som i overensstemmelse med Det Radikale Venstres beslutningsforslag nr.
B 25 om fisketegn på længere sigt fremskaffer 25 millioner kroner årligt til ophjælpning, vedligeholdelse og forøgelse af fiskebestandene samt til forbedring af fiskenes levesteder.
I lov nr. 306 af 4. juni 1986 § 12, stk. 4, bestemmes det, at fiskeriministeriet nedsætter et udvalg til rådgivning i forbindelse med fastsættelse af regler vedrørende udøvelse af fritids- og lystfiskeri.
Spørgsmålet om udøvelse af fritids- og lystfiskeri og i forbindelse hermed spørgsmålet om betaling for retten til at fiske har været drøftet i det i henhold til saltvandsfiskerilovens § 12, stk. 4, nedsatte udvalg, som består af 1 repræsentant for Danmarks Havfiskeriforening, 1 repræsentant for Dansk Fiskeriforening, 1 repræsentant for Dansk Kystfiskerforening, 1 repræsentant for Danmarks Sportsfiskerforbund, 1 repræsentant for Ferskvandsfiskeriforeningen for Danmark, 1 repræsentant for Dansk Amatørfiskeriforening, 1 repræsentant for Jydsk Fritidsfiskerforbund, 1 repræsentant for Danmarks Fiskeri- og Havundersøgelser og 1 repræsentant for fiskeriministeriet.
Samtlige repræsenterede organisationer har direkte adspurgt svaret, at en betalingsordning bør omfatte såvel erhvervsfiskere i saltvand som erhvervsfiskere i ferskvand, biervervsfiskere og fritidsfiskere samt lystfiskere.
Eneste særstandpunkt indtages af Ferskvandsfiskeriforeningen i Danmark, som ikke mener, at lystfiskere bør betale for at drive lystfiskeri.
Foreningen mener dog, at turister bør betale.
Ved en uddybning af spørgsmålet om erhvervsfiskernes betalingspligt er det blevet gjort klart, at erhvervsfiskerne anså denne for udtømt med deres bidrag til den laksefond og den ålefond, som for tiden er under stiftelse.
Det er herved forudsat, at de midler, som disse fonde vil anvende til udsætninger af ål og laks, vil blive anvendt i overensstemmelse med den af Danmarks Fiskeri- og Havundersøgelser generelt anlagte udsætningspolitik.
Sportsfiskerforbundet har fundet, at en del af disse fondes beholdning burde indgå i licensordningen, hvilket erhvervsfiskerne dog ikke har kunnet tilslutte sig.
Spørgsmålet om betalingens størrelse har været drøftet, og udvalget er af den mening, at fritidsfiskerlicens bør være dyrere end lystfiskerlicens.
Der har i udvalget været udtrykt tvivl om, hvorvidt det er muligt at opnå et samlet provenu af en sådan betalingsordning på ca. 25 mill. kr. årligt, idet meget høje afgifter vil have den virkning, at fritidsfiskere og lystfiskere enten holder op med at fiske eller holder op med at lade sig registrere.
Licensen bør derfor fastsættes til et beløb, som virker begrænsende på antallet af fritidsfiskere (og eventuelt lystfiskere) samtidig med, at det ikke er så højt, at det virker afskrækkende og eventuelt medfører et uregistreret og ulovligt fiskeri.
Der har fra udvalgsmedlemmernes side ikke været foreslået undtagelser ud over den af Folketinget forudsatte - nemlig, at personer under 18 år undtages fra betaling.
Det har allerede før fremsættelsen af forslag til lov om saltvandsfiskeri (L 59 1985-86) mellem fiskeriministeren og fiskeriorganisationerne været drøftet, at der fremsættes forslag om etablering af et licenssystem, der, som det nærværende forslag, bygger på en central personregistrering (ved hjælp af personnummer) og betaling ved anvendelse af girokort af en årlig afgift, der giver ret til at drive fritidsfiskeri m.v.
Ordningen forventes at træde i kraft den 1. januar 1988.
 Forslaget er tilsendt EF-Kommissionen.
LOVFORSLAGETS ØKONOMISKE OG ADMINISTRATIVE KONSEKVENSER Ved gennemførelse af loven vil det være nødvendigt at udvide departementets personale med 3 årsværk (Ø) årligt til drift, udskiftning og administration af licenssystemet.
Etableringsudgifterne ved indførelse af licenssystemet vil i 1987 udgøre i alt ca. 2.800.000 kr.
 I 1988 vil udgifterne til drift m.v. af licenssystemet andrage ca.
2,2 mill. kr. årligt.
De faktiske omkostninger til etablering og drift skal afholdes forlods af det indbetalte afgiftsbeløb.
Udgifterne ved kontrolopgaver i forbindelse med licensordningen vil i 1988 andrage ca. 800.000 kr. og forventes i de følgende år fortsat at andrage ca. 800.000 kr.
I 1987 vil der kun blive afholdt egentlige etableringsudgifter, som udgør ca. 2.400.000 kr.
Hertil kommer 400.000 kr. til information og oplysning om licensordningen.
Beløbet vil blive anvendt til annoncer, brochure og eventuelt OBS-indslag i TV.
De samlede udgifter i 1987 vil således blive ca. 2.800.000 kr.
De til ordningens etablering fornødne udgifter i 1987 vil blive søgt afholdt over de midler, som er til rådighed i den investeringspulje, som administreres af administrationsdepartementet og således, at beløbet tilbagebetales i finansåret 1988 og følgende år.
Der vil ikke i 1987 - som anført i lovforslaget - blive udgifter til drift og kontrolopgaver, ligesom der heller ikke i 1987 vil indkomme afgiftsbeløb.
I 1988 vil driftsudgifterne andrage ca. 1.400.000 kr. og udgifterne til kontrolopgaver ca. 800.000 kr., hvori indgår 3 årsværk (Ø).
Af licensbeløbet vil desuden blive afholdt udgifter til et projekt vedrørende udsætning af fisk og fiskeyngel og ophjælpning af fiskebestandene i øvrigt, herunder forskningsmæssige udgifter.
Midlerne vil bl.a. blive anvendt til aflønning af en projektgruppe, der tilknyttes Danmarks Fiskeri- og Havundersøgelser.
Arbejdet er en fortsættelse af det projekt, der er igangsat for de 10 mill. kr., som er afsat på finansloven for 1987 i overensstemmelse med saltvandsfiskerilovens § 31, stk. 1.
Udgifterne til indkøb og udsætning af fisk og fiskeyngel vil være afhængige af såvel fiskearter som mængderne heraf og vil blive afpasset efter de indkomne licensbeløbs størrelse.
Licensafgiften forventes foreløbig fastsat til 150 kr. årligt for a-licens og 100 kr. årligt for b-licens samt 50 kr. for c-licens.
Det forventes, at der vil blive løst ca. 50.000 a-licenser for året 1988, og at ca. 50.000 personer vil løse b-licens for året 1988, samt at et mindre antal c-licenser vil blive løst.
Der vil som følge heraf indkomme ca. 13 mill. kr., hvoraf ca. 8 mill. kr. vil være til rådighed for projektet i 1988, efter at ovennævnte etablerings- og driftsudgifter er afholdt.
Indkomne, men ikke forbrugte licensmidler i et finansår søges overført til anvendelse i efterfølgende finansår af hensyn til den praktiske tilrettelæggelse og gennemførelse af projektarbejdet.
(Tekstanmærkning herom vil blive søgt optaget på FFL 88). I bilag til bemærkningerne er foretaget en opstilling over de økonomiske konsekvenser i 1987 og 1988.
BEMÆRKNINGER TIL LOVFORSLAGETS ENKELTE BESTEMMELSER § 1 Det anføres, at loven finder anvendelse i såvel saltvandsområder på dansk fiskeriterritorium som i ferske vande.
I medfør af lov nr.
597 af 17. december 1976 er fiskeriterritoriet fastlagt i bekendtgørelse nr. 628 af 22. december 1976 (Nordsøen) og bekendtgørelse nr. 386 af 23. august 1985 (Skagerrak, Kattegat, Sundet, Bælterne og Østersøen).
I henhold til lov nr. 66 af 23. marts 1965 er ferske vande fastlagt som søer, åer, bække og andre lignende naturlige ferske vande, samt kanaler, grøfter og lignende kunstigt frembragte ferske vande, der indgår som et naturligt led i eller træder i stedet for dele af et naturligt vandløbssystem.
Undtaget er visse lukkede vandområder.
Ved fritidsfiskeri forstås ikke-erhvervsmæssigt fiskeri med visse faststående redskaber samt de redskaber, som det i øvrigt måtte være tilladt fritidsfiskere at anvende i henhold til saltvandsfiskeriloven.
Ved lystfiskeri forstås fiskeri med stang, pilk eller lignende lette håndredskaber.
§ 2 Det er hensigten gennem et projekt vedrørende udsætning af fiskeyngel og ophjælpning af fiskebestande m.v. at opnå en bedre udnyttelse af det ressourcegrundlag, vore farvande udgør og samtidig øge mulighederne for såvel rekreativ som erhvervsmæssig anvendelse af farvandene.
§ 3 Der vil bl.a. blive iværksat udsætninger.
Endvidere vil der blive udført forskningsmæssigt arbejde, dels i forbindelse med udsætningerne og dels med henblik på ophjælpning af fiskebestandene i øvrigt.
Såfremt det anses for formålstjenligt, vil også andre foranstaltninger til ophjælpning af fiskebestandene komme på tale.
Projektets formål søges gennemført ved iværksættelse af såvel kortsigtede og hurtigt virkende som langsigtede og generelt forbedrende foranstaltninger.
§ 5 Fritidsfiskere har for tiden ret til at anvende 9 faststående redskaber samt et ålehåndvod, jfr. bekendtgørelse nr. 875 af 12.
december 1986 § 1, om de redskaber, som må anvendes af fritidsfiskere.
Dette antal fastsættes af fiskeriministeren, jfr.
saltvandsfiskerilovens § 12, stk. 3 efter forhandling med det i saltvandsfiskerilovens § 12, stk. 4 nedsatte udvalg.
Den i forslaget indeholdte a-licens, som for 1988 agtes fastsat til 150 kr., er dels en grundlicens for retten til at drive forskellige fiskerier - herunder fritidsfiskeri med 3 faststående redskaber - dels kan den være betaling for retten til at anvende yderligere 3 faststående redskaber, for tiden dog højst 9. Den variable betaling for henholdsvis 3 og flere redskaber er fastsat ud fra hensynet, dels til den fritidsfisker, som ønsker at begrænse sit redskabsantal til 3, dels til en generel begrænsning af fritidsfiskeriet.
Der har i udvalget været stor uenighed om det antal redskaber, som en fritidsfisker skal have ret til at anvende.
Fritidsfiskerne vil principielt ikke godkende en begrænsning i antallet af redskaber og slet ikke en begrænsning, som er økonomisk betinget.
Betalingen for fritidsfiskere skulle højst kunne blive 3-400 kr.
Erhvervs- og lystfiskerorganisationerne ønsker antallet af fritidsfiskeres redskaber fastsat til højst 3.
B-licens, som for 1988 agtes fastsat til 100 kr., omfatter kun lystfiskeri og er uden redskabsbegrænsning.
C-licens, som for 1988 agtes fastsat til 50 kr., er en tidsbegrænset (til 30 dage) b-licens, som er foreslået af hensyn til turistpræget fiskeri.
 De fastsatte satser for licens forventes at indbringe ca. 13 mill.
kr., men da der er meget stor usikkerhed om hvor mange licenser, der vil blive løst, vil beløbet kunne blive såvel højere som lavere.
Det er derfor nødvendigt, at fiskeriministeren kan ændre licenssatserne fra år til år, dels for at bringe indtægterne op på de 25 mill. kr., som er målet, men også af hensyn til evt.
prisstigninger, forhøjelse af offentlige afgifter og lign. efter forhandlinger med det i lovforslagets § 3, stk. 2, nævnte udvalg.
§ 6 Under 1) er personer under 18 år fritaget fra betaling af licens til lystfiskeri.
Det er af kontrolmæssige grunde ikke muligt at undtage sådanne personer fra betaling af licens for fritidsfiskeri.
Såfremt de ikke skal have licens, vil de ikke kunne mærke deres redskaber med licensnummer, og redskaberne vil således ikke adskille sig fra ulovlige redskaber.
Såfremt man tildeler personer under 18 år et licensnummer uden betaling, vil disse mindreårige dels kunne udsættes for pres til at udtage licens for at overlade denne til andre, dels vil de kunne sælge licensen.
Da fritidsfiskeri i øvrigt kan være temmelig indbringende, har man ikke fundet det urimeligt at pålægge personer under 18 år at betale for retten hertil.
Sportsfiskerforbundet er enigt i, at personer undtages på grund af ung alder, men at aldersgrænsen bør være 15 år.
Herudover finder Sportsfiskerforbundet ikke, at der bør være undtagelser.
Fritidsfiskerne og bierhvervsfiskerne havde gerne set, at alderspensionister blev fritaget for betaling.
§ 7 For så vidt angår administrationen og de økonomiske konsekvenser af licenssystemets etablering og drift henvises til det under »Almindelige bemærkninger« anførte.
Det er hensigten, at faststående redskaber, som anvendes ved fiskeri i saltvand eller i ferskvand, skal bære et mærke.
Forhandlingerne i det i henhold til saltvandsfiskeriloven § 12, stk. 4, nedsatte udvalg herom er endnu ikke afsluttede, men der tilstræbes fra fiskeriministeriets side en ordning, hvorefter den enkelte fisker mærker sit redskab med navn, adresse og licensnummer således, at den meget tidskrævende administration af en ordning med officielt udleverede fiskeredskabsmærker - som den nuværende - kan undgås.
§ 9 For ikke at belaste politi og domstole med en række sager om betaling af små beløb indeholder forslaget en bestemmelse om, at manglende bevis for licensbetaling ved antræffelse under fiskeri medfører en straflignende forhøjelse af licensen til det dobbelte.
Det er ikke hensigten, at børn skal kunne forevise legitimation, men personer under 18 år skal, såfremt der kan være tvivl om, hvorvidt de er under eller over 18 år, kunne forevise legitimation med angivelse af alder.
