Ankestyrelsens principafgørelse O-87-85 om hjælpemiddel - ioniseringsapparat - merudgifter ved forsørgelsen Resume:
 Til et ioniseringsapparat til et barn, der led af astmatisk bronkitis kunne der ikke ydes hjælp efter bistandslovens § 58. Ankestyrelsen lagde vægt på, at ioniseringsapparater ikke var optaget i Socialstyrelsens dagældende vejledende fortegnelse over hjælpemidler.
 Ankestyrelsen fandt ligeledes, at det ovennævnte apparat ikke kunne anses for at være en merudgift ved barnets forsørgelse, hvortil der kunne ydes hjælp efter bistandslovens § 48.
 Ankestyrelsen lagde vægt på, at det ikke kunne anses for godtgjort, at anvendelsen af apparatet havde en gavnlig virkning på den nævnte lidelse.
 Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 637 af 27. september 1989 - § 48 og § 58 Sagsfremstilling:
En ansøger, der havde et barn, som led af astmatisk bronchitis, søgte det sociale udvalg om hjælp til anskaffelse af et ioniseringsapparat.
Apparatet skulle bruges til behandling af barnets astmalidelse.
Det sociale udvalg gav afslag på hjælp efter bistandslovens § 48, idet der ikke fandtes at være lægelig indikation for at give tilskud til det ansøgte.
Udvalget fandt endvidere, at apparatet kunne sidestilles med luftrensningsanlæg.
Udvalget henviste i denne forbindelse til SM O-99-78, hvori Socialstyrelsen har udtalt, at der ikke kan ydes hjælp i henhold til bistandslovens § 58 til anskaffelse af luftrensningsanlæg til allergikere, idet der endnu ikke er gennemført nogen kontrolleret undersøgelse, der fremviser en sikker klinisk effekt af disse anlæg.
Ankenævnet tiltrådte socialudvalgets afslag på hjælp efter bistandslovens § 48, idet nævnet fandt, at der ikke var tale om en merudgift i § 48's forstand, men derimod om et behandlingsredskab el.lign. , hvortil der ikke kunne ydes hjælp efter bistandslovens § 58. Nævnet lagde vægt på, at det omhandlede hjælpemiddel ikke er medtaget i den fortegnelse, Socialstyrelsen har udsendt om hjælp til anskaffelse af mindre hjælpemidler.
Nævnet fandt endvidere, at ioniseringsapparatet kunne sidestilles med luftrensningsanlæg, hvorom Socialstyrelsen har meddelt, at Hjælpemiddelnævnet har besluttet, at der ikke kan ydes hjælp efter bistandslovens § 58, stk. 1.
 Sagen blev anket af ansøger, der anførte, at brugen af ioniseringsapparatet havde medført en bedring af hendes søns lidelse.
 Lovgrundlaget er bistandslovens §§ 48 og 58.
 Afgørelse:
 Under hensyn til at ioniseringsapparater ikke er optaget i Socialstyrelsens vejledende fortegnelse over hjælpemidler, hvortil der kan ydes hjælp efter bistandslovens § 58, finder Ankestyrelsen, at der ikke i henhold til den nævnte bestemmelse kan ydes hjælp til anskaffelse af ioniseringsapparat.
 Ankestyrelsen finder endvidere, at udgiften til anskaffelse af et ioniseringsapparat ikke kan anses for at være en merudgift ved barnets forsørgelse, hvortil der kan ydes hjælp efter bistandslovens § 48, da det ikke kan anses for godtgjort, at anvendelsen af det omhandlede apparat har en gavnlig virkning på den nævnte lidelse.
 Ankestyrelsen tiltræder således ankenævnets afgørelse.
