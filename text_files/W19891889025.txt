 Ved opgørelse af grundlaget for renteafgiftsberegning for 1987 skulle  

 kapitalafkastet, jf. lovens § 3, stk. 3, nr. 4, for en virksomhed, startet i  

 afgiftsårets løb, beregnes på grundlag af aktivernes værdi på  

 starttidspunktet - uden hensyn til senere i året anskaffede aktiver - og  

 kunne derfor kun fragå i afgiftsgrundlaget med dette - lavere - beløb.
 A klagede for afgiftsåret 1987 over det af de stedlige skattemyndigheder  

 fastsatte grundlag for beregning af kapitalafkast efter lov om afgift af  

 renter af forbrugslån.
Det var oplyst, at klageren pr. 1. marts 1987 havde startet en virksomhed,  

 B I/S, hvori han var deltager med 50 %. De erhvervsmæssige fysiske aktiver  

 ved virksomhedens start udgjordes af to biler til en saldoværdi af 143.058  

 kr.
Den 1. juni 1987 havde interessentskabet overtaget en forretning,  

 herunder biler, varelager, inventar og værktøj, for i alt 425.655 kr.
 Det var videre oplyst, at værdien af interessentskabets erhvervsmæssige  

 fysiske aktiver pr. 1. marts 1987 var 143.058 kr., medens ultimoværdien 1987  

 var 421.342 kr.
 De stedlige skattemyndigheder havde fundet, at grundlaget for beregning af  

 kapitalafkast efter lov om afgift af renter af forbrugslån, § 6, måtte  

 opgøres ud fra aktivernes værdi på tidspunktet, hvor den erhvervsmæssige  

 virksomhed rent faktisk blev påbegyndt, dvs. den 1. marts 1987. Kapitalafkast  

 var derfor beregnet ud fra en saldoværdi på 143.058 kr., hvoraf 5/12 under  

 hensyn til andel i interessentskabet og interessentskabets virksomhedsperiode  

 var henført til nærværende klager.
Klagerens revisor nedlagde over for Landsskatteretten påstand om, at  

 ultimoværdierne 1987 for de erhvervsmæssige fysiske aktiver blev lagt til  

 grund for beregning af kapitalafkast, subsidiært værdierne af de  

 erhvervsmæssige fysiske aktiver ved virksomhedens endelige etablering den 15.  

 juli 1987. Til støtte herfor anførte han, at loven ikke direkte udtrykte,  

 hvorledes kapitalafkastet skulle beregnes, når virksomheden blev startet i  

 årets løb.
Da interessentskaber var udvidet kraftigt i afgiftsåret 1987,  

 kunne ultimoværdierne pr. 31. december 1987 være identisk med ultimoværdierne  

 pr. 31. december 1986, hvis virksomheden havde eksisteret på dette tidspunkt.
 Til støtte for sin subsidiære påstand anførte revisoren, at en virksomhed  

 først kunne anses for fuldt etableret, når samtlige aktiver var anskaffet,  

 hvilket var sket pr. 15. juli 1987.
Ved beregningen af kapitalafkast, som skal fragå ved beregning af  

 afgiftsgrundlaget i medfør af lov om afgift af renter af forbrugslån § 3,  

 stk. 3, nr. 4, fandt Landsskatteretten, at sammenhængen mellem  

 virksomhedsskatteloven og lov om afgift af renter af forbrugslån i en  

 situation som den foreliggende, hvor virksomheden først var startet efter  

 begyndelsen af afgiftsåret, måtte føre til, at det var værdien af de  

 erhvervsmæssige fysiske aktiver ved virksomhedens start, der skulle lægges  

 til grund for beregningen af kapitalafkast.
Den påklagede ansættelse blev  

 herefter stadfæstet.
