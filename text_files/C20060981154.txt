Skattemæssig behandling af tonnage og  

 motorkraft SKAT, Hovedcentret, er blevet spurgt, hvorledes  

 tonnage og motorkraft efter Hovedcentrets opfattelse skattemæssigt skal  

 behandles.
Spørgsmålet vedrører bekendtgørelse nr. 124 af  

 27. februar 2004 om fartøjer, der anvendes til erhvervsmæssigt fiskeri i  

 saltvand.
Et fartøj må ikke uden Fiskeridirektoratets tilladelse bruges til  

 erhvervsmæssigt fiskeri i saltvand, jf. bekendtgørelsens § 1, stk. 1.   

 Efter bekendtgørelsens § 7, stk. 1, kan Fiskeridirektoratet give en sådan  

 tilladelse, hvis et eller flere andre fiskerifartøjer udgår af  

 Søfartsstyrelsens Skibsregister eller Fiskeridirektoratets Fartøjsregister.  

 Det  

 er en forudsætning, at tonnagen og motorkraften (den disponible kapacitet) i  

 det fartøj, der skal anvendes til erhvervsmæssigt fiskeri, ikke overstiger  

 tonnagen og motorkraften i det eller de fartøjer, der skal slettes i de  

 nævnte  

 registre, og at fartøjsejeren kan anvende denne disponible kapacitet.
Et  

 fartøjs disponible kapacitet kan særskilt sælges helt eller delvis, jf.  

 bekendtgørelsens § 11, stk. 1.
Efter SKATs opfattelse skal køb af tonnage og  

 motorkraft skattemæssigt behandles som en del af anskaffelsessummen for et  

 fiskerifartøj, idet der er tale om udgifter, som det er nødvendigt at afholde  

 for at bringe fartøjet i stand til at kunne anvendes erhvervsmæssigt til  

 fiskeri i saltvand.
Udgifterne til køb af tonnage og motorkraft skal således  

 indgå på driftsmiddelsaldoen efter reglerne i afskrivningslovens § 5.
