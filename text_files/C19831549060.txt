(Til samtlige kommuner, amtskommuner,  

 skolelæger, sundhedsplejersker m.v.) I henhold til § 4, stk. 4, i indenrigsministeriets bekendtgørelse nr. 535  

 af 4. oktober 1982 om skolelægeordning giver sundhedsstyrelsen - som tillæg  

 til kapitel III om ordningens indhold i styrelsens vejledende retningslinjer  

 af 31. januar 1983 for tilrettelæggelse af skolelægeordningen - følgende  

 supplerende vejledning vedrørende sundhedsplejerskens opgaver.
 Endvidere er aftrykt Undersøgelse af skoleelevers syn (bilag 1) og  

 Undersøgelse af skoleelevers hørelse (bilag 2).
 I medfør af bekendtgørelsens § 4, stk. 3, påhviler det sundhedsplejersken  

 ved funktionsundersøgelse og gennem regelmæssig kontakt med det enkelte barn  

 at afdække individuelle og almene sundhedsmæssige problemer.
 De rutinemæssige funktionsundersøgelser omfatter:
 Synsprøve - 1 gang årligt på alle klassetrin.
 Høreprøve og farvesynsprøve - ved ind- og udskoling.
 Højde- og vægtmåling - 2 på hinanden følgende år ved indskolingen.
 Undersøgelserne gentages efter behov og kan i specielle tilfælde i  

 samarbejde med skolelægen udvides til at omfatte urinundersøgelse, måling af  

 blodtryk og andre systematiserede undersøgelser, f.eks. vedrørende børnenes  

 motoriske færdigheder og pubertetsudvikling.
 Vedrørende syns- og høreprøve henvises til bilag 1: Undersøgelse af  

 skoleelevers syn og bilag 2: Undersøgelse af skoleelevers hørelse.
 Sundhedsplejerskens regelmæssige kontakt med børnene efter indskolingen  

 opretholdes iøvrigt gennem en samtale med det enkelte barn een gang årligt.  

 Formålet hermed er i samarbejde med skolelægen, skolens personale, forældre  

 m.v. at medvirke til forebyggelse af at sygelige tilstande opstår, at  

 formodede eller kendte trivsels- og udviklingsproblemer kommer under  

 behandling så tidligt som muligt samt at sikre kontinuitet i den  

 sundhedsfaglige indsats, der ydes barnet/familien.
Forud for samtalen med barnet indhenter sundhedsplejersken oplysninger om  

 barnets sundhedstilstand.
Til indsamling af oplysninger kan benyttes  

 aldersrelaterede spørgeskemaer udarbejdet af skolelægeordningen, hvorpå  

 barnet selv/dets forældre oplyser om forhold, der har betydning for barnets  

 helhedssituation, og om særlige sundhedsemner ønskes drøftet.
Gennem  

 samarbejdet med klasselæreren indhenter sundhedsplejersken endvidere  

 oplysninger om barnets trivsel i klassen, herunder om det -  

 undervisningsmæssigt og/eller socialt - har vanskeligheder, der kan have  

 sundhedsproblemer som tilgrundliggende årsag.
Sundhedsplejersken foretager den/de relevante funktionsundersøgelse(r) og  

 tilrettelægger samtalen, så den danner grundlag for en systematiseret  

 vurdering af barnets sundhedstilstand og for individuel sundhedsvejledning  

 afpasset efter barnets særlige behov herfor.
Sundhedsplejersken drøfter  

 endvidere med barnet - eventuelt med grupper af børn - forhold, der er af  

 betydning for børns fysiske og psykosociale udvikling på det aktuelle  

 alderstrin.
 Det bør herved tilstræbes:
- at barnet får mulighed for at erkende sin egen sundhedsmæssige situation - at barnet øger sit kendskab til forhold, der spiller en rolle for at  

 opnå en god sundhedsmæssig udvikling - at barnet får forståelse for, at det selv og i fællesskab med andre kan  

 medvirke til at ændre livsvilkårene med henblik på at fremme sundheden.
 Eksempler på emner:
 1. - 3. klassetrin: Kropsbevidsthed, spisevaner, søvn,  

 motion, påklædning, hygiejne, drilleri, jalousi, fritidsbeskæftigelse.
 4. - 6. klassetrin: Kropsbevidsthed, spisevaner, søvn,  

 motion, fysiske og psykiske ændringer i puberteten, misbrug (alkohol,  

 narkotika, tobak), fritidsbeskæftigelse, arbejdsstillinger,  

 forsømmelser/skulkeri, kriminalitet, gruppedannelse/gruppepres.
 7. - 9. klassetrin: Kropsbevidsthed,  

 pubertetsudvikling, kønsrolle, kønsrollemønstre, familiemønstre, hygiejne,  

 prævention, kønssygdomme, fritidsbeskæftigelse, arbejdsstillinger og  

 erhvervsvalg.
 Det tilrådes, at særlige sundhedsmæssige problemer i relation til den  

 enkelte klasse eller lokalmiljøet drøftes mellem sundhedspersonalet, skolen  

 og andre relevante personer/institutioner med henblik på en fælles  

 sundhedspædagogisk indsats.
 Giver barnet under samtalen udtryk for, og/eller skønner  

 sundhedsplejersken på baggrund af sin observation, at barnet/familien har  

 behov for en særlig indsats, inddrages skolelægen, klasselæreren og/eller  

 andre relevante personer/institutioner.
 I sådanne tilfælde bør sundhedsplejersken følge op, at foreslåede  

 henvisninger eller kontakter effektueres.
 I barnets helbredskort noteres fortløbende optegnelse om barnets udvikling  

 og sundhedstilstand, herunder om eventuelle sygdomme, adfærdsproblemer m.m.  

 Endvidere sundhedsplejerskens observationer, hvad der er lagt særlig vægt på  

 i sundhedsvejledningen samt årsag til eventuel kontakt med anden  

 faggruppe/institution, herunder om tidligere henvisning er fulgt og en  

 bedømmelse af resultatet heraf.
 I skoler/lokalområder, hvor forebyggelse af konkrete sundhedsproblemer  

 tages op, kan sundhedsplejersken i det omfang, der er ressourcer dertil,  

 medvirke ved gennemførelsen af specielle funktionsundersøgelser, tests,  

 interviews m.v.
Søren K.
Sørensen /Elisabeth Rübner Bilag 1.
Undersøgelse af skoleelevers syn Vejledning til sundhedsplejersken Fra barnets 1. skoleår (børnehaveklasse eller 1. klasse) indtil udskoling,  

 foretages een gang årligt synsprøve og iøvrigt ved mistanke om  

 synsnedsættelse.
Afstandssynet prøves på hvert øje for sig.
Prøven foretages i 6 meters  

 afstand, idet der kan benyttes spejlaflæsning, hvis pladsforholdene gør det  

 ønskeligt.
Til prøven anvendes en Snellentavle med sorte typer på hvid  

 baggrund.
Belysningen bør være tilstrækkelig.
Blænding bør undgås, hvorfor  

 eleven så vidt muligt anbringes med ryggen til vindue eller anden  

 rumbelysning.
Eventuelt anvendte spejle bør være fejlfri.
Sundhedsplejersken  

 bør, ved at anbringe sig på elevens plads, sikre sig, at tavlen kan læses.
Som symboler anvendes bogstaver eller tal, i børnehaveklasse og i 1.  

 klasse eventuelt Østerbergs billedtavle.
Anden undersøgelsestavle kan  

 anvendes efter aftale med skolelægen.
For at godkende en linie som læst bør mindst 3/4 af symbolerne ses  

 korrekt.
Synsstyrken bør være ens på de to øjne.
I børnehaveklasse og i 1.  

 klasse kan synsstyrke 0,67 (6/9) anses for tilfredsstillende, i de øvrige  

 klasser bør synsstyrken være 1,0 (6/6). Er der forskel på de to øjnes  

 synsstyrke, eller er synsstyrken mindre end overfor anført, henvises eleven  

 til skolelægen.
Henvisning bør desuden ske, dersom elev, hjem eller lærer  

 oplyser, at der er synsvanskeligheder, eller eleven er læseretarderet.
I barnets første skoleår (børnehaveklasse eller 1. klasse) og ved  

 udskoling undersøges farvesynet med Ishiharas farvetavle (eller anden  

 farvetavle efter aftale med skolelægen). Denne undersøgelse foretages med  

 begge øjne samtidig.
Eleven skal læse tallene i 1/2 - 1 meters afstand  

 (stående ved et bord).
Undersøgelsen må ikke foretages i kunstig belysning.
Eleven må ikke  

 benytte solbriller eller farvede brilleglas.
Undersøgelsen påviser arvelig  

 rød-grøn farvesvaghed. (8 % af drenge, 1/2 % af piger er farvesvage.
Påvises  

 ingen farvesvage elever, må man være opmærksom på, om  

 undersøgelsesomstændighederne er korrekte).
Vejledning til skolelægen Hos de elever, der af synsmæssige grunde henvises til skolelægen,  

 efterprøver denne afstandssynet og undersøger tillige læsesynet (med Dansk  

 Standard Læseprøve). Skolelægen afgør, om henvisning til speciallæge er  

 tilrådelig.
Ved synsstyrke mindre end 0,67 (6/9) på noget øje, tilrådes  

 henvisning.
 Dersom synsstyrken, trods korrigerende glas binokulært, er mindre end 0,5  

 (6/12), underrettes klasselæreren således, at eleven om muligt kan få en  

 bedre placering i klasseværelset.
 Er synsstyrken, trods korrigerende glas binokulært, mindre end 0,33  

 (6/18), henvises eleven til konsulenten for specialundervisning.
 Bilag 2.
Undersøgelse af skoleelevers hørelse Vejledning til sundhedsplejersken Samtlige skolebørn i den undervisningspligtige alder skal ved  

 sundhedsplejersken gennemgå toneaudiometrisk screening af høreevnen ved  

 indskoling og iøvrigt ved mistanke om hørenedsættelse.
 Undersøgelsen foretages i et lokale, der er støjisoleret, hvorfor  

 skolelægelokalerne om muligt bør støjisoleres (dobbelte vinduer o.l.). Ved  

 bygning af nye skoler eller ved større ombygning af eksisterende skoler bør  

 der indrettes et særligt isoleret lokale til audiometri.
Det anvendte audiometer skal være forsynet med lyddæmpende hovedtelefoner  

 og opfylde ISO-kravene.
Audiometret skal kontrolleres regelmæssigt af en  

 tekniker og den person, som bruger audiometret, bør dagligt kontrollere på  

 sig selv, at høretærsklen ligger på de sædvanlige værdier.
Undersøgelsen  

 foretages som en screening og ved bestemmelse af høretærsklen med optegnelse  

 af et audiogram.
 Der undersøges kun een elev ad gangen (individuel audiometri).
 Screening: Høreevnen for frekvenserne 250, 500, 1.000, 2.000, 4.000, 6.000  

 og 8.000 Hz undersøges ved en intensitet på 20 dB.
 Hørelsen anses for normal, såfremt alle frekvenserne opfattes ved denne  

 intensitet.
 Kan alle omtalte frekvenser ikke opfattes ved intensiteten 20 dB under  

 rolige forhold, henvises barnet til skolelægen med henblik på otoskopi og  

 efterkontrol.
 Høretærsklen bestemmes således:
Efter at man har sikret sig, at telefonerne er placeret nøjagtigt på  

 ørerne, tilbydes der eleven en tone, som varer mindst eet sekund og er af en  

 intensitet, der tydeligt kan opfattes.
Derpå sænker man intensiteten 5 dB ad  

 gangen, til tonen ikke mere høres.
Den laveste intensitet, hvor tonen lige  

 kan opfattes, er høretærsklen for pågældende frekvens.
Høretærsklen for  

 samtlige frekvenser bestemmes og indføres i audiogrammets koordinatsystem, og  

 man har nu et udtrykfor elevens høreevne.
Vejledning til skolelægen Kontrol/henvisning til speciallæge:
Et høretab på 25 dB på een eller flere frekvenser giver i første omgang  

 anledning til observation.
Kan høretabet efter 14 dages forløb ikke bringes  

 ned til 20 dB, henviser skolelægen til undersøgelse hos speciallæge eller  

 alm. praktiserende læge.
Forud har skolelægen som nævnt otoskoperet og efterkontrolleret.
Specielt  

 skal man lægge mærke til, om eleven er katarrhalsk eller lige har været det.  

 Hvis dette er tilfældet, udskydes undersøgelse ca. 14 dage, da hørelsen i  

 mellemtiden ofte er blevet normal.
Elever, hos hvem der konstateres katarrhalsk otitis eller kronisk  

 mellemørebetændelse, kontrolleres regelmæssigt enten af skolelæge eller af  

 speciallægen.
Elever med lidelser i det indre øre eller i de cerebrale  

 hørebaner undersøges i almindelighed kun een gang årligt med mindre der  

 kommer forværring af tilstanden eller der optræder subjektive klager.
I disse  

 tilfælde henviser skolelægen til speciallæge eller alm. praktiserende læge.
 Der skal her gøres opmærksom på, at disse elever ofte får forbigående  

 forværring af deres hørelse ved katarrhalia, hvilket kan nødvendiggøre  

 yderligere kontrol og behandling.
 Falder en elevs høreevne så stærkt, at gennemsnittet af høretabene på de  

 vigtigste frekvenser 500, 1.000 og 2.000 trods en adækvat behandling er 30 dB  

 eller dårligere, vil eleven have vanskeligt ved at følge med i klassen og bør  

 derfor henvises til nærmeste høreklinik/hørecentral.
 Bliver der herefter tale om pædagogisk og audiologisk behandling giver  

 skolelægen meddelelse herom til konsulenten for specialundervisning.  

 Skolelægeordningen samarbejder herefter med denne om det videre fornødne.
 I alvorligere tilfælde kan der blive tale om specialundervisning eller  

 eventuel overflytning til en specialklasse for tunghøre.
Forældre til elever, hos hvem der påvises en svækkelse af høreevnen for  

 høje toner, og hvor svækkelsen kan være opstået ved kortvarig påvirkning af  

 en kraftig lyd, bør orienteres om, at en sådan svækkelse ikke har betydning  

 for opfattelse af almindelig tale, men at det er en erfaring, at der ved  

 fornyet kraftig støjpåvirkning kan ske en forværring af høresvækkelsen, der  

 kan brede sig til andre toneområder.
Skolelægen skal derfor tilråde  

 forældrene, at de inden afgørelsen af spørgsmålet om deres barns fremtidige  

 erhverv rådspørger en ørelæge.
For drenges vedkommende må det endvidere  

 tilrådes, at der, inden den pågældende møder på session, sker undersøgelse  

 hos en ørelæge.
