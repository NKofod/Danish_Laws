Betænkning afgivet af Retsudvalget den 24. maj 2012 Betænkning over Forslag til folketingsbeslutning om dummebøder [af Peter Skaarup (DF) m.fl.] 1. Udvalgsarbejdet Beslutningsforslaget blev fremsat den 6. december 2011 og var til 1. behandling den 3. februar 2012. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af DF og LA) indstiller beslutningsforslaget til forkastelse.
Venstres og Det Konservative Folkepartis medlemmer af udvalget støtter formålet med at bekæmpe dummebøder.
For V og KF er det vigtigt, at der slås hårdt ned på den form for afpresning og trusler.
V og KF kan dog ikke støtte forslaget, som det foreligger.
Det skyldes dels, at forslaget kun omhandler dummebøder udstedt i bandemiljøer, dels at dummebøder og andre former for afpresning allerede er kriminaliseret i straffeloven.
Endvidere kan V og KF som udgangspunkt ikke støtte minimumsstraffe.
Den absolutte hovedregel skal fortsat være, at det er domstolene, der dømmer ud fra gerningens alvor og på baggrund af lovens rammer.
V og KF er dog åbne over for en undersøgelse af, om strafferammen for afpresning bør hæves.
V og KF mener ligeledes, at der i højere grad bør fokuseres på, hvordan det hindres, at frygten for repressalier afskrækker ofre for dummebøder fra at melde gerningen til politiet.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget finder, at bandemedlemmer slipper alt for billigt, når de tages i at uddele dummebøder.  Dansk Folkeparti mener, at der er behov for, at strafniveauet skærpes, således at det får en klart afskrækkende effekt.
Vi har at gøre med et kæmpeproblem, fordi bandemedlemmernes metoder skræmmer folk fra at gøre det rigtige, nemlig at kontakte politiet.
Vi kan på ingen måde acceptere, at bandemedlemmerne spekulerer i de lave straffe.
Forslagsstillerne ønsker således, at straffen for denne type afpresning kommer op på et niveau, hvor det rent faktisk afskrækker.
Strafferammen tillader allerede, at der idømmes straffe på op til 1½ år under visse omstændigheder, men strafferammen udnyttes desværre langtfra optimalt.
Derfor er det nødvendigt, at Folketinget sikrer, at der vedtages lovgivning, der skærper straffen markant.  Her er det forslagsstillernes vurdering, at hvis den reelle straf stiger til minimum 1 års fængsel, vil det netop have en afskrækkende effekt, da der vil være tale om en markant stigning i forhold til det nuværende niveau.
Forslagsstillerne indstiller således forslaget til vedtagelse uændret.
 Et andet mindretal i udvalget (LA) vil stemme hverken for eller imod beslutningsforslaget.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
