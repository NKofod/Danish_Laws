Ankestyrelsens principafgørelse 45-12 om folkepension - personligt tillæg - brøkpension - supplement - konkret vurdering - kommunens skøn Resume:
 En folkepensionist, der modtager brøkpension, kan få supplement til den løbende forsørgelse efter bestemmelsen om personligt tillæg i lov om social pension.
 Det personlige tillæg afhænger af en konkret individuel vurdering af behovet for hjælp.
 Kommunens afgørelse af, om en person har behov for personligt tillæg, kan kun ændres af klageinstansen, hvis kommunens skøn er ulovligt.
 Der er ikke hjemmel til at fastsætte et minimumsbeløb for størrelsen af det supplement, der kan gives som personligt tillæg efter loven.
 Der gælder samme princip som for førtidspensionister, der har fået pension før den 1. januar 2003, se principafgørelse 17-12. Principafgørelserne 1-11, 2-11 og 3-11 kan ikke anvendes på folkepensionister.
 Love:
Lov om social pension - lovbekendtgørelse nr. 1005 af 19. august 2010 - § 14, stk. 1 Lov om retssikkerhed og administration på det sociale område - lovbekendtgørelse nr. 656 af 15. juni 2011 - § 69 Afgørelse:
Ankestyrelsen har i møde truffet afgørelse i din sag om pension.
Vi har behandlet sagen for at afklare, om retten til personligt tillæg efter lov om social pension § 14 som supplement til brøkpension udelukkende beror på en konkret vurdering af pensionistens indtægter og faste udgifter uden fast minimumsbeløb.
Resultatet er  Du har ikke ret til et løbende personligt tillæg som supplement til din brøkpension Vi er således kommet til samme resultat som Det sociale nævn i Statsforvaltningen YY.
 Der var enighed på mødet.
Begrundelsen for afgørelsen Ankestyrelsen finder ikke grundlag for at tilsidesætte kommunens og nævnets konkrete vurderinger af din og din hustrus økonomiske forhold.
Vi har lagt vægt på, at du får folkepension efter lov om social pension.
Vurderingen af et eventuelt behov for supplement til din løbende forsørgelse skal foretages efter reglen om personligt tillæg i lov om social pension.
Efter denne regel kan der udbetales personligt tillæg til folkepensionister, hvis økonomiske forhold er særlig vanskelige.
Kommunen træffer afgørelse herom efter en nærmere konkret og individuel vurdering af pensionistens økonomiske forhold.
Det personlige tillæg afhænger således af en konkret individuel vurdering af dit behov for hjælp.
Udover et løbende personligt tillæg til forsørgelse har du mulighed for at søge om personligt tillæg til enkeltudgifter, hvis du har behov for dette.
 Efter § 69 i lov om retssikkerhed og administration på det sociale område kan nævnet efterprøve retlige spørgsmål.
 Vi har lagt vægt på, at bestemmelsen om personligt tillæg i lov om social pension indeholder høj grad af skøn og individuel stillingtagen ud fra den konkrete situation.
 Ankestyrelsen finder, at der ikke er hjemmel til at fastsætte et minimumsbeløb for størrelsen af det supplement, der kan gives som personligt tillæg efter loven.
 Vi har lagt vægt på, at der ikke er hjemmel i lovgivningen til at folkepensionister kan modtage et beløb i personligt tillæg, der sammen med brøkpension udgør mindst et beløb, der svarer til niveauet for kontanthjælp eller starthjælp, eller hvad der svarer til en fuld pension.
I aktivlovens § 27a er der indført adgang til at supplere en brøkpension op med et beløb, der som minimum svarer til niveauet for kontanthjælp eller starthjælp, og maksimalt hvad der svarer til en fuld førtidspension.
Denne regel gælder dog ikke for folkepensionister, men kun for førtidspensionister, der har fået tilkendt førtidspension efter 1. januar 2003.
Bemærkninger til klagen Du har oplyst, at afgørelsen er truffet på et forkert beregningsgrund-lag for dig og din hustru.
Du har oplyst, at omkostningerne er en del højere, og at den månedlige lønindtægt også fremadrettet vil blive mindre om måneden, idet din hustru fremover vil tjene mindre.
Du har vedlagt et budget.
 Vi bemærker, at nævnet har vejledt dig om, at du har mulighed for på ny at søge kommunen om supplement til brøkpension, hvis dine økonomiske forhold ændrer sig.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 23. juni 2011  Klagen til Ankestyrelsen af 4. juli 2011  Nævnets genvurdering A Kommune træffer afgørelse om, at du ikke har ret til supplement til brøkpension.
 Nævnet stadfæster kommunens afgørelse.
 Nævnet vurderer, at du ikke kan anses for økonomisk særligt vanskeligt stillet i pensionslovens forstand.
 Nævnet lægger vægt på, at du og din hustru har et rådighedsbeløb på 10.341 kr. om måneden til mad, tøj og andre fornødenheder.
 Du klager over nævnets afgørelse.
Du oplyser i klagen, at afgørelsen er truffet på et forkert beregningsgrundlag for dig og din hustru.
Du oplyser, at omkostningerne er en del højere, og at den månedlige lønindtægt også fremadrettet vil blive mindre om måneden, idet din hustru fremover vil tjene mindre.
Du har vedlagt et budget.
 Nævnet fastholder afgørelsen ved genvurdering af sagen.
 På baggrund af de nye oplysninger fra dig vurderer nævnet fortsat, at du ikke kan anses for økonomisk særligt vanskeligt stillet i pensionslovens forstand.
 Nævnet oplyser, at såfremt dine økonomiske forhold ændrer sig i fremtiden, har du mulighed for på ny at søge kommunen om supplement til brøkpension.
