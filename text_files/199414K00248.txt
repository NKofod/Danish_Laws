Nr BTL 248 Betænkning over Forslag til lov om ændring af lov om statsgaranti til lån  

 til skoler og forsøgsbyggeri m.v. og realkreditloven   

 Nr L 248 1994-95, 1. samling Afgivet af Boligudvalget Afgivet: 19950518 Udvalget har behandlet lovforslaget i nogle møder.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med det stillede  

 ændringsforslag.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse ved 3. behandling.
 ÆndringsforslagAf boligministeren, tiltrådt af et flertal  

 (S, SF, RV, EL og CD):
 Til § 1 1) I det under nr. 8 foreslåede § 1 a, stk.  

 4, udgår i 1. pkt. »ikke overstige 95 pct. af ejendommens  

 værdi på tidspunktet for låneoptagelsen og«.
Bemærkninger Til nr. 1 Formålet med det fremsatte lovforslag til ændring af lov om  

 statsgaranti til lån til skoler og forsøgsbyggeri m.v. og realkreditloven er  

 at forbedre mulighederne for lånefinansiering af forsøgsbyggeri gennem en  

 forøgelse af statsgarantien for den yderste del af lånefinansieringen.
Efter det fremsatte lovforslag kan der ydes statsgaranti til dækning af 80  

 pct. af forskellen mellem ejendommens værdi på tidspunktet for låneoptagelsen  

 og de dokumenterede udgifter inklusive låneomkostninger og eventuelt kurstab  

 ved byggeriets opførelse.
Det garanterede låns maksimale størrelse begrænses  

 endvidere af bestemmelserne i lovforslagets § 1 a, stk. 3, hvorefter  

 garantien maksimalt kan dække 15 pct. af de dokumenterede udgifter.
Hensigten  

 hermed er at begrænse långivers eventuelle interesse i at fastsætte en  

 urealistisk lav værdi af ejendommen for derved at opnå statsgaranti på en  

 andel af belåningen, som reelt har sikkerhed inden for 80 pct. af ejendommens  

 værdi på tidspunktet for låneoptagelsen.
 I det fremsatte lovforslag er der samtidig i § 1 a, stk. 4, fastsat en  

 øvre grænse for nettoprovenuet af den samlede belåning på henholdsvis 95 pct.  

 af ejendomsværdien og 80 pct. af de dokumenterede udgifter ved byggeriet.
Den øvre grænse på 95 pct. af ejendomsværdien vil imidlertid medføre, at  

 garantiprocenten på 15 pct. af de dokumenterede udgifter i praksis næppe vil  

 kunne nås.
Det foreslås derfor at lade denne begrænsning udgå, således at det  

 garanterede lån udgør 80 pct. af forskellen mellem ejendommens værdi på  

 tidspunktet for låneoptagelsen og de dokumenterede udgifter inklusive  

 låneomkostninger og eventuelle kurstab ved ejendommens opførelse, dog højst 15 pct. af de dokumenterede udgifter inklusive låneomkostninger og  

 eventuelle kurstab.
 Ændringsforslaget påvirker ikke de økonomiske konsekvenser af det  

 fremsatte lovforslag, således som de er beskrevet i bemærkningerne til dette.
Hans Peter Baadsgaard (S) fmd.
Jytte Madsen (S) Lissa Mathiasen (S)  

 Jørn Pedersen (S) Jytte Wittrock (S) Kristen Touborg (SF) Jørgen Estrup (RV)  

 Keld Albrechtsen (EL) Sonja Albrink (CD) Pia Larsen (V) Bodil Thrane (V)  

 Erling Oxdam (V) Jens Hald Madsen (V) John Vinther (KF) Lene Espersen (KF)  

 Kai Dige Bach (KF) Kirsten Jacobsen (FP) nfmd.
