Afgørelse med hjemvisning af påbud om ventilation ved opvaskemaskine Arbejdstilsynet var den 5. marts 2014 på tilsynsbesøg på en virksomhed.
Ved tilsynsbesøget konstaterede Arbejdstilsynet, at der stod opstillet en tankopvaskemaskine i et af rummene, samt at der under drift og efter endt cyklus, når låget blev åbnet, var en kraftig dampudvikling fra tankopvaskemaskine til rummet.
Desuden konstaterede Arbejdstilsynet, at der ikke var etableret effektiv mekanisk ventilation i rummet til fjernelse af damp.
 Arbejdstilsynet traf afgørelse om, at virksomheden skulle fjerne dampe effektivt fra tankopvaskemaskinen.
 Et enigt Arbejdsmiljøklagenævn traf afgørelse om at hjemvise Arbejdstilsynets afgørelse til fornyet behandling.
 Nævnet lagde vægt på, at påbuddet om at fjerne dampe effektivt fra tankopvaskemaskinen af mærket »Jeros« ikke var tilstrækkeligt oplyst til, at der kunne træffes en afgørelse.
 Nævnet lagde desuden vægt på, at det af Arbejdstilsynets beskrivelse af dampen alene fremgik, at der var en kraftig dampudvikling fra tankopvaskemaskinen til rummet, men ikke om dampudslippets omfang tidsmæssigt kunne være unødigt generende ved samtidig ophold i rummet.
 Nævnet lagde endvidere vægt på, at det ikke var oplyst om der i den damp, som kom fra opvaskemaskinen, var aerosoler eller farlige stoffer, som i øvrigt kunne forurene luften.
 Nævnet lagde til grund, at det af Arbejdstilsynets beskrivelse af vaskemaskinen alene fremgik, at der var tale om en industriopvaskemaskine, og at maskinen vaskede ved op til cirka 70°C.
[Adressat udeladt] Arbejdsmiljøklagenævnet har på møde den 28. april 2015 behandlet [Navn Udeladt]s klage på vegne af [Navn Udeladt] over Arbejdstilsynets afgørelse af 26. marts 2014 med påbud om at fjerne dampe effektivt fra tankopvaskemaskinen af mærket »Jeros«.
Nævnet har truffet følgende A F G Ø R E L S E Arbejdstilsynets afgørelse af 26. marts 2014 med påbud om at fjerne dampe effektivt fra tankopvaskemaskine hjemvises til fornyet behandling i Arbejdstilsynet.
 Det betyder, at [Navn Udeladt] ikke skal efterkomme Arbejdstilsynets påbud om at fjerne dampe effektivt fra tankopvaskemaskine.
B E G R U N D E L S E Arbejdsmiljøklagenævnet lægger vægt på, at påbuddet om at fjerne dampe effektivt fra tankopvaskemaskinen af mærket »Jeros« ikke er tilstrækkeligt oplyst til, at der kan træffes en afgørelse.
 Nævnet lægger vægt på, at det af Arbejdstilsynets beskrivelse af dampen alene fremgik, at der var en kraftig dampudvikling fra tankopvaske-maskinen til rummet, men ikke om dampudslippets omfang tidsmæssigt kunne være unødigt generende ved samtidig ophold i rummet.
 Nævnet lægger desuden vægt på, at det ikke er oplyst om der i den damp, som kommer fra opvaskemaskinen, er aerosoler eller farlige stoffer, som i øvrigt kan forurene luften.
 Nævnet lægger til grund, at det af Arbejdstilsynets beskrivelse af vaskemaskinen alene fremgår, at der var tale om en industriopvaskemaskine, at maskinen vaskede ved op til cirka 70°C.
 Det fremgår af reglerne i arbejdsmiljøloven, at Arbejdstilsynet kan træffe afgørelse om forhold, der strider mod arbejdsmiljøloven eller mod regler eller afgørelser i medfør af arbejdsmiljøloven, og kan herunder påbyde, at forholdene bringes i orden straks eller inden en frist.
 Det fremgår desuden af reglerne i arbejdsmiljøloven, at arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Det fremgår af reglerne om faste arbejdssteders indretning, at hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
 Arbejdsmiljøklagenævnets afgørelse er truffet af et enigt nævn.
R E G L E R Ved afgørelsen er følgende regler anvendt:
 Om Arbejdstilsynets hjemmel til at give påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
 Om at fjerne forurening ved udviklingsstedet på et fast arbejdssted:
 § 42, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
  § 35, stk. 1, i Arbejdstilsynets bekendtgørelse om faste arbejdssteders indretning nr. 96 af 13. februar 2001, med senere ændringer i bekendtgørelse nr. 721 af 22. juni 2006.
O P L Y S N I N G E R N E   I   S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne [Navn Udeladt] [Stilling Udeladt] Kopi til [Adressat Udeladt] [Adressat Udeladt] [Adressat Udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2 Arbejdstilsynets bekendtgørelse nr. 96 af 13. februar 2011 om faste arbejdssteders indretning., med senere ændringer i bekendtgørelse nr. 721 af 22. juni 2996 § 35. Hvis det ikke kan hindres, at der ved en arbejdsproces sker udvikling af luftarter, støv eller lignende, der er sundhedsskadelige eller eksplosive, eller udvikling af røg, mikroorganismer, aerosoler, ildelugt eller anden generende luftforurening, skal der etableres en mekanisk udsugning, der så vidt muligt fjerner forureningen på det sted, hvor den udvikles.
Samtidig skal der tilføres frisk erstatningsluft af passende temperatur.
