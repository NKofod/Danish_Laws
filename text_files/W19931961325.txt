Dobbeltbeskatning, Færøerne - Dobbeltbeskatning, - uerholdeligt løntilgodehavende, - ikke diskriminering På denne baggrund fandt skatteyderen, at han var behandlet i strid  

 med bestemmelsen om ikke-diskriminering i den dansk-færøske  

 dobbeltbeskatningsoverenskomsts artikel 23, stk. 1, 1. pkt., der har  

 følgende ordlyd:
»Personer, som er bosatte i en del af riget, skal ikke i den anden del af  

 riget kunne undergives nogen beskatning eller dermed forbundne krav, som er  

 anderledes eller mere byrdefulde end den beskatning og dermed forbundne krav,  

 som personer i denne anden del af riget under samme forhold er eller  

 måtte blive undergivet.« Told- og Skattestyrelsen rettede på denne baggrund henvendelse til  

 de færøske skattemyndigheder, idet Styrelsen over for disse gav  

 udtryk for, at Styrelsen, under hensyn til formuleringen af overenskomstens  

 artikel 23, stk. 1, 1. pkt., for så vidt fandt det tvivlsomt, hvorvidt  

 skatteyderen formelt var blevet undergivet en beskatning, som er anderledes  

 eller mere byrdefuldt end den beskatning, som personer, der var bosat  

 på Færøerne i samme periode som skatteyderen, og som  

 flyttede fra Færøerne til Danmark på samme tidspunkt som  

 skatteyderen, under samme forhold ville blive undergivet.
 Told- og Skattestyrelsen fandt dog, at det i realiteten måtte  

 medgives skatteyderen, at en færing, der flyttede fra  

 Færøerne til Danmark på samme tidspunkt som skatteyderen,  

 ville have lettere end denne ved at overbevise de færøske  

 skattemyndigheder om, at hans fraflytning til Danmark kun var af midlertidig  

 karakter, og således opretholde sin status som fuldt skattepligtig til  

 Færøerne.
 På denne baggrund forespurgte Styrelsen de færøske  

 skattemyndigheder, hvorvidt der efter omstændighederne, under hensyn  

 til de særlige forhold i sagen, måtte være grundlag for at  

 indrømme skatteyderen fradrag for det omhandlede  

 løntilgodehavende, eller eventuelt at frafalde beskatningen af det  

 pågældende beløb.
De færøske skattemyndigheder fandt ikke, at skatteyderen var  

 behandlet i strid med bestemmelsen i dobbeltbeskatningsoverenskomstens  

 artikel 23, stk. 1, 1. pkt., lige som man heller ikke fandt grundlag for  

 indrømmelse af fradrag for løntilgodehavendet eller for at  

 frafalde beskatning af dette.
De færøske skattemyndigheder  

 henviste bl.a. til, at skatteyderen ikke havde boet på  

 Færøerne i en sammenhængende periode på 4 år,  

 hvorfor der efter den færøske skattelov ikke var hjemmel til at  

 fastholde den fulde skattepligt efter skatteyderens fraflytning fra  

 Færøerne.
 Told- og  Skattestyrelsen kunne herefter ikke foretage videre i sagen.
