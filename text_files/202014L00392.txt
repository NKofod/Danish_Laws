Betænkning afgivet af Klima-, Energi- og Forsyningsudvalget den 10. december 2020 Betænkning over Forslag til lov om ændring af biobrændstofloven (Ændring af krav om anvendelse af bæredygtige og avancerede biobrændstoffer i brændstof til landtransport m.v.) [af klima-, energi- og forsyningsministeren (Dan Jørgensen)]:
1. Indstillinger Et flertal i udvalget (udvalget med undtagelse af EL og ALT) indstiller lovforslaget til vedtagelse uændret.
 Et mindretal i udvalget (EL og ALT) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Venstre Venstres medlemmer af udvalget er glade for, at vi nu kan vedtage dette lovforslag, og støtter forslaget.
Venstre er dog uforstående over for, at regeringen ikke har udvist rettidig omhu og taget initiativ til at få en aftale på plads tidligere.
Det betyder, at vi igen vedtager ændringer af biobrændstofloven meget sent på året.
Radikale Venstre og Socialistisk Folkeparti Radikale Venstres og Socialistisk Folkepartis medlemmer af udvalget støtter lovforslaget, men ønsker samtidig at understrege, at dette lovforslag er en overgangsordning og ikke at betragte som en holdbar løsning for den grønne omstilling af transporten.
Derfor er RV og SF tilfredse med, at der nu er lavet en politisk aftale med hensyn til anvendelse af VE-brændstoffer i transportsektoren med fokus på reel CO2-fortrængning, som kan træde i kraft fra 2022.
Enhedslisten Enhedslistens medlemmer at udvalget finder det beklageligt og uambitiøst, at man vælger at forlænge iblandingskravet for biobrændstoffer.
Enhedslisten mener, at det nuværende krav udelukkende støtter produktion af førstegenerationsbiobrændstoffer uden at tage hensyn til bæredygtigheden og uden at sikre en reel klimaeffekt.
Enhedslisten støtter en reel grøn omstilling af persontransporten i Danmark, men med dette lovforslag fortsætter man med at eksportere Danmarks klimaproblemer.
Som minimum burde brugen af også soja til biobrændstoffer forbydes, og der burde inkluderes en målsætning af ILUC (indirect land use change), samtidig med at iblandingskravet blev konverteret til et fortrængningskrav, hvor mere bæredygtige brændstoffer ville have en konkurrencefordel.
3. Udvalgsarbejdet Lovforslaget blev fremsat den 12. november 2020 og var til 1. behandling den 20. november 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 12. oktober 2020 dette udkast til udvalget, jf.
KEF alm. del  bilag 15. Den 12. november 2020 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Anders Kronborg (S) Anne Paulin (S) Bjarne Laustsen (S) Kasper Roug (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Torsten Gejl (ALT) Rasmus Nordqvist (SF) Søren Egge Rasmussen (EL) Mai Villadsen (EL) Thomas Danielsen (V) nfmd.
Christoffer Aagaard Melson (V) Lars Christian Lilleholt (V) Kristian Jensen (V) Tommy Ahlers (V) Carsten Kissmeyer (V) Morten Messerschmidt (DF) Jens Henrik Thulesen Dahl (DF) Mona Juul (KF) Egil Hulgaard (KF) Katarina Ammitzbøll (KF) Peter Seier Christensen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
