Nr BSF 62 Forslag til folketingsbeslutning om forbud mod sydafrikansk indflydelse og  

 investering i virksomheder i Danmark Fremsat af Riishøj (SF) Inger Harms (SF) Birgitte Husmark (SF) Holger K.  

 Nielsen (SF) Gert Petersen (SF) Ebba Strange (SF) den 14. februar 1989 Folketinget opfordrer regeringen til i indeværende folketingsår og med henblik på ikrafttrædelse senest 1. juni 1990 at fremsætte lovforslag, der sikrer, at virksomheder, som ejes af personer eller virksomheder, der er  

 hjemmehørende i Den Sydafrikanske Republik eller Namibia, ikke kan oprette,  

 drive eller investere i offentlige eller private virksomheder hjemmehørende i  

 Danmark, og at tilsvarende gælder personer hjemmehørende i Den Sydafrikanske  

 Republik eller Namibia, at personer, der er statsborgere i Den Sydafrikanske Republik eller  

 Namibia, ikke kan besætte bestyrelsesposter, direktørposter eller lignende  

 poster i virksomheder, der er hjemmehørende i Danmark.
 Efter Namibias overgang til selvstændighed skal personer og virksomheder  

 hjemmehørende i Namibia henholdsvis personer, der er statsborgere i Namibia,  

 ikke længere være omfattet af forbudet.
Bemærkninger til forslaget Ved lov nr. 243 af 6. juni 1985 om forbud mod nye danske investeringer  

 m.v. i Sydafrika og Namibia, lov nr. 267 af 22. maj 1986 om forbud mod  

 indførsel af kul fra Den Sydafrikanske Republik og Namibia og lov nr. 289 af  

 4. juni 1986 om forbud mod handel med Den Sydafrikanske Republik og Namibia  

 fik Danmark en i international sammenhæng dengang enestående streng  

 sanktionslovgivning over for apartheidstyret i Sydafrika.
Den danske  

 lovgivning opnåede international respekt og fik indflydelse på andre landes,  

 især de andre nordiske landes, lovgivning på sanktionsområdet.
Erfaringerne siden loven trådte i kraft viser, at det økonomiske samkvem  

 mellem Danmark og Sydafrika er blevet kraftigt indskrænket.
Dog er der  

 løbende blevet rejst sager om omgåelse af den danske handelsembargo, hvilket  

 tilsiger en forstærket indsats med hensyn til kontrol med lovens  

 overholdelse.
Denne sag er tidligere blevet drøftet i Folketinget i  

 forbindelse med forslag til folketingsbeslutning om skærpelse af kontrollen  

 med handelssanktioner over for Sydafrika, B 125, jf.
Folketingstidende  

 1987-88, 1. samling, forhandlingerne sp. 7066 og 9137 samt tillæg A sp. 4389.
Efter forslagsstillernes opfattelse er det ulogisk - og reelt en udhuling  

 af sanktionslovene - dersom det fortsat vil være muligt for Sydafrika gennem  

 investeringer i udlandet at mindske virkningen af den boykotlovgivning,  

 forskellige lande i varierende grad har gennemført.
Det er velkendt, at  

 Sydafrika gennem en sådan fremfærd søger en global konsolidering.
Det er rigtigt, som fremført af udenrigsministeren i et svar til  

 Udenrigsudvalget (svaret på spørgsmål 8, jf. alm. del - bilag 40, 1988-89),  

 at i det internationale samarbejde om udformning af en sanktionspolitik over  

 for Sydafrika er ». . . et forbud mod investeringer i Sydafrika anset  

 for at være en velegnet sanktion, medens forbud mod modtagelse af  

 investeringer fra Sydafrika ikke er indgået i dette internationale  

 samarbejde.« Men for lande som Danmark, der stort set har opfyldt den  

 nationale forpligtelse med hensyn til handel med og nyinvesteringer i selve  

 Sydafrika, er det åbenlyst rigtigt at gribe ind over for eksisterende og  

 mulige fremtidige sydafrikanske investeringer i Danmark.
En sådan lovgivning  

 vil utvivlsomt få stor opbakning internationalt og igen danne forbillede for  

 andre landes nationale lovgivning.
Det forekommer aldeles urimeligt, at Sydafrika f.eks. kan drive et  

 luftfartsselskab i Danmark.
Dette luftfartsselskab er det endog forbudt at  

 formidle rejser direkte til Sydafrika.
En vedtagelse af beslutningsforslaget  

 vil medføre, at selskabet ikke kan videreføres som sydafrikansk ejet og ledet  

 selskab.
 Forbudet i forslaget skal omfatte Namibia, så længe fredsplanen for  

 Namibia ikke er gennemført, og Namibia ikke er blevet selvstændigt.
Vedtagelsen af beslutningsforslaget medfører, at regeringen skal fremsætte  

 lovforslag, der indeholder præcise retningslinier, herunder  

 overgangsbestemmelser og bestemmelser om strafansvar, hvoraf det skal fremgå,  

 at overtrædelse af loven straffes med bøde eller hæfte.
Lovforslag skal  

 fremsættes med henblik på vedtagelse i indeværende folketingsår.  

 Forslagsstillerne er dog indstillet på en afviklingsperiode indtil 1. juni  

 1990.
Det er forslagsstillernes opfattelse, at den danske sanktionslovgivning nu  

 er accepteret af et stort flertal i Folketinget og i befolkningen.
Det har  

 desuden vist sig, at danske virksomheder uden større besvær har formået at  

 omstille deres import fra Sydafrika.
 På den baggrund håber forslagsstillerne på en velvillig behandling af  

 dette beslutningsforslag.
