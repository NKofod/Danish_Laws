 Ved skrivelse til justitsministeriet har De som advokat for ....... givet  

 udtryk for utilfredshed med, at politimesteren i ..... den 10. juli 1980  

 afslog at meddele Deres klienter tilladelse til i forbindelse med et  

 offentligt festmøde den 30. august 1980 at arrangere offentlig dans.
Justitsministeriet har i anledning af Deres henvendelse indhentet en  

 udtalelse fra politimesteren i ...... Det fremgår heraf, at politimesterens  

 afgørelse er truffet på baggrund af en i politikredsen fulgt praksis, som ud  

 fra generelle hensyn af politimæssig karakter tager sigte på at søge antallet  

 af arrangementer af den pågældende art begrænset efter visse almene  

 kriterier.
Det fremgår videre, at der ikke i det foreliggende tilfælde har  

 været specielle betænkeligheder af politimæssig karakter, som har talt imod  

 en imødekommelse af ansøgningen.
 Justitsministeriet skal i den anledning udtale følgende:
 Justitsministeriet finder ikke grundlag for at tilsidesætte den af  

 politimesteren i .... tilkendegivne opfattelse, hvorefter der ud fra almene  

 politimæssige hensyn kan bestå en interesse i en vis begrænsning i antallet  

 af arrangementer af den pågældede karakter, og justitsministeriet finder  

 blandt andet på denne baggrund intet holdepunkt for, at den trufne afgørelse  

 skulle have manglet fornøden hjemmel i politivedtægten for .... politikreds.
Ud fra en samlet vurdering af alle foreliggende omstændigheder, herunder  

 hensynet til en så vidt muligt ensartet praksis i landets politikredse, må  

 justitsministeriet imidlertid anse det for rettest, at ansøgningen i det  

 foreliggende tilfælde var blevet imødekommet.
Justitsministeriet har  

 underrettet politimesteren i ..... herom og har samtidig givet udtryk for, at  

 der fremtidig i politikredsen bør følges en praksis i overensstemmelse  

 hermed.
 Det tilføjes, at justitsministeriets stillingtagen til sagen har beroet på  

 overvejelser af principiel karakter.
