Fremsat den 17. november 2010 af miljøministeren (Karen Ellemann) Forslag til Lov om ændring af lov om Natur- og Miljøklagenævnet og lov om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.) (Differentieret klagegebyr) § 1 I lov nr. 483 af 11. maj 2010 om Natur- og Miljøklagenævnet, foretages følgende ændringer:
 1. § 18 affattes således:
»§ 18. For behandling af klager, der indbringes for nævnet, herunder anmodninger om genoptagelse, betaler privatpersoner et gebyr på 500 kr.
Hvis klager indgives af andre, herunder af virksomheder, organisationer eller offentlige myndigheder er gebyret 3.000 kr.
 Stk. 2. Uanset stk. 1 betales ikke gebyr for klager over fredningsafgørelser efter naturbeskyttelseslovens § 40.
 Stk. 3. Uanset stk. 1 betales ikke gebyr for klager over ekspropriationsbeslutninger efter naturbeskyttelseslovens § 60, skovlovens § 23, regler fastsat i medfør af naturbeskyttelseslovens § 60 a, råstoflovens § 27, planlovens § 47, Tøndermarsklovens § 33, vandforsyningslovens § 40, jordforureningslovens § 22, stk. 2 og 4, miljømålslovens § 52, stk. 1, vandløbslovens § 71 og miljøbeskyttelseslovens § 58 samt klager over afgørelser truffet i medfør af miljøbeskyttelseslovens § 82, når disse afgørelser vedrører sager efter § 58.
 Stk. 4. Uanset stk. 1 betales ikke gebyr for klager over afgørelser efter naturbeskyttelseslovens §§ 19 d-19f.
 Stk. 5. Uanset stk. 1 betales ikke gebyr for klager over afgørelser efter skovlovens §§ 19-21.
 Stk. 6. Uanset stk. 1 betales ikke gebyr for klager, der udelukkende vedrører afslag på aktindsigt efter lov offentlighed i forvaltningen, forvaltningsloven og lov om aktindsigt i miljøoplysninger.
Stk. 7. Miljøministeren kan fastsætte regler om den praktiske fremgangsmåde for betaling, herunder regler om elektronisk overførsel eller giroindbetaling og regler om tilbagebetaling af gebyr for behandlingen af klager.« 2. § 20, stk. 1, affattes således:
»Loven træder i kraft den 1. januar 2011.« § 2 I lov nr. 484 af 11. maj 2010 om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.), foretages følgende ændring:
 1. § 28, stk. 1, affattes således:
»Stk. 1. Loven træder i kraft den 1. januar 2011, jf. dog stk. 2.« § 3 Stk. 1. Loven træder i kraft den 1. januar 2011.
 Stk. 2. Klager over afgørelser truffet før den 1. januar 2011, behandles efter de hidtil gældende regler, jf. dog stk. 3.
 Stk. 3. Uanset bestemmelsen i stk. 2 finder § 18 i lov om Natur- og Miljøklagenævnet, som affattet ved denne lovs § 1, nr. 1, anvendelse på alle klager over vandløbsmyndighedernes afgørelser efter kapitel 2-4 i bekendtgørelse om vandløbsregulering og -restaurering m.v., som påklages til Natur- og Miljøklagenævnet efter lovens ikrafttræden.
§ 4 Loven gælder ikke for Grønland og Færøerne, men kan ved kongelig anordning sættes helt eller delvist i kraft for Grønland med de ændringer, som de grønlandske forhold tilsiger.
Bemærkninger til lovforslaget 1. Indledning Regeringen, Dansk Folkeparti og Kristendemokraterne er blevet enige om at differentiere gebyret for klager til Natur- og Miljøklagenævnet som led i finanslovaftalen for 2011. Klagegebyret foreslås herefter at være på 500 kr. for privatpersoner og 3000 kr. for virksomheder og organisationer.
Hermed får Natur- og Miljøklagenævnet i højere grad mulighed for at rette fokus på de væsentligste sager.
Forslaget skal ses som led i de fortsatte bestræbelser på at opnå en kortere sagsbehandlingstid og dermed en hurtig og effektiv behandling af alle klagesager.
Af yderligere initiativer med dette formål kan nævnes, at der afsættes en pulje på 10 mio. kr. til ekstern bistand til en fokuseret indsats i Natur- og Miljøklagenævnet, som fra starten af året målrettet nedbringer de ældre, uafsluttede sager.
Forligspartierne er herudover enige om at nedsætte et hurtigt arbejdende eksternt ekspertudvalg, der skal forberede en samlet reform af klagesystemet på miljøområdet.
Sigtet er at etablere et klagesystem, der sikrer en hurtig og effektiv behandling af klagesager, så ingen skal vente i årevis på en afgørelse.
2. Gældende ret Der er i dag i medfør af en lang række love fastsat et gebyr for at klage til Naturklagenævnet.
Gebyret er i dag på 500 kr., der tilbagebetales, hvis klageren får helt eller delvist medhold i klagen. Øvrige klager til Naturklagenævnet og alle klager til Miljøklagenævnet er i dag gebyrfri.
De gældende gebyrregler er fastsat i bekendtgørelse nr. 950 af 16. september 2004 om gebyr for indbringelse af klager for Naturklagenævnet.
Ved lov nr. 483 af 11. maj 2010 om Natur- og Miljøklagenævnet blev de to klagenævn lagt sammen.
Det er forudsat, at sammenlægningen skal have virkning fra 1. januar 2011.
Det bemærkes, at klager over vandløbsreguleringer til By- og Landskabsstyrelsen i dag er belagt med gebyr på 7.760 kr.
Disse sager overgår til Natur- og Miljøklagenævnet pr. 1. januar 2011 efter lov nr. 483 af 11. maj 2010 om Natur- og Miljøklagenævnet og lov nr. 484 af 11. maj 2010 om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.) 3. Lovforslagets hovedindhold Lovforslaget indebærer, at der som udgangspunkt fastsættes et gebyr for at klage til nævnet i alle sager, der efter lovgivningen kan indbringes for nævnet.
Efter lovforslaget fastsættes også gebyr for de sagskategorier, der hidtil har kunnet påklages til Miljøklagenævnet, samt afgørelser efter den øvrige lovgivning, hvor der er klageadgang til Naturklagenævnet, men hvor der hidtil ikke har været hjemmel til at fastsætte regler om klagegebyr.
Gebyrerne foreslås fastsat til 500 kr. for privatpersoner og 3.000 kr. for alle andre klagere, herunder virksomheder, organisationer og offentlige myndigheder.
Visse kategorier af sager foreslås dog undtaget fra klagegebyr.
Det drejer sig for eksempel om klager i ekspropriationssager, fredningssager og sager om aktindsigt.
 Der vil med hjemmel i lovforslaget blive fastsat regler om tilbagebetaling af gebyret, herunder hvor den påklagede afgørelse ophæves eller ændres, eller hvor klageren får helt eller delvis medhold.
Lovforslaget indeholder endvidere ikrafttrædelsesbestemmelser for lov nr. 483 af 11. maj 2010 om Natur- og Miljøklagenævnet og lov nr. 484 af 11. maj 2010 om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.) 4. De økonomiske og administrative konsekvenser for det offentlige 4.1. Staten 4.1.1. Økonomiske konsekvenser Det forhold, at flere kategorier af sager bliver gebyrpålagt, samt det forhold, at gebyret for virksomheder og organisationer fastsættes til 3.000 kr., forventes at ville give statslige indtægter i størrelsesordenen 1,7 millioner kr.
Det forventede gebyrprovenu vil tilgå puljen vedrørende generelle skattelettelser, jf.
Principper for gebyrpolitikken.
 Der vil blive fastsat regler om tilbagebetaling af gebyrer i overensstemmelse med regeringens gebyrpolitik.
4.1.2. Administrative konsekvenser Der forventes øgede administrative byrder for Natur- og Miljøklagenævnets sekretariat i forbindelse med opkrævning og tilbagebetaling af gebyrer samt stillingtagen til grundlaget for differentiering.
Samtidig forventes der et fald i antallet af klager for så vidt angår klager fra organisationer og virksomheder.
4.2. Regionerne Forslaget har ingen økonomiske eller administrative konsekvenser for regionerne.
4.3. Kommunerne Lovforslaget vurderes at ville have positive økonomiske og administrative konsekvenser for kommunerne som en følge af forventet nedgang i antallet af klager, som indgives til kommunerne som følge af de foreslåede ændringer af gebyrerne.
 5. De økonomiske og administrative konsekvenser for erhvervslivet mv.
 Der skal betales for flere sagstyper og gebyret forhøjes på nær klager over vandløbsreguleringer, hvor gebyret mere end halveres.
6. De administrative konsekvenser for borgerne Forslaget har ingen administrative konsekvenser for borgerne.
7. De miljømæssige konsekvenser Forslaget har ingen miljømæssige konsekvenser 8. Forholdet til Århuskonventionen og EU-retten Til gennemførelse af Århuskonventionens artikel 9, stk. 2 og 4, er det i artikel 16 i direktiv 2008/1/EF om integreret forebyggelse og bekæmpelse af forurening og direktiv 85/337/EØF om vurdering af visse offentlige og private projekters indvirkning på miljøet, som ændret ved direktiv 2003/35/EF, fastlagt, at der skal være adgang til at indbringe afgørelser efter de to direktiver til prøvelse ved en domstol eller ved et andet uafhængigt og upartisk ved lov nedsat organ.
 Disse bestemmelser er på Miljøministeriets område gennemført ved klageadgang til henholdsvis Miljøklagenævnet og Naturklagenævnet.
 Århus-konventionen indeholder herudover i artikel 9, stk. 3, et krav om adgang til administrative eller retslige procedurer for at anfægte private personers og offentlige myndigheders handlinger og undladelser, der er i strid med de bestemmelser i national ret, der vedrører miljøet.  Denne bestemmelse er ikke gennemført i et EU-direktiv og dens rækkevidde er ikke klar, men bestemmelsen finder ligesom for klager omfattet af IPPC-direktiv og VVM-direktiv anvendelse for klager til Natur- og Miljøklagenævnet.
 Det følger endvidere af Århus-konventionens artikel 9, stk. 4, og direktiverne, at procedurerne skal være fair, rimelige, betimelige og ikke uoverkommeligt dyre.
 Natur- og Miljøklagenævnet lever på linje med de to nuværende nævn op til kravene i konventionen og direktiverne, idet bemærkes, at gebyrerne for klage til nævnet foreslås fastsat, således at direktivernes krav om, at procedurerne ikke må være uoverkommeligt dyre, vurderes at være overholdt.
Tilsvarende er klageadgang til de to nævn en del af gennemførelsen af reglerne om prøvelse af afgørelser om adgang til miljøoplysninger i artikel 6, stk. 1, i direktiv 2003/4/EF om offentlig adgang til miljøoplysninger, som gennemfører dele af artikel 9, stk. 1, i Århus-konventionen.
Direktivets artikel 6, stk. 1, foreskriver bl.a., at proceduren skal være hurtig og enten billig eller helt gratis.
Dele af direktivet er gennemført ved lov om aktindsigt i miljøoplysninger, jf. lovbekendtgørelse nr. 660 af 14. juni 2006. Det foreslåede Natur- og Miljøklagenævn lever på linje med de to nuværende nævn op til kravene i konventionen og direktivet, idet bemærkes, at gebyrerne for klage til nævnet foreslås fastsat, således at kravet om, at proceduren skal være billig eller helt gratis, overholdes.
Århus-konventionen og direktiverne stiller som nævnt ovenfor krav om, at procedurerne skal være betimelige.
Det må antages, at der heri bl.a. ligger, at der skal være tale om rimelige sagsbehandlingstider.
Det kan endelig nævnes, at miljøansvarsdirektivet (direktiv 2004/35/EF af 21. april 2004 om miljøansvar for så vidt angår forebyggelse og afhjælpning af miljøskader) i artikel 13 ligeledes indeholder bestemmelser om klageadgang og domstolsprøvelse.
Direktivet indeholder dog ikke udtrykkelige bestemmelser om, at procedurerne skal være fair, rimelige, betimelige og ikke uoverkommeligt dyre.
Forslaget indeholder herudover ingen EU-retlige aspekter.
9. Høring Lovforslaget er inden fremsættelsen sendt i høring hos følgende myndigheder og organisationer:
Beskæftigelsesministeriet, Finansministeriet, Forsvarsministeriet, Indenrigs- og Sundhedsministeriet, Justitsministeriet, Kirkeministeriet, Klima- og Energiministeriet, Kulturministeriet, Ministeriet for Fødevarer, Landbrug og Fiskeri, Ministeriet for Videnskab, Teknologi og Udvikling, Skatteministeriet, Statsministeriet, Transportministeriet, Økonomi- og Erhvervsministeriet, Økonomi- og Erhvervsministeriet.
Grønlands selvstyre, 3F Fagligt Fælles Forbund, 92-gruppen3F Fagligt Fælles Forbund, Advokatrådet/Advokatsamfundet, Affalddanmark, Arbejderbevægelsens Erhvervsråd, Akademiet for de tekniske videnskaber, Asfaltindustrien, Batteriforeningen, Bekæmpelsesmiddelrådets medlemmer, Benzinforhandlernes Fælles Repræsentation, Bilfærgernes Rederiforening, Branchearbejdsmiljørådet Jord til Bord, Brancheforeningen SPT, Bryggeriforeningen, By & Havn, Campingrådet, Central organisationen af industriansatte i Danmark (CO-industri), Centralorganisationernes Fællesudvalg (CFU), COOP Danmark, DAKOFA(Dansk komité for affald), Danmarks Apotekerforening, Danmarks Cykel Union, Danmarks Fiskeindustri- og Eksportforening, Danmarks Fiskeriforening, Danmarks Idræts-Forbund, Danmarks Jægerforbund, Danmarks Lak- og Farveindustri, Danmarks Miljøundersøgelser, Danmarks Motorunion, Danmarks Naturfredningsforening, Danmarks Rederiforening, Rederiforeningen af 1895 og Bilfærgernes Rederiforening, Danmarks Sportsfiskerforbund, Danmarks Turistråd (nu Visit Denmark), Danmarks Vindmølleforening, Dansk Botanisk Forening, Dansk Akvakultur, Dansk Arbejdsgiverforening, Dansk Amatørfiskerforening(formand), Dansk Autogenbrug, Dansk Byggeri, Dansk Camping Union, Dansk Cyklistforbund, Dansk Energi, Dansk Energi Brancheforening, Dansk Entomologisk Forening, Dansk Erhverv, Dansk ErhvervsFremme, Dansk Fritidsfiskerforbund att.
Anders Sydney Jensen, Dansk Galvanisør Union, Dansk Gartneri, Dansk Gasteknisk Center, DI  Organisation for erhvervslivet, Dansk Journalistforbund, Dansk Juletræsdyrkerforening, Dansk Kano og Kajak Forbund, Dansk Land- og Strandjagtforening, Dansk Metal, Dansk Navigatørforening, Dansk Ornitologisk Forening, Dansk Planteværn, Dansk Retspolitisk Forening, Dansk Skovforening, Dansk Textil og Beklædning, Dansk Transport og Logistik, Dansk Vand- og Spildevandsforening, Dansk Vandrelaug, Danske Advokater, Danske Fjernvarme, Danske Grus- og Stenindustri, Danske Havne, Danske Maritime, Danske Regioner, DASU(Dansk automobil sports union), De danske skytteforeninger, De Økologiske Råd, Delta, Den Danske Dommerforening, Det Jordbrugsvidenskabelige Fakultet, Det Økonomiske Råd, DHI Institut for Vand og Miljø, Dommerfuldmægtigforeningen, DONG Energy, Dyrenes Beskyttelse, Ellen Margrethe Basse, Elretur, Emballageindustrien, ENERGINET.
DK, Erhvervs- og Selskabsstyrelsen, Nationale høringer, Forbrugerrådet, FORCE Technology, Foreningen af Bioteknologiske Industrier i Danmark, Foreningen af Danske Brøndborere, Foreningen af Danske Privathavne, Foreningen af Danske Ral- og Sandsugere, Foreningen af lystbådehavne, Foreningen af miljø-, plan- og naturmedarbejdere i kommunerne (ENVINA), Foreningen af Registrerede Revisorer, Foreningen af Rådgivende Ingeniører, Foreningen af Statsautoriserede Revisorer, Foreningen af Vandværker i Danmark, Friluftsrådet, Fritidshusejernes Landsforening, GenvindingsIndustrien (GI), Grafisk arbejdsgiverforening, Green Network, Greenpeace Danmark, Grønne familier, GTS (Godkendt Teknologisk Service), HORESTA, Håndværksrådet, Ingeniørforeningen Danmark, Kalk- og Teglværksforeningen, KL, Kommunalteknisk Chefforening,Kommunekemi A/S, Kyst, Land & Fjord, Københavns Universitet, Peter Pagh, Helle Tegner Anker, Landbrug & Fødevarer, Landbrugsrådet, Landsforeningen af Danske Anlægsgartnere, Landsforeningen Danske Maskinstationer, Landsforeningen Levende Hav, Landsorganisationen i Danmark (LO), Mærsk Olie & Gas A/S, Natur og Ungdom, NOAH, Oliebranchens Fællesrepræsentation (OFR), Plastindustrien i Danmark, Rederiforeningen for Mindre Skibe,Reno Sam, Returbat, RUC (Roskilde Universitetscenter), Skovdyrkerforeningerne, Småskovsforeningen Danmark, Spildevandsteknisk Forening, Syddansk Universitet, Teknologirådet, Teknologisk Institut, Træ  industri  Byg, Uniscrap,WEEE-System, WWF  Verdensnaturfonden, Økologisk Landsforening, Aalborg Universitet, Århus Universitet Bemærkninger til lovforslagets enkelte bestemmelser Til § 1 Til nr. 1.
 Bestemmelsen gennemfører dele af aftalen mellem regeringen, Dansk Folkeparti og Kristendemokraterne om finansloven for 2011.
Der indføres en generel pligt til at betale gebyr for indbringelse af klager for Natur- og Miljøklagenævnet, herunder for anmodninger om genoptagelse.
En klageskrivelse, som vedrører flere afgørelser, betragtes i den forbindelse som flere klager, og der vil skulle betales et gebyr, for hver afgørelse, som påklages.
Gebyret er fastsat til 500 kr. for privatpersoner og 3.000 kr. for andre, herunder virksomheder, organisationer og offentlige myndigheder.
Gebyrets størrelse er fastsat under hensyn til den forskellige betalingsevne, der typisk gælder for de forskellige kategorier af klageberettigede i henhold til de forskellige love på planlægnings-, natur- og miljøområdet.
Klager over vandløbsreguleringer behandles fremover af Natur- og Miljøklagenævnet, og det foreslås, at det gebyr på 7.760 kr. for klager over vandløbsreguleringer, der hidtil har skullet betales for behandlingen af en klage hos By- og Landskabsstyrelsen, erstattes af det nye gebyr.
Privatpersoner vil være lodsejere og andre, der som personer er klageberettigede efter de pågældende love, herunder flere personer, der klager sammen.
En klage vil også anses for at være fra privatpersoner, når disse repræsenteres af rådgivere, herunder af advokater.
Også klager fra grundejerforeninger eller andre foreninger, som alene anses som klageberettigede som repræsentanter for klageberettigede privatpersoner, vil falde ind under reglen om privatpersoners gebyr.
Det forudsættes i den forbindelse, at foreningen kan godtgøre, at den repræsenterer klageberettigede privatpersoner.
Virksomheder er CVR registrerede virksomheder, der er klageberettigede efter de pågældende love.
Det gælder såvel personligt drevne virksomheder som virksomheder i selskabsregi.
Det er i den forbindelse uden betydning, hvordan virksomheden repræsenteres i klagen, herunder ved direktion, bestyrelse eller rådgivere.
Det er endvidere uden betydning for gebyrreglerne, om virksomheden klager som adressat for den afgørelse, der klages over, eller om den på andet grundlag er klageberettiget.
Organisationer er de foreninger og lignende, som er klageberettigede i henhold til de pågældende love.
Under dette begreb falder også klager fra foreninger og lignende, som indgives på vegne af klageberettigede personer, når foreningen selv er klageberettiget i sagen.
Også lokale foreninger, som efter de forskellige love er klageberettigede, vil falde ind under reglerne for organisationer.
 Offentlige myndigheder som kommunalbestyrelser, regionsråd eller statslige myndigheder sidestilles efter forslaget med virksomheder eller organisationer, og skal således betale et gebyr på 3.000 kr.
Hvis flere klageberettigede indgiver en samlet klage betales ét klagegebyr.
Hvis blot én af klagerne er en virksomhed, en organisation eller en offentlig myndighed er gebyret 3.000 kr.
 Det foreslås i stk. 2-6, at visse sagskategorier undtages fra klagegebyr, herunder at de eksisterende undtagelser fra betaling af gebyr til Naturklagenævnet opretholdes som forudsat i bemærkningerne til § 18 i L 103 forslag til lov om Natur- og Miljøklagenævnet.
 Der betales i dag ikke gebyr for klager over fredningsafgørelser efter naturbeskyttelseslovens § 40 samt klager over ekspropriationsbeslutninger efter følgende bestemmelser: naturbeskyttelseslovens § 60, skovlovens § 23, regler fastsat i medfør af naturbeskyttelseslovens § 60a, råstoflovens § 27, planlovens § 47 og Tøndermarsklovens § 33. Endvidere betales ikke gebyr for klager over afgørelser efter naturbeskyttelseslovens §§ 19d-f og skovlovens §§ 19-21. De foreslåede stk. 2-5 viderefører disse undtagelser.
Det foreslåede stk. 3 indebærer endvidere, at også klager over ekspropriationsbeslutninger på de nye lovområder, som fremover omfattes af gebyrreglerne undtages fra gebyr.
Det drejer sig om beslutninger efter vandforsyningslovens § 40, jordforureningslovens § 22, stk. 2 og 4, miljømålslovens § 52, stk. 1, vandløbslovens § 71, miljøbeskyttelseslovens § 58 samt afgørelser truffet i medfør af § 82, når disse afgørelser vedrører sager efter § 58.
 Endelig foreslås det i stk. 6, at klager, som udelukkende vedrører afslag på aktindsigt, undtages fra gebyr, uanset om afgørelsen træffes efter lov om offentlighed i forvaltningen, forvaltningsloven eller miljøaktindsigtsloven.
Bemyndigelsen i stk. 7 vil blive udnyttet til fastsættelse af nærmere regler om indbetaling, herunder krav om elektronisk indbetaling af gebyret.
Der vil også blive fastsat regler om tilbagebetaling af gebyret, herunder hvor den påklagede afgørelse ophæves eller ændres, eller hvor klageren får helt eller delvis medhold.
Det bemærkes i den forbindelse, at det må forudses, at det i en række sager, som i dag afgøres i Miljøklagenævnet, vil kunne diskuteres, hvad der er medhold - ikke mindst når der er flere klagere, eller når en afgørelse ændres eller ophæves, uden at dette har noget med f.eks. et påklaget vilkår at gøre.
Miljøklagenævnet har derfor vurderet, at det vil lette administrationen, hvis tilbagebetaling sker, når klagesagen fører til, at afgørelsen ophæves eller ændres.
Til nr. 2 Lov nr. 483 af 11. maj 2010 om Natur- og Miljøklagenævnet indeholder i § 20, stk. 1, en bestemmelse om, at loven træder i kraft efter miljøministerens bestemmelse.
For at sikre en samtidig ikrafttræden af reglerne foreslås det, at lovens ikrafttrædelse fastsættes i denne lov.
Til § 2 Til nr. 1 Lov nr. 484 af 11. maj 2010 om ændring af lov om naturbeskyttelse, lov om miljøbeskyttelse og forskellige andre love (Ændringer som følge af lov om Natur- og Miljøklagenævnet m.v.) indeholder i § 28, stk. 1, en bestemmelse om, at loven træder i kraft efter miljøministerens bestemmelse.
For at sikre en samtidig ikrafttræden af reglerne foreslås det, at lovens ikrafttrædelse fastsættes i denne lov.
Til § 3 I stk. 1 foreslås det, at loven træder i kraft den 1. januar 2011.
 De nye gebyrregler skal gælde for klager over afgørelser, der træffes efter lovens ikrafttræden 1. januar 2011. Klager over afgørelser truffet før 1. januar 2011 vil blive pålagt gebyr efter de hidtil gældende regler, bortset fra klager over vandløbsreguleringer, hvor nedsættelsen af klagegebyret foreslås at få virkning for alle klager, der indbringes for Natur- og Miljøklagenævnet efter 31. december 2010.
 De hidtil gældende regler om gebyr til Naturklagenævnet, opretholdes for klager over afgørelser truffet før 1. januar 2011, som er indgivet til Naturklagenævnet inden denne dato, dog således at det bliver Natur- og Miljøklagenævnet, som administrerer reglerne, herunder spørgsmål om tilbagebetaling efter dette tidspunkt.
 Der vil i bekendtgørelse fastsat i medfør af lovens § 18, stk. 7, blive fastsat overgangsregler herom i medfør af lovens § 20, stk. 2.
Til § 4 Lov nr. 483 af 11. maj 2010 om Natur- og Miljøklagenævnet indeholder i § 21 en bestemmelse om at loven kan sættes i kraft for Færøerne og Grønland.
I det omfang det måtte ske, vil det være hensigtsmæssigt, at gebyrreglerne også kan sættes i kraft for de pågældende sager.
