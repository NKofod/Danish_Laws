Fremsat den 25. april 2018 af udlændinge- og integrationsministeren (Inger Støjberg) Forslag til Lov om ændring af lov om danskuddannelse til voksne udlændinge m.fl.
(Indførelse af deltagerbetaling for danskuddannelse til udenlandske arbejdstagere, studerende m.v.) I lov om danskuddannelse til voksne udlændinge m.fl., jf. lovbekendtgørelse nr. 1128 af 13. oktober 2017, som ændret ved § 2 i lov nr. 1690 af 26. december 2017, foretages følgende ændringer:
§ 1 1. I § 2 d, stk. 1, indsættes efter nr. 6 som nyt nr.:
»7) en udlænding med opholdstilladelse efter udlændingelovens § 9 q, stk. 2, « »Nr. 7 og 8 bliver herefter nr. 8 og 9« 2. I § 14, stk. 1, indsættes efter »lov«:», jf. dog stk. 2«.
3. I § 14 indsættes efter stk. 1 som nyt stykke:»Stk. 2. Udbydere af danskuddannelse opkræver S-kursister en deltagerbetaling på 2.000 kr. per modul, når kursisten henvises til et modul på danskuddannelsen efter § 6, stk. 1. 1. pkt. finder dog ikke anvendelse for udlændinge med opholdstilladelse efter udlændingelovens § 9 j.« Stk. 2-6 bliver herefter stk. 3-7.
 4. I § 14 indsættes som nyt stykke 8:
»Stk. 8. Udlændinge- og integrationsministeren kan fastsætte nærmere regler om opkrævning og administration af deltagerbetaling efter stk. 2.« § 2 Loven træder i kraft den 1. juli 2018.
Bemærkninger til lovforslaget Almindelige bemærkninger 1. Indledning Med lovforslaget foreslås det at indføre deltagerbetaling for danskuddannelse til udenlandske arbejdstagere, EU-borgere, studerende m.fl., der har ret til undervisningen, på 2.000 kr. per modul.
Det foreslås endvidere, at der indføres en bemyndigelsesbestemmelse, hvorefter udlændinge- og integrationsministeren, som er ressortansvarlig for danskuddannelse til voksne udlændinge, kan fastsætte nærmere regler om opkrævning og administration af deltagerbetalingen.
Herudover indeholder lovforslaget en udvidelse af definitionen af selvforsørgende kursister (S-kursister) til også at omfatte ægtefæller og faste samlevende til udlændinge, der har været ansat ved en herværende international organisation m.v., og i forbindelse med pensionering meddeles opholdstilladelse i Danmark.
2. Baggrund Regeringen og Dansk Folkeparti indgik den 6. februar 2018 Aftale om lavere skat på arbejdsindkomst og større fradrag for pensionsindbetalinger.
Med aftalen udmøntes puljerne fra Aftale om et kontanthjælpssystem, hvor det kan betale sig at arbejde - Jobreform fase I (november 2015) og Aftale om flere år på arbejdsmarkedet (juni 2017) til lavere skat på arbejdsindkomst og ekstra skattefradrag for indbetalinger til pension.
Den resterende del af finansieringen tilvejebringes bl.a. ved at indføre deltagerbetaling for danskuddannelse til udenlandske arbejdstagere m.fl.
Det fremgår af Aftale om lavere skat på arbejdsindkomst og større fradrag for pensionsindbetalinger, at aftaleparterne er enige om at indføre delvis deltagerbetaling for danskuddannelse til udenlandske arbejdstagere, EU-borgere, studerende m.fl., der har ret til undervisningen, på 2.000 kr. per påbegyndt modul.
Samtidig fastholdes det nuværende krav om depositum på 1.250 kr. per modul.
Depositummet betales retur ved fuldførelse af modulet eller ved ophør på danskuddannelsen.
Begrundelsen herfor er, at deltagerbetaling og depositum vil sikre et incitament til, at kun de S-kursister, der er motiverede, påbegynder uddannelsen.
 Det fremgår af aftalen, at deltagerbetalingen for S-kursister skal træde i kraft den 1. juli 2018.
 Indførelsen af deltagerbetaling forventes samlet set at indebære et provenu på 43 mio. kr. i 2018, 154 mio. kr. i 2019, 145 mio. kr. i 2020 og 147 mio. kr. fra 2021.
Forslaget indeholder endvidere en udvidelse af definitionen af S-kursister.
Denne del af lovforslaget har baggrund i forslag til lov om ændring af udlændingeloven og integrationsloven (Opholdstilladelse ved pensionering til tidligere ansatte ved herværende internationale organisationer m.v.) (L 140) blev fremsat i Folketinget den 7. februar 2018 med forventet ikrafttræden 1. maj 2018. Med dette lovforslag indføres en ny opholdsordning for udlændinge, der har været ansat ved en herværende international organisation m.v. og har opholdt sig i lang tid her i landet, således at de, hvis nærmere bestemte betingelser er opfyldt, har mulighed for at blive i Danmark, når de pensioneres.
Den foreslåede ordning vil ligeledes omfatte udlændingens eventuelle ægtefælle eller faste samlever, som efter lovforslaget skal tilbydes en integrationsindsats, herunder danskuddannelse, således at de får mulighed for at bidrage på arbejdsmarkedet og i samfundslivet i øvrigt.
Som led i integrationsindsatsen vil de pågældende blive tilbudt et introduktionsforløb og vil i den forbindelse modtage tilbud om danskuddannelse særlig tilrettelagt for udenlandske arbejdstagere og studerende m.v. (S-kursister). På den baggrund indeholder nærværende lovforslag forslag om ændring af lov om danskuddannelse til voksne udlændinge m.fl., hvorved der indføres deltagerbetaling for S-kursister samt en udvidelse af definitionen af S-kursister.
3. Indførelse af deltagerbetaling for S-kursister for danskuddannelse 3.1. Gældende ret Kommunerne tilbyder i henhold til § 2 i lov om danskuddannelse til voksne udlændinge m.fl. danskuddannelse til voksne udlændinge.
Herudover sidestilles visse danske statsborgere i denne sammenhæng med udlændinge og kan dermed tilbydes danskuddannelse efter lovens § 2, stk. 3. Det drejer sig om grønlændere og færinger over 18 år, som af særlige grunde ikke behersker det danske sprog i et sådant omfang, at de kan fungere i det danske samfund og om danske statsborgere over 18 år, der på grund af langvarigt ophold i udlandet ikke behersker det danske sprog i et sådant omfang, at de kan fungere i det danske samfund, herunder personer, der er født af danske forældre med bopæl i udlandet.
Danskuddannelsen er efter gældende regler som udgangspunkt vederlagsfri for lovens personkreds, jf. lovens § 14, stk. 1. For S-kursister, jf. lovens § 2 d, dvs. udenlandske arbejdstagere, studerende m.v.,   opkræves dog et depositum på 1.250 kr. af udbyderen af danskuddannelse, hver gang kursisten henvises til et modul på danskuddannelsen, jf. lovens § 14, stk. 2. Kravet om betaling af depositum gælder dog ikke personer, som har opholdstilladelse som au pair-personer, jf. udlændingelovens § 9 j, da der for denne persongruppe af værtsfamilien allerede betales et engangsbeløb til medfinansiering af det offentliges udgifter til danskundervisning.
S-kursisten kan bl.a. få sit depositum tilbagebetalt, når denne har afsluttet det modul, som den pågældende er henvist til, jf. lovens § 14, stk. 5.
Herudover indeholder lov om danskuddannelse til voksne udlændinge m.fl. i § 14, stk. 2, hjemmel til at opkræve betaling fra danske statsborgere med mangelfulde danskkundskaber, der tager imod tilbud om danskuddannelse fra kommunen.
Det drejer sig om andre danske statsborgere end de ovenfor nævnte omfattet af lovens § 2, stk. 3. Endelig kan der efter regler, der fastsættes af udlændinge- og integrationsministeren, opkræves gebyr fra personer, der indstiller sig til en afsluttende prøve, jf. lovens § 9, stk. 1, uden enten at være tilmeldt undervisningen eller være indplaceret på den danskuddannelse, der afsluttes med den pågældende prøve.
Det vil sige, at man går op til prøve som selvstuderende mod betaling af et prøvegebyr.
 Derudover indeholder lov om danskuddannelse til voksne udlændinge m.fl. ikke bestemmelser, der giver adgang til opkrævning af deltagerbetaling for personer omfattet af lovens personkreds.
 Nogle elementer i danskuddannelsestilbuddet er specifikt rettet mod henholdsvis kursister omfattet af integrationsprogrammet (I-kursister) og selvforsørgende kursister (S-kursister), herunder loftet over antallet af dansktimer, der gives som led i et integrationsprogram, jf. § 4, stk. 3, S-kursisters pligt til at betale et depositum på 1.250 kr., når de er henvist til et modul på danskuddannelse, jf. § 14, stk. 3-4, og reglerne om klippekort for S-kursister, hvor de kan få tilbud om danskuddannelse i op til 42 måneder i løbet af en periode på op til fem år.
 I forbindelse med indførelsen af depositum-ordningen gældende fra den 1. juli 2017 blev der indsat en bemyndigelse til, at udlændinge- og integrationsministeren kunne fastsætte nærmere regler om depositum efter stk. 4 og 5, herunder om opkrævning og tilbagebetaling.
3.2. Ministeriets overvejelser og den foreslåede ordning Med Aftale om lavere skat på arbejdsindkomst og større fradrag for pensionsindbetalinger af 6. februar 2018 er aftaleparterne enige om at indføre delvis deltagerbetaling for danskuddannelse til udenlandske arbejdstagere, EU-borgere, studerende m.fl., der har ret til undervisningen, på 2.000 kr. per modul ved henvisning til danskuddannelse, hvilket udgør et vederlag for en mindre del af undervisningsudgiften per kursist per modul.
Der er samtidig enighed om at fastholde det nuværende krav om depositum på 1.250 kr. per modul.
Vederlagsfri danskuddannelse bibeholdes for I-kursister, dvs. flygtninge og familiesammenførte udlændinge, der er omfattet af et integrationsprogram efter integrationslovens § 16, og således har pligt til at deltage i danskuddannelse.
Denne personkreds vil fortsat have ret til danskuddannelse uden egenbetaling.
Formålet med indførelsen af depositummet for S-kursister, der trådte i kraft den 1. juli 2017, var at reducere fravær og frafald på danskuddannelserne.
Med aftalen om indførelse af deltagerbetaling styrkes S-kursisternes incitamenter yderligere, således at kun de S-kursister, der er motiverede, påbegynder uddannelsen, og således at de tilmeldte kursister deltager aktivt i uddannelsen.
Nøgleelementerne i nærværende lovforslag er således en styrkelse af udenlandske arbejdstageres og studerendes eget ansvar for integration i det danske samfund og en yderligere reduktion af frafald på danskuddannelsen og dermed af spild af samfundsressourcer.
Når man som kursist selv har bidraget til at betale for en del af sin danskuddannelse, så er det forventningen, at den pågældende udlænding tager tilbuddet seriøst med henblik på at fuldføre de enkelte moduler og aflægge modultests.
 Konkret foreslås det, at deltagerbetalingen indføres ved, at S-kursister, jf. § 2 d, i lov om danskuddannelse til voksne udlændinge ved henvisning til et nyt modul opkræves en deltagerbetaling på 2.000 kr. af den udbyder af danskuddannelse, som den pågældende kursist henvender sig til med henblik på at følge danskuddannelsen, jf. den foreslåede bestemmelse i § 14, stk. 2.
Deltagerbetalingen skal dog ikke finde anvendelse for udlændinge med opholdstilladelse efter udlændingelovens § 9 j, det vil sig udlændinge, der er meddelt opholdstilladelse som au pair-personer.
Baggrunden herfor er, at værtsfamilier til au pair-personer allerede i dag opkræves et engangsbeløb til medfinansiering af det offentliges udgifter til danskundervisning.
Herved vil personkredsen for den foreslåede deltagerbetaling være udlændinge, der har fået opholdstilladelse med henblik på beskæftigelse, studier m.v. efter udlændingelovens regler, medfølgende familiemedlemmer til sådanne udlændinge, nordiske statsborgere og udlændinge med opholdsret i medfør af EU-retlige regler.
Herudover vil det dreje sig om EU-grænsependlere, der tilbydes danskuddannelse i medfør af lovens § 2 a, og endelig grønlændere og færinger samt øvrige danske statsborgere, der tilbydes danskuddannelse efter loven i medfør af § 2 d, stk. 3.
Formålet med forslaget er at sikre, at henviste kursister til danskuddannelse tager tilbuddet alvorligt og har et reelt ønske om at følge undervisningen og tage den afsluttende prøve på den pågældende danskuddannelse.
Det er forventningen, at en deltagerbetaling på 2.000 kr. vil nedbringe antallet af udlændinge, der enten helt udebliver fra danskundervisningen eller ikke afslutter et påbegyndt modul, og hermed sikres en mere effektiv og hensigtsmæssig ressourceanvendelse.
Med forslaget om deltagerbetaling på 2.000 kr. per modul vil den samlede deltagerbetaling ved en hel danskuddannelse bestående af 6 moduler være på 12.000 kr.
Det bemærkes i den sammenhæng, at depositummet på 1.250 kr. per modul tilbagebetales, når modultest eller afsluttende prøve for danskuddannelse er bestået, når kursisten ikke længere er berettiget til danskuddannelse eller ved ophør af danskuddannelsen i øvrigt.
Det foreslås, at proceduren for opkrævning af deltagerbetaling skal følge samme systematik, som i dag gælder for opkrævning af depositum.
De nærmere regler for opkrævning af depositum er fastsat efter bemyndigelse i bekendtgørelse om danskuddannelse til voksne udlændinge m.fl.
 Det foreslås derfor at bemyndige udlændinge- og integrationsministeren til at fastsætte nærmere regler om opkrævning og administration af deltagerbetaling, jf. den foreslåede bestemmelse i § 14, stk. 8.
 Bemyndigelsen vil bl.a. blive anvendt til at fastsætte regler om, hvornår betaling skal finde sted i forhold til henvisning til danskuddannelse og påbegyndelse af undervisningen.
4. Udvidelse af definitionen af S-kursister 4.1. Gældende ret Der sondres i danskuddannelsesloven mellem henholdsvis integrationskursister (I-kursister) og selvforsørgerkursister (S-kursister). Definitionen af en S-kursist er fastlagt i danskuddannelseslovens § 2 d, stk. 1. Det fremgår heraf, at der ved en S-kursist i danskuddannelseslovens forstand forstås en udlænding, der henvises til danskuddannelse som led i et introduktionsforløb efter integrationsloven § 24 c, herunder 1) en udlænding med opholdstilladelse efter udlændingelovens § 9 a (beskæftigelse), 2) en udlænding med opholdstilladelse efter udlændingelovens § 9 i, jf. dog § 2 b, §§ 9 j-9 l (visse studerende, au pair-personer, praktikanter/volontører og udlændinge på working holiday-ophold, eller § 9 p (beskæftigelse som følge af Danmarks internationale forpligtelser), 3) en udlænding med opholdstilladelse efter udlændingelovens § 9 c, stk. 4 (fribyordningen), 4) en udlænding med opholdstilladelse efter § 9 d (tidligere dansk indfødsret), 5) en udlænding med opholdstilladelse efter udlændingelovens § 9 f (religiøse forkyndere m.v.).
 6) en udlænding med opholdstilladelse efter udlændingelovens § 9 c, stk. 1, på grund af en familiemæssig tilknytning til en udlænding, der er omfattet af nr. 3-5, eller med opholdstilladelse efter udlændingelovens §§ 9 m eller 9 n (medfølgende familie til udenlandske arbejdstagere og studerende m.v.).
7) en udlænding, som uden at være omfattet af nr. 8, har fast, lovligt ophold her i landet i medfør af udlændingelovens § 1 (nordiske statsborgere), eller 8) en udlænding, som har ophold her i landet i medfør af EU-reglerne om ophævelse af indrejse- og opholdsbegrænsninger i forbindelse med arbejdskraftens frie bevægelighed, etablering og udveksling af tjenesteydelser m.v.
 Det fremgår af § 2 d, stk. 2, at der ved en selvforsørgerkursist (S-kursist) i danskuddannelseslovens forstand desuden forstås grænsependlere, der tilbydes danskuddannelse i medfør af lovens § 2 a.
 Herudover fremgår det af § 2d, stk. 3., at der ved en selvforsørgerkursist (S-kursist) i denne lov forstås desuden følgende grupper af danske statsborgere:
 1) Herboende grønlændere og færinger over 18 år, som af særlige grunde ikke behersker det danske sprog i et sådant omfang, at de kan fungere i det danske samfund.
 2) Danske statsborgere over 18 år, der på grund af langvarigt ophold i udlandet ikke behersker det danske sprog i et sådant omfang, at de kan fungere i det danske samfund, herunder personer, der er født af danske forældre med bopæl i udlandet.
 Ved S-kursister forstås således udlændinge, der har fået opholdstilladelse med henblik på beskæftigelse, studier, au pair-ophold m.v. efter udlændingelovens regler, medfølgende familiemedlemmer til udenlandske arbejdstagere og studerende samt nordiske statsborgere og udlændinge med opholdsret i medfør af de EU-retlige regler samt visse grupper af danske statsborgere.
4.2. Ministeriets overvejelser og den foreslåede ordning Lovforslag (L 140) indeholder forslag om, at ægtefæller og faste samlevende, som meddeles opholdstilladelse efter udlændingelovens § 9 q, stk. 2, skal tilbydes en integrationsindsats, herunder danskuddannelse.
Konkret foreslås der indsat en henvisning til udlændingelovens § 9 q, stk. 2, i integrationslovens § 2, stk. 4, nr. 7, hvorved denne gruppe fremover vil være omfattet af integrationslovens regler og vil blive tilbudt introduktionsforløb, herunder danskuddannelse.
Med henblik på at tydeliggøre, hvilket danskuddannelsestilbud en udlænding med opholdstilladelse efter udlændingelovens § 9 q, stk. 2, skal tilbydes, vurderes der at være behov for eksplicit at inkludere en henvisning til udlændingelovens § 9 q, stk. 2, i danskuddannelseslovens § 2 d, stk. 1. Herved vil ægtefæller og faste samlevende, som meddeles opholdstilladelse efter den nye ordning, være inkluderet i danskuddannelseslovens definition af en S-kursist og vil blive givet et tilbud om danskuddannelse i overensstemmelse hermed.
5. Økonomiske og administrative konsekvenser for det offentlige Lovforslaget skønnes at medføre mindreudgifter for det offentlige som følge af dels indtægter fra deltagerbetaling og dels et lavere aktivitetsniveau  færre kursister  som følge af den adfærdsregulerende effekt af deltagerbetalingen.
Der forudsættes en nedgang i aktiviteten for målgruppen på 35 pct.
Samlet set skønnes lovforslaget at medføre mindreudgifter vedrørende de eksisterende danskuddannelser på i alt 70 mio. kr. i 2018, 249 mio. kr. i 2019 og 238 mio. kr. årligt herefter.
Herfra skal fratrækkes forventede afledte merudgifter til forberedende voksenuddannelse (FVU-start), som er et gratis tilbud om danskundervisning til voksne tosprogede, på 27 mio. kr. i 2018, 95 mio. kr. i 2019, 93 mio. kr. i 2020 og 91 mio. kr. i 2021 og herefter.
Niveauet af de skønnede mindreudgifter i 2018 afspejler dels halvårseffekten som følge af lovforslagets ikrafttræden den 1. juli 2018 og dels sprogcentrenes betalingsstruktur, hvor de alene kan hjemtage 30 pct. af modultaksten ved modulets påbegyndelse.
Profilen for mindreudgifterne afspejler herefter, at enhedsprisen for danskuddannelse forventes at falde frem til 2020 som følge af indfasningen af reform af danskuddannelse for voksne som vedtaget med lov nr. 705 af 8. juni 2016.
Fra 2018 er det kommunerne, der afholder de direkte udgifter til danskuddannelse for målgruppen.
Da udgifterne er omfattet af budgetgarantien, vil kommunerne under ét fortsat blive kompenseret fuldt ud for udgifterne via det statslige bloktilskud.
 6. Økonomiske og administrative konsekvenser for erhvervslivet m.v.
Lovforslaget skønnes at medføre marginalt øget administration hos de private sprogcentre, som allerede efter de gældende regler håndterer S-kursisternes indbetaling af depositum og tildeler dem et klippekort i forbindelse med deres henvisning til danskuddannelse.
Lovforslaget om indførelse af deltagerbetaling skønnes derfor på den baggrund kun at medføre yderst begrænset ekstra administration for sprogcentrene.
7. Administrative konsekvenser for borgerne Det vurderes, at lovforslaget har begrænsede administrative konsekvenser for borgerne, i dette tilfælde S-kursisterne, der i forvejen skal indbetale et depositum, hvis de ønsker at benytte sig af tilbuddet om danskuddannelse og i den forbindelse henvises dertil af kommunalbestyrelsen.
8. Miljømæssige konsekvenser Lovforslaget medfører ingen miljømæssige konsekvenser.
9. Forholdet til EU-retten Lovforslaget indeholder ikke EU-retlige aspekter.
 10. Hørte myndigheder og organisationer m.v.
 Et udkast til lovforslag har i perioden fra den 9. marts 2018 til den 6. april 2018 været sendt i høring hos følgende myndigheder og organisationer m.v.:
A2B, Advokatrådet, Advokatsamfundet, Akademikerne, Amnesty International, Ankestyrelsen, AOF-Danmark, Arbejderbevægelsens Erhvervsråd, BDO Kommunernes Revision, Børne- og Kulturchefsforeningen, Dansk Arbejdsgiverforening, Danske Handicaporganisationer, Dansk Erhverv, Dansk Flygtningehjælp, Dansk Folkeoplysnings Samråd, Dansk Oplysnings Forbund, Dansk Industri, Dansk Retspolitisk Forening, Dansk Røde Kors, Dansk Selskab for Indvandrersundhed, Dansk Socialrådgiverforening, Danske Advokater, Danske Regioner, Danske universiteter, Datatilsynet, De Danske Sprogcentre, Det Centrale Handicapråd, Dignity  Dansk Institut mod Tortur, Dokumentations- og Rådgivningscentret om Racediskrimination, Domstolsstyrelsen, FOA-Fag og Arbejde, FOFs Landsorganisation, Folkehøjskolernes Forening, Foreningen af Ledere ved Danskuddannelser, Foreningen af Socialchefer i Danmark, Foreningen af Udlændingeretsadvokater, Frivillighedsrådet, FTF, Indvandrermedicinsk Klinik ved Odense Universitetshospital, Indvandrerrådgivningen, Institut for Menneskerettigheder, Jobrådgivernes Brancheforening, KL, Landsorganisationen i Danmark (LO), Liberalt Oplysningsforbund, Lægeforeningen, Lærernes Centralorganisation, Oplysningsforbundenes Fællesråd, Rigsrevisionen, Rådet for Etniske Minoriteter, Rådet for Socialt Udsatte, Socialrådgiverforeningen, Statsforvaltningen, Uddannelsesforbundet og UNHCR.
Bemærkninger til lovforslagets enkelte bestemmelser Til § 1 Til nr. 1 Definitionen af en S-kursist er fastlagt i danskuddannelseslovens § 2 d.
Ved S-kursister forstås således udlændinge, der har fået opholdstilladelse med henblik på beskæftigelse, studier, au pair-ophold m.v. efter udlændingelovens regler, medfølgende familiemedlemmer til udenlandske arbejdstagere og studerende, nordiske statsborgere, udlændinge med opholdsret i medfør af de EU-retlige regler samt visse grupper af danske statsborgere.
 Det foreslås, at der i danskuddannelseslovens § 2 d, stk. 1, som et nyt nr. 7 indsættes en specifik henvisning til udlændingelovens § 9 q, stk. 2, således at udlændinge med opholdstilladelse efter § 9 q, stk. 2, er omfattet af danskuddannelseslovens definition af S-kursister og gives et tilbud om danskuddannelse i overensstemmelse hermed.
Til nr. 2 og 3 Efter danskuddannelseslovens § 2, stk. 1, skal kommunalbestyrelsen tilbyde danskuddannelse til alle udlændinge, der er fyldt 18 år og har opholdstilladelse eller i øvrigt har fast, lovligt ophold i Danmark og er folkeregistreret i kommunen eller har fast ophold i medfør af EU-reglerne om ophævelse af indrejse- og opholdsbegrænsninger i forbindelse med arbejdskraftens frie bevægelighed, etablering og udveksling af tjenesteydelser m.v. og har bopæl i kommunen.
 Herudover kan kommunalbestyrelsen tilbyde danskuddannelse til visse udlændinge under 18 år, jf. danskuddannelseslovens § 2, stk. 3, samt til visse danske statsborgere, jf. danskuddannelseslovens § 2, stk. 4.
 Danskuddannelsen er efter gældende regler som udgangspunkt vederlagsfri for lovens personkreds, jf. lovens § 14, stk. 1.
 For S-kursister, jf. lovens § 2 d, dvs. udenlandske arbejdstagere, studerende m.v., opkræves dog et depositum på 1.250 kr. af udbyderen af danskuddannelse, hver gang kursisten henvises til et modul på danskuddannelsen, jf. lovens § 14, stk. 2. Kravet om betaling af depositum gælder dog ikke personer, som har opholdstilladelse som au pair-personer, jf. udlændingelovens § 9 j, da der for denne persongruppe af værtsfamilien allerede betales et engangsbeløb til delvis medfinansiering af det offentliges udgifter til danskundervisning.
 Ved at indføre deltagerbetaling på 2.000 kr. per modul for danskuddannelse for S-kursister, foreslås det, at der i lovens § 14 indsættes en ny bestemmelse herom.
 I § 14 stk. 1, indsættes en henvisning til den nye bestemmelse i stk. 2 om deltagerbetaling, som er en undtagelse til udgangspunktet om, at danskuddannelse er vederlagsfri.
 Efter den foreslåede bestemmelse i § 14, stk. 2, 1. pkt., opkræver udbydere af danskuddannelse S-kursister, jf. § 2 d, en deltagerbetaling på 2.000 kr. per modul, når kursisten henvises til et modul på danskuddannelsen, jf. lovens § 6, stk. 1.
Danskuddannelserne er opdelt i moduler.
Det er kommunalbestyrelsen, der henviser den enkelte kursist til danskuddannelse, jf. danskuddannelseslovens § 6, stk. 1. Kommunalbestyrelsen henviser til et modul ad gangen, jf. § 11 i bekendtgørelse om danskuddannelse til voksne udlændinge m.fl.
Baggrunden herfor er, at kommunalbestyrelsen løbende skal påse, at kursisten opfylder betingelserne for at modtage danskuddannelse, at vedkommende har bopæl i den relevante kommune, og om den pågældende fortsat skal henvises efter den samme bestemmelse.
Forpligtelsen til at betale deltagergebyr gælder for S-kursister, der henvises til et modul på danskuddannelse den 1. juli 2018 og derefter.
Det er datoen i henvisningsbrevet fra kommunen, der er afgørende for, hvorvidt en S-kursist er omfattet af reglerne om betaling af deltagergebyr.
Hvis en kursist henvises til et modul før den 1. juli 2018, så skal vedkommende ikke betale gebyr, uagtet at vedkommende først begynder danskuddannelsen efter den 1. juli 2018.
Forslaget ændrer ikke ved, at udbyder af danskuddannelse skal indstille den enkelte kursist til modultestning, når udbyderen vurderer, at kursisten har nået målene for det modul, hvor den pågældende er indplaceret, jf. § 15, stk. 2, i bekendtgørelse om danskuddannelse til voksne udlændinge m.fl.
Såfremt kursisten består testen, kan den pågældende rykke til det næste modul.
Efter § 2 d, stk. 1, defineres en S-kursist som en udlænding, der henvises til danskuddannelse som led i et introduktionsforløb efter integrationslovens § 24 c, herunder 1) en udlænding med opholdstilladelse efter udlændingelovens § 9 a (beskæftigelse eller selvstændig erhvervsvirksomhed), 2) en udlænding med opholdstilladelse efter udlændingelovens § 9 i, jf. dog § 2 b, §§ 9 j-9 l (visse studerende, au pair-personer, praktikanter/volontører og udlændinge på working holiday-ophold, eller 9 p (beskæftigelse som følge af Danmarks internationale forpligtelser), 3) en udlænding med opholdstilladelse efter udlændingelovens § 9 c, stk. 4 (friby-ordningen), 4) en udlænding med opholdstilladelse efter § 9 d (tidligere dansk indfødsret), 5) en udlænding med opholdstilladelse efter udlændingelovens § 9 f (religiøse forkyndere m.v.), 6) en udlænding med opholdstilladelse efter udlændingelovens § 9 c, stk. 1, på grund af en familiemæssig tilknytning til en udlænding, der er omfattet af nr. 3-5, eller med opholdstilladelse efter udlændingelovens §§ 9 m eller 9 n (medfølgende familie til udenlandske arbejdstagere og studerende m.v.).
7) en udlænding, som uden at være omfattet af nr. 8 har fast, lovligt ophold her i landet i medfør af udlændingelovens § 1 (nordiske statsborgere), eller 8) en udlænding, som har ophold her i landet i medfør af EU-reglerne om ophævelse af indrejse- og opholdsbegrænsninger i forbindelse med arbejdskraftens frie bevægelighed, etablering og udveksling af tjenesteydelser m.v.
 Det fremgår endvidere af § 2 d stk. 2, og stk. 3, at der ved en S-kursist desuden forstås:
 Grænsependlere, der tilbydes danskuddannelse i medfør af § 2 a,  Grønlændere og færinger over 18 år, som af særlige grunde ikke behersker det danske sprog i et sådant omfang, at de kan fungere i det danske samfund og  Danske statsborgere over 18 år, der på grund af langvarigt ophold i udlandet ikke behersker det danske sprog i et sådant omfang, at de kan fungere i det danske samfund, herunder personer, der er født af danske forældre med bopæl i udlandet.
 Det er således den ovennævnte personkreds, med undtagelse af au pair-personer, jf. straks nedenfor, der fremover vil blive omfattet af deltagerbetaling ved henvisning til et nyt modul.
 Efter den foreslåede bestemmelse i § 14, stk. 2, 2. pkt., finder 1. pkt. dog ikke anvendelse for udlændinge med opholdstilladelse efter udlændingelovens § 9 j.
Forslaget indebærer, at deltagerbetalingen ikke finder anvendelse for udlændinge, der er meddelt opholdstilladelse som au pair-personer.
Baggrunden herfor er, at værtsfamilier til au pair-personer allerede i dag opkræves et engangsbeløb til delvis medfinansiering af det offentliges udgifter til danskundervisning.
 Den foreslåede deltagerbetaling på 2.000 kr. skal ikke pris- og lønreguleres.
Til nr. 4 Det foreslås i § 14 stk. 8, at udlændinge- og integrationsministeren kan fastsætte nærmere regler om opkrævning og administration af deltagerbetaling efter stk. 2.
Bemyndigelsen vil bl.a. blive anvendt til at fastsætte regler om, hvornår betaling skal finde sted i forhold til henvisning til danskuddannelse og påbegyndelse af undervisningen.
Bemyndigelsen vil derudover blive anvendt til at fastsætte regler om håndteringen af deltagerbetalingen, herunder indbetaling og afregning mellem udbyderen af danskuddannelse og kommunerne.
 Hensigten er, at opkrævning af deltagerbetaling sker i forbindelse med udbydernes opkrævning af depositum, hvor reglerne herom i dag er fastsat i bekendtgørelse om danskuddannelse til voksne udlændinge m.fl. nr. 1524 af 15. december 2017.
Det er efter gældende ret udbyderen af danskuddannelse, der opkræver depositummet hos kursisten.
Først når depositummet er indbetalt, foretager udbyderen de nødvendige sagsbehandlingsskridt med henblik på, at den nyankomne udlænding kan påbegynde danskuddannelsen, herunder indplacering på danskuddannelse og modul, jf. danskuddannelseslovens § 6, stk. 3. Kursisten kan ikke påbegynde undervisningen, før depositummet er betalt, jf. § 13, stk. 3, i bekendtgørelse om danskuddannelse.
 En kursist, der har bestået den afsluttende prøve eller ikke længere er berettiget til danskuddannelse, får sit depositum tilbagebetalt.
Som udgangspunkt forbliver depositummet indbetalt under danskuddannelsen, idet en kursist normalt vil påbegynde et nyt modul i umiddelbar forlængelse af at have afsluttet det foregående.
En kursist, der ønsker at holde pause mellem to moduler, kan dog vælge at få sit depositum tilbagebetalt i pausen.
Når kursisten efter endt pause påbegynder et nyt modul, skal vedkommende forud herfor atter indbetale depositum.
Opkrævning af deltagergebyr vil ske efter de samme principper som opkrævning af depositum, bortset fra, at deltagergebyret ikke tilbagebetales til kursisten, men indgår i finansieringen af danskundervisningen.
Forslaget ændrer ikke ved, at S-kursister, ligesom det gælder i dag, også fremover vil have mulighed for at udskyde start for undervisning eller holde pause efter en bestået modultest inden for rammerne af sit klippekort.
I sådanne tilfælde indbetaler kursisten deltagergebyret, når den pågældende første gang henvender sig på sprogcenteret med henblik på at påbegynde undervisningen.
§ 2 Det foreslås, at loven træder i kraft den 1. juli 2018.
Det indebærer, at alle S-kursister med undtagelse af au pair-personer, som er meddelt opholdstilladelse efter udlændingelovens § 9 j, skal opkræves deltagerbetaling ved henvisning til et nyt modul efter lovens ikrafttræden.
Deltagerbetalingen gælder både S-kursister, som for første gang indplaceres på et danskuddannelsesmodul og S-kursister, som allerede har været i gang på en danskuddannelse i et stykke tid og står over for at påbegynde et nyt modul.
 Loven gælder ikke for Færøerne og Grønland, idet hovedloven ikke gælder for Færøerne og Grønland.
