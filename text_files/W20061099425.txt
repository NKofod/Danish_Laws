Ankestyrelsens principafgørelse P-14-06 om optjening - bopælstid - selvstændig konsulentvirksomhed - beskæftigelse i offentlig dansk interesse - pension Resume:
Beskæftigelse i udlandet (USA) for en dansk kommunes erhvervsråd kunne ikke anses for beskæftigelse i offentlig dansk interesse, idet der var tale om udførelse af selvstændig konsulentvirksomhed.
Der forelå således ikke et egentlig ansættelsesforhold.
 Love:
Lov om social pension - lovbekendtgørelse nr. 759 af 2. august 2005 - § 8, stk. 1, nr. 3 Sagsfremstilling:
Ansøger var i perioden 1977 til 1981 udsendt til USA af et dansk ministerium med et stipendiat ved en eksportstipendiatordning.
Efter endt stipendiat var det aftalen, at ansøger skulle fortsætte opholdet i udlandet som privat forretningsdrivende og fremme dansk eksport til udlandet med baggrund i de forbindelser, stipendiet havde givet.
 I perioden fra februar 1985 til marts 1986 udførte ansøger konsulentbistand i USA for en kommunes erhvervsråd.
 Ved beregning af folkepension fandt nuværende kommune, at perioden fra februar 1985 til marts 1986 ikke kunne medtages ved opgørelsen af bopælstiden.
 Det sociale nævn tiltrådte kommunens afgørelse.
Nævnet lagde vægt på, at beskæftigelsen for kommunens erhvervsråd ikke kunne sidestilles med arbejde i offentlig dansk interesse.
Ved vurderingen lagde nævnet vægt på, at ifølge brev fra kommunens erhvervsråd til Den Sociale Sikringsstyrelse var der tale om arbejde på selvstændig konsulentbasis, samt at kommunens erhvervsråd var en uafhængig institution.
Nævnet fandt således, at der ikke var tale om ansættelse i en internationnal organisation, som den danske stat var medlem af, eller beskæftigelse i forbindelse med ansættelse i et internationalt projekt, jf.
SM P-9-96.
 Ansøger lagde i klagen vægt på, at kommunens erhvervsråd var en funktion af kommunen, og at han i den angivne periode udelukkende arbejdede for dette erhvervsråd.
 Sagen blev behandlet i principielt møde med henblik på afklaring af, om konsulentbeskæftigelse i USA for en dansk kommunes erhvervsråd kunne anses for beskæftigelse i offentlig dansk interesse efter § 8, stk. 1, nr. 3 i lov om social pension.
 Afgørelse:
 Ankestyrelsen vurderede, at beskæftigelsen for den danske kommunes erhvervsråd i perioden februar 1985 til marts 1986 ikke kunne anses for beskæftigelse i offentlig dansk interesse.
 Ved vurderingen blev der lagt vægt på, at der havde været tale om udførelse af selvstændig konsulentvirksomhed i USA i den angivne periode.
Der var heller ikke tale om ansættelse i international organisation, som den danske stat var medlem af, eller tale om beskæftigelse i forbindelse med ansættelse i internationalt projekt, som er en betingelse jf.
SM P-9-96.
 Endvidere havde der heller ikke været tale om ansættelse i dansk firmas filial eller dansk datterselskab, jf. lovens § 8, stk. 1, nr. 4.
 Ankestyrelsen tiltrådte nævnets afgørelse.
