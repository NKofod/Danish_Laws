 Antaget, at foreninger og lignende kan overlade medlemsfortegnelser  

 til et bureau med henblik på udsendelse af foreningsmeddelelser m.v.
 Bureauet må dog ikke uden foreningens samtykke videregive  

 medlemsfortegnelsen til trediemand eller benytte den til udsendelse af  

 meddelelser for trediemand.
Foranlediget af en avisartikel om udlevering af fortrolige kartoteker  

 rettede Registertilsynet henvendelse til de i artiklen omtalte foreninger.  

 Det fremgik af sagen, at de pågældende foreninger alene havde udleveret  

 oplysninger om navn og adresse på foreningernes medlemmer til et  

 adresseringsbureau med henblik på udsendelse af tilbud om køb af julepostkort  

 og juleting.
Det fremgik endvidere af betingelserne for adresseudskrivningen,  

 indgået mellem foreningerne og adresseringsbureauet, at de udleverede  

 oplysninger kun ville blive anvendt til udsendelse af tilbud, samt at  

 oplysningerne ville blive makuleret, når udsendelsen havde fundet sted.
Registertilsynet udtalte i den anledning, at det følger af § 19 i lov om  

 private registre m.v., at foreninger og lignende kan overlade  

 medlemsfortegnelser til et bureau med henblik på udsendelse af  

 foreningsmeddelelser m.v.
Bureauet må dog ikke i sådanne tilfælde uden  

 foreningens samtykke videregive medlemsfortegnelsen til trediemand eller  

 benytte den til udsendelse af meddelelser for trediemand.
Registertilsynet  

 lagde til grund, at oplysninger om navn og adresse på foreningernes medlemmer  

 var udleveret til adresseringsbureauet til brug for udførelse af en  

 enkeltstående opgave med vilkår om, at de overladte oplysninger blev  

 makuleret efter arbejdsopgavens udførelse.
 Registertilsynet fandt herefter, at den af foreningerne anvendte  

 fremgangsmåde i forbindelse med udleveringen af medlemsoplysninger til det  

 angivne formål ikke kunne anses for at stride mod lov om private registre  

 m.v., og man agtede på det foreliggende grundlag ikke at foretage yderligere  

 i sagen.NOTER Registertilsynets årsberetning 1986.
