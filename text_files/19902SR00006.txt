Nr BR 6 Beretning om privatbanernes økonomi   

 Nr 6 1990-91, 2. samling Afgivet af Trafikudvalget Afgivet: 19910530 Udvalget har drøftet privatbanernes økonomi og har i den forbindelse stillet spørgsmål til trafikministeren, som denne har besvaret skriftligt og i samråd.
 Herefter ønsker et flertal (Socialdemokratiets, Socialistisk  

 Folkepartis, Centrum-Demokraternes, Det Radikale Venstres og Kristeligt  

 Folkepartis medlemmer af udvalget) at udtale følgende:
 Som følge af udspil fra Finansministeriet vedrørende finanslovforslag for  

 1992, hvor der vedrørende privatbanerne lægges op til besparelser på  

 finansloven i 1992 på 60 mio. kr. stigende i 1993 til 70 mio. kr., samt at  

 tilskuddet til privatbanernes drift i 1994 og 1995 i realiteten er forsvundet  

 fra finansloven, har der i foråret været stor debat om privatbanerne.
 Dette har skabt stor utryghed blandt privatbanerne, idet besparelser af  

 denne størrelse i realiteten ville bevirke lukning af samtlige privatbaner og  

 hermed nedlæggelse af ca. 500 km jernbanespor og ca. 1.400 arbejdspladser med  

 deraf følgende forringelse af den kollektive trafik.
Et flertal i udvalget ønsker derfor at udtale, at - der ikke skal ske nedlæggelse af privatbaner, og - at der ikke skal ske generelle besparelser og nedskæringer af en  

 størrelse som nævnt af Finansministeriet, men - at besparelser på banerne skal følge den aftale, der sidste år blev  

 indgået mellem Trafikministeriet og privatbanerne (en årlig reduktion på 2,5  

 pct. i en 4-årig periode fra 1991-94).
 Besparelser herudover vil flertallet ikke afvise, såfremt de er begrundet  

 i rationaliseringer, der ikke forringer banernes service.
 Et mindretal (Det Konservative Folkepartis og Venstres medlemmer af  

 udvalget) ønsker fortsat at sikre den bedst mulige betjening af passagererne  

 i alle dele af landet og ser fortsat gerne privatbanernes medvirken hertil.
 Mulighederne for besparelser på privatbanernes budgetter må undersøges på  

 lige fod med øvrige områder.
 Regeringspartierne har ikke på nuværende tidspunkt lagt sig fast på hvor  

 og i hvilket omfang besparelser kan gennemføres.
 Et andet mindretal (Fremskridtspartiets medlem af udvalget)  

 udtaler, at partiet er positiv over for det private initiativ og søger derfor  

 også mest muligt privatiseret på områder, der fungerer økonomisk på grund af  

 offentlige støtteordninger.
 Fremskridtspartiet ønsker bl.a. af den grund, at privatbaner skal være  

 private og fungere uden tilskud fra brugere, der ikke benytter banerne,  

 hvilket ligeledes er Fremskridtspatiets holdning til DSB, og derfor støtter  

 partiet også offentlige besparelser vedrørende privatbanedrift.
 P.u.v.
