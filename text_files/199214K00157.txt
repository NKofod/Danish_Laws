Nr BTL 157 Betænkning over Forslag til lov om ændring af lov om økologisk  

 jordbrugsproduktion   

 Nr L 157 1992-93, 1. samling Afgivet af Landbrugs- og Fiskeriudvalget Afgivet: 19930317 Udvalget har behandlet lovforslaget i nogle møder og har herunder stillet  

 spørgsmål til justitsministeren.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
Fremskridtspartiet  

 bemærker i den forbindelse, at denne lov oprindelig stammer fra juni 1987.  

 Der var dengang forskellige opfattelser af, hvor lang tid ordningen skulle  

 løbe.
Udgangspunktet var, at der var tale om en ny form for produktion, og man  

 mente, at det i begyndelsen var nødvendigt at yde tilskud til denne nye  

 produktionsform.
Beløbet blev dengang sat til 10 mio. kr. årligt, og loven  

 gjaldt til udgangen af 1990.
 Det grundlæggende ved behandlingen af loven i sin tid var, at alle partier  

 i Folketinget kunne se et spirende forbrugerønske om at få økologiske  

 produkter på markedet, men der var forskel på Fremskridtspartiet og de øvrige  

 partiers opfattelse af, om fremme af den økologiske produktion skulle  

 finansieres af skatteyderne via tilskud.
Argumentet hos f.eks.
Det Konservative Folkeparti var, at man gerne ville  

 medvirke til at fremme dette lille hjørne af jordbrugsproduktionen, og så  

 ville markedsmekanismerne i fremtiden vise, hvor langt det kunne bære inden  

 for fornuftige økonomiske rammer.
Et af formålene ved lovens oprindelse var, at produktionen af økologiske  

 landbrugsprodukter skulle komme op på 10 pct. af den samlede  

 landbrugsproduktion.
Fremskridtspartiet er af den opfattelse, at uanset hvor  

 mange gange Folketinget vedtager »midlertidige forlængelser« af  

 denne lov, så kommer der til at gå meget lang tid, inden den økologiske  

 produktion kommer op i nærheden af de 10 pct. af den samlede  

 landbrugsproduktion, som det oprindelig var intentionen.
 Loven blev vedtaget af alle Folketingets partier, med undtagelse af  

 Fremskridtspartiet.
 I foråret 1990 blev loven forlænget - midlertidigt vel at mærke - med to  

 år, og lovrevisionen blev tillige udskudt til Folketingsåret 1992-93.
Ved den lejlighed udtalte fru Eva Møller fra Det Konservative Folkeparti:  

 »Jeg skal afslutningsvis sige, at det stadig væk er Det Konservative  

 Folkepartis holdning, at økologisk landbrug på lang sigt skal kunne hvile i  

 sig selv på markedsøkonomiske præmisser.« Hvis der overhovedet er brug for og efterspørgsel efter økologiske  

 produkter, så er det efter Fremskridtspartiets opfattelse på tide at lade  

 markedsøkonomien spille den fulde rolle i den økologiske landbrugsproduktion.
 Som udgangspunkt for dette lovforslag kan det oplyses, at  

 Fremskridtspartiet grundlæggende er imod tilskud og støtte, som finansieres  

 af skatteyderne.
 Hvis dette forsøg med økologisk produktion skal fortsætte, er det efter  

 Fremskridtspartiets opfattelse klart bedre, at landbrugets egne  

 organisationer overtager forsøgene og selv finansierer de fortsatte forsøg.  

 Hvis økologisk produktion åbenbart er så vigtigt for forbrugerne, som det  

 udlægges, så burde det heller ikke være noget stort problem, for så vil  

 forbrugerne jo købe disse økologiske produkter af egen fri vilje.
Fremskridtspartiet vil derfor ikke medvirke til at forlænge loven.
Loven  

 har nu eksisteret siden 1987, og det kan ikke være meningen, at en lov, der  

 er midlertidig og som bygger på forsøg, skal kunne forlænges i det uendelige.
Der har nu været en forholdsvis lang periode til at afgøre, om økologisk  

 landbrugsproduktion overhovedet har forbrugernes interesse.
Er det tilfældet,  

 så kan markedsmekanismerne sagtens selv regulere og efterkomme såvel udbud  

 som efterspørgsel.
 Er det derimod ikke tilfældet, så er det efter Fremskridtspartiets  

 opfattelse nu et oplagt tidspunkt at stoppe denne skatteyderfinansierede  

 økologiske landbrugsproduktion.
