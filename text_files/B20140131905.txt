 Bekendtgørelse om gebyr for registrering af rettigheder over luftfartøjer mv.
 I medfør af § 31 i lov om registrering af rettigheder over luftfartøjer, jf. lovbekendtgørelse nr. 1035 af 28. august 2013, fastsættes efter bemyndigelse:
 § 1. Til dækning af de omkostninger, der er forbundet med Trafikstyrelsens førelse af det rettighedsregister, der er nævnt i § 1, stk. 1, 2. pkt., i lov om registrering af rettigheder over luftfartøjer, betales gebyrer i henhold til denne bekendtgørelse.
 § 2. For registrering af rettigheder over luftfartøjer som nævnt i § 2, nr. 2 og 3, i lov om registrering af rettigheder over luftfartøjer betales et gebyr på kr. 4700.
 § 3. Gebyret betales for ethvert dokument, som anmeldes til registrering, og som skal indføres i dagbogen.
 § 4. Afvises et dokument, betales ikke nyt gebyr, hvis dokumentet anmeldes til registrering på ny inden 3 måneder regnet fra den første anmeldelse til registrering.
§ 5. Gebyrfri er registrering af 1) adresseændringer, 2) umyndiggørelse og lavværgemål, jf. § 1, stk. 3, i lov om registrering af rettigheder over luftfartøjer, 3) meddelelser som nævnt i § 11 i lov om registrering af rettigheder over luftfartøjer, 4) rådighedsfratagelse efter konkurslovens § 26 og 5) retspant.
Stk. 2. Gebyrfri er endvidere anmodning om 1) sletning, 2) ophævelse af anmærkning, 3) fristforlængelse eller endelig indførelse i rettighedsregisteret af et dokument, som er registreret med frist, og 4) sletning af rettigheder, som ikke har opnået dækning ved tvangsauktion, jf. retsplejelovens § 581.
 § 6. For attester, afskrifter, udskrifter, fotokopier eller lignede, der udfærdiges af rettighedsregisteret, betales et gebyr på kr. 500 pr. dokument.
 § 7. Gebyret forfalder til betaling, når dokumentet anmeldes til registrering, eller når attest, afskrift, udskrift, kopi mv. rekvireres.
 § 8. Bekendtgørelsen træder i kraft den 1. januar 2015.
 Stk. 2. Samtidig ophæves bekendtgørelse nr. 51 af 22. januar 2009 om gebyr for registrering af rettigheder over luftfartøjer mv.
