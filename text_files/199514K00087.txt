Nr BTL 87 Betænkning over Forslag til lov om forhøjelse af hædersgaver   

 Nr L 87 1995-96, 1. samling Afgivet af Socialudvalget Afgivet: 19960425 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Som bilag til betænkningen er optrykt et notat udarbejdet af  

 Socialministeriets økonomisk-statistiske kontor i anledning af udvalgets  

 spørgsmål 1.
 Herefter indstiller et flertal (udvalget med undtagelse af  

 Socialistisk Folkepartis og Enhedslistens medlemmer) lovforslaget til  

forkastelse ved 3. behandling.
 Et mindretal (Socialistisk Folkepartis og Enhedslistens medlemmer  

 af udvalget) indstiller lovforslaget til vedtagelse uændret.
 En del af mindretallet (Enhedslistens medlem af udvalget) finder det  

 dokumenteret under udvalgsarbejdet, at hædersgaven i dag kun har halv så stor  

 købeværdi som ved lovens ikrafttræden i 1945. Udhulningen af hædersgaven er  

 sket løbende siden 1945, og siden 1975 har hædersgavens købekraft kun været  

 halvdelen af det, der oprindelig var intentionen.
 Modtagerkredsen er den gruppe danske borgere, som direkte eller indirekte  

 havde de største personlige omkostninger (fysisk, psykisk, socialt og  

 økonomisk) ved de 5 års tyske besættelse.
 Danmark er i stor moralsk gæld til disse borgere, og derfor burde en  

 fastholdelse af hædersgaven på det oprindelige niveau være en selvfølgelig  

 gestus, der burde kunne samle hele Folketinget.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Thomas Torp  

 Andersen (KF) Jens Jørgensen (KF) Tom Behnke (FP) nfmd.
Dansk  

 Folkeparti havde ikke medlemmer i udvalget.
Bilag Et af Socialministeriets økonomisk-statistiske kontor i anledning af  

 udvalgets spørgsmål 1 udarbejdet notat Notat om SF's og Enhedslistens forslag om en fordobling af  

 hædersgavebeløbet 1. Baggrund SF og Enhedslisten har stillet lovforslag om en permanent fordobling af  

 hædersgavebeløbet til besættelsestidens ofre fra 5.800 til 11.600 kr. årligt  

 (L 87 1995-96).
Enhedslisten stillede det samme forslag i foråret 1995 (L 164 1994-95),  

 men dette forslag blev ikke vedtaget af Folketinget.
I stedet for vedtog man  

 et forslag fra regeringen om en fordobling af hædersgaven udelukkende i 1995.  

 Vedtagelsen af dette forslag skete i forbindelse med 50-året for Danmarks  

 befrielse.
I den første lov om hædersgaver fra 1945 bestod den årlige ydelse af et  

 skattefrit beløb på 800 kr., hvor det årlige beløb i dag udgør 5.800 kr.
I  

 modsætning til de fleste andre ydelser inden for Socialministeriets område  

 sker der ikke nogen løbende regulering af hædersgavebeløbet.
 Ud over den midlertidige fordobling i 1995 er beløbet blevet forhøjet 8  

 gange siden 1945. Senest den 1. januar 1994 i forbindelse med 50-året for  

 regeringens brud med besættelsesmagten og jødernes redning til Sverige.
2. Beregninger Det er korrekt, at beløbet i perioden siden 1945 ikke er blevet reguleret,  

 så værdien svarer til niveauet i 1945. Værdien af det nuværende beløb på  

 5.800 kr. svarer nogenlunde til værdien i 1975. Hvis man fordobler beløbet  

 som foreslået af SF og Enhedslisten, vil beløbet stort set svare til det  

 oprindelige beløb opreguleret til i dag.
 Følgende tabel viser størrelsen af hædersgavebeløbet for perioden 1945 til  

 1995, samt hvilken størrelse hædersgaven skulle have haft for at svare til  

 det oprindelige beløb på 800 kr. ved lovens vedtagelse i 1945. Den sidste del  

 af spørgsmålet er besvaret ved at regulere den oprindelige ydelse med  

 forbrugerprisindekset fra 1945 til 1990 og med satsreguleringsprocenten for  

 perioden efter 1990.
Tabel 1. Det oprindelige hædersgavebeløb reguleret med henholdsvis  

 forbrugerprisindekset og satsreguleringsprocenten fra 1945 til 1995 1) Tallene i parentes svarer til niveauet i 1995, når man medregner  

 værdien af den ekstra hædersgave på 5.800 kr., som udbetales i forbindelse  

 med 50-året for Danmarks befrielse.
 Det skal understreges, at hædersgavebeløbet altid har været skattefrit.  

 Det betyder, at set i forhold til andre ydelser, som er skattepligtige, skal  

 der i dag tjenes et forholdsvis større beløb før skat for at opnå et givet  

 opreguleret skattefrit beløb end i 1945. Det skyldes, at skatten på personlig  

 indkomst er steget i den mellemliggende periode.
 Det giver ikke et særlig godt billede af købekraften udelukkende at  

 sammenligne købekraften af de nuværende 5.800 kr. med de oprindelige 800 kr.,  

 når man tager i betragtning, at der er sket en kraftig stigning i skatten på  

 personlig indkomst siden 1945.
Efter ØSK's opfattelse vil det mest korrekte være at sammenligne det  

 beløb, der skulle tjenes i 1945 for at opnå et skattefrit beløb på 800 kr.,  

 med det beløb, der skal tjenes i dag for at opnå et skattefrit beløb på 5.800  

 kr.
På den måde får man et indtryk af, hvad der er sket med realværdien  

 (købekraften) af den udbetalte hædersgave i den mellemliggende periode.
Som i bemærkningerne til lovforslaget tages i det følgende udgangspunkt i  

 årslønnen på 8.000 kr. for en faglært københavnsk arbejder i 1945. For at  

 opnå en ekstraindtægt på 800 kr. efter skat skulle han dengang tjene ca.  

 1.125 kr., idet marginalskatten til stat og kommune var 29,25 pct.
Der ses i  

 den forbindelse bort fra betaling af såvel kirkeskat som den  

 krigskonjunkturskat, man betalte i årene umiddelbart efter 2. verdenskrig.
For at opnå en ekstraindtægt på 5.800 kr. efter skat skal han i 1996 tjene  

 11.950 kr. før betaling af 7 pct.'s arbejdsmarkedsbidrag og marginalskat på  

 47,8 pct.
Vi forudsætter, at hans årsindkomst p.t. udgør 225.000 kr., dvs. en  

 indkomst, hvor der ud over arbejdsmarkedsbidrag betales 30,8 pct. skat til  

 Københavns Kommune, statslig bundskat på 12 pct. og mellemskat på 5 pct., men  

 ikke topskat.
Tabel 2. Det oprindelige hædersgavebeløb reguleret med  

 forbrugerprisindekset frem til 1990 og med satsreguleringsprocenten  

 1991-1996 1) Arbejdsmarkedsbidrag udgør 6 pct. og marginalskat 51,8 pct.
2) Arbejdsmarkedsbidrag på 7 pct. og marginalskat på 47,8 pct.
Tallene i  

 parentes beskriver konsekvenserne af en fordobling af det årlige  

 hædersgavebeløb til 11.600 kr.
 3) Beløbet i 1996 er lavere end i 1995 som følge af lavere marginalskat  

 end i 1995.
 Ad a) Ved at opregulere det gældende beløb i 1945 med  

 forbrugerprisindekset til og med 1990 og med satsreguleringsprocenten fra  

 1991 svarer de 800 kr. til 11.564 kr. i 1996.
 Ad b) Beløb iflg. loven, dvs. det skattefrie hædersgavebeløb.
 Ad c) De 1.125 kr. i 1945 svarer til det beløb, der skulle tjenes dengang  

 for at opnå 800 kr. efter skat (forudsat marginalskat på 29,25 pct.) De  

 16.263 kr. i 1996 svarer til de 1.125 kr. i 1945 opreguleret med  

 forbrugerprisindekset til og med 1990 og med satsreguleringsprocenten fra  

 1991.
Ad d) De 1.125 kr. er som under c) det beløb, der skulle tjenes i 1945 for  

 at opnå 800 kr. efter skat.
De 11.950 kr. i 1996 svarer til det beløb, der i  

 dag skal tjenes for at opnå 5.800 kr. efter skat (forudsat 7 pct.'s  

 arbejdsmarkedsbidrag og marginalskat på 47,8 pct.).
 I tabellens sidste kolonne sættes værdien af det beløb, der i dag skal  

 tjenes for at opnå 5.800 kr. efter skat, i forhold til værdien af det  

 opregulerede oprindelige »før skat-beløb«, dvs. (d/c).
3. Hvad siger tallene? Der er stor forskel på at sammenligne før og efter skat.
Hvis vi sætter  

 det nuværende beløb på 5.800 kr. i forhold til de oprindelige 800 kr.  

 opreguleret til 1996 pris- og lønniveau, svarer de 5.800 kr. til ca.  

 halvdelen af niveauet i 1945. Det er resultatet, når vi ikke tager hensyn til  

 skatten.
Ud fra en »før-skat-betragtning« svarer de 5.800 kr. til ca.  

 11.950 kr.
Som ovenfor nævnt svarede de 800 kr. i 1945 til ca. 1.125 kr. før  

 skat.
Opreguleret til 1996 pris- og lønniveau svarer dette beløb til ca.  

 16.260 kr.
Vi sætter herefter de nuværende 11.950 kr. i forhold til det opregulerede  

 oprindelige beløb på 16.260 kr.
Herved tages der hensyn til, at der er sket  

 en kraftig stigning i skatten på personlig indkomst siden 1945, og at der  

 skal tjenes et forholdsvis større beløb før skat for at opnå et givet  

 (opreguleret) skattefrit beløb efter skat i dag i forhold til dengang.
Ved anvendelse af denne fremgangsmåde svarer det nuværende niveau til ca.  

 3/4 af niveauet i 1945. Købekraften af hædersgavebeløbet er således blevet  

 forringet sammenlignet med 1945. Det gælder, uanset om der regnes før eller  

 efter skat.
Forringelsen er størst, når der regnes efter skat, og mindst, når  

 der regnes før skat.
Samtidig skal man dog være opmærksom på, at forringelsen bliver mindre,  

 når marginalskatten stiger.
Ved en marginalskat på 62 pct. og  

 arbejdsmarkedsbidrag på 7 pct. svarer det nuværende niveau før skat stort set  

 til niveauet i 1945. Det skyldes, at det beløb, der skal tjenes for at opnå  

 et givet skattefrit beløb, stiger, når marginalskatten forhøjes.
 En stor del af dem, der betaler topskat, vil have en marginalskat på 62  

 pct., som netop svarer til det skrå skatteloft i 1996 ekskl. kirkeskat.  

 Bundgrænsen for betaling af topskat er i år på 243.100 kr.
 Konklusionen bliver således, at forringelsen af realværdien af  

 hædersgavebeløbet i høj grad afhænger af indkomstforholdene, og at det  

 bestemt ikke er ligegyldigt, om der regnes før eller efter skat.
