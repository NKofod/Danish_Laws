 I forbindelse med byggestyrelsens bekendtgørelse nr. 223 af 14. maj 1984  

 om kontrolmåling, justering og rensning af mindre oliefyringsanlæg, der  

 træder i kraft den 1. oktober 1984, fastsættes herved følgende:
 § 1.  Skorstensfejeren foretager kontrolmålinger i det  

 omfang og på den måde, der er fastsat i ovennævnte bekendtgørelse.
Stk. 2.  Skorstensfejeren kan undlade at foretage  

 kontrolmåling af blåflammebrændere, jfr. § 3, stk. 2, i eget distrikt.
I  

 sådanne tilfælde er skorstensfejermesteren pligtig til at foranledige/tilse  

 at kontrolmålingen finder sted på anden vis.
 Stk. 3.  Aftale om kontrolmåling i medfør af stk. 2 skal  

 indberettes til OR-sekretariatet, Teknologisk Institut, Tåstrup.
 § 2.  Såfremt en ejer/bruger over for skorstensfejeren  

 kan dokumentere, at der foreligger en aftale med en registreret  

 servicevirksomhed om et årligt eftersyn af anlægget, fritages ejeren/brugeren  

 for den foreskrevne kontrolmåling, jfr. bekendtgørelsens § 3.
 § 3.  Kontrolmåling må kun foretages af en  

 skorstensfejer, der har gennemgået måleteknisk kursus, godkendt af  

 skorstensfejerfagets faglige udvalg.
 Stk. 2.  Kontrolmåling på anlæg med blåflammebrændere må  

 kun foretages af en skorstensfejer, der har gennemgået et kursus heri  

 godkendt af skorstensfejerfagets faglige udvalg.
 § 4.  Der påhviler ikke skorstensfejeren (distriktet)  

 nogen pligt til at give ejeren/brugeren forhåndsmeddelelse om tidspunktet for  

 foretagelsen af kontrolmåling.
 Stk. 2.  Træffes ingen til stede ved skorstensfejerens  

 henvendelse efterlades en blanketmeddelelse om det forgæves besøg.
§ 5.  Efter hver kontrolmåling udfylder  

 skorstensfejeren en mærkat til opsætning på fyret.
Mærkaten er forsynet med  

 betegnelsen OR-fyrtest.
 § 6.  Skorstensfejeren vejleder ejeren/brugeren (eller  

 dennes repræsentant) om betydningen af de foretagne målinger.
 Stk. 2.  Selv om måleresultaterne ligger inden for de i  

 bekendtgørelsens § 4, stk. 2, anførte grænser, vejleder skorstensfejeren  

 ejeren/brugeren, såfremt det konstateres, at der vil være væsentlige fordele  

 forbundet med justering af oliebrænderen og/eller rensning af kedlen.
Stk. 3.  I forbindelse med kontrolmåling af  

 blåflammebrændere konstateres kulmonoxidindhold (kulilteindhold). Overstiger  

 kulilteindholdet 0,1 pct., skal ejeren/brugeren snarest lade brænderen  

 justere.
Skorstensfejeren orienterer ejeren/brugeren om faren ved kulmonoxid  

 i forbindelse med anlæg med blåflammebrænder.
 § 7.  Skorstensfejeren må ikke udføre de eventuelle  

 ønskelige justeringer af oliebrænderen, jfr. bekendtgørelsens § 7.
 § 8.  Formenes en skorstensfejer adgang til at  

 foretage kontrolmåling, kan skorstensfejeren ikke tiltvinge sig adgang, men  

 adgangsnægtelsen skal indberettes til kommunen.
 § 9.  Skorstensfejermesteren påser, at kun  

 måleinstrumenter, der har været underkastet halvårlig kontrol og eventuel  

 justering på Måleteknisk Laboratorium i Tønder, anvendes til kontrolmåling.
 § 10.  Instruks af 27. februar 1981 for skorstensfejer  

 vedrørende kontrolmålinger af mindre oliefyringsanlæg ophæves.
