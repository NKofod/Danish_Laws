 N.N., som fraflyttede sin lejlighed pr. 15.1.1985, blev krævet  

 tilbagebetaling af den boligsikring, hun havde fået udbetalt fra den  

 15.1.1985 til den 31.3.1985.
 Amtsankenævnet omgjorde kommunens afgørelse, idet det ikke fandt at  

 kunne tilsidesætte den pågældendes oplysninger om, at hun rettidigt havde  

 givet kommunen meddelelse om flytningen, ligesom amtsankenævnet ikke fandt,  

 at hun i øvrigt mod bedre vidende havde oppebåret boligstøtte i den nævnte  

 periode.
 Styrelsen udtalte, at da det fremgår såvel af boligstøtteloven som af  

 den bevillingsskrivelse, som en boligstøttemodtager får tilsendt af kommunen,  

 at boligstøtten bortfalder fra fraflytningsdagen, må boligstøtte, der  

 vedrører et tidsrum, der ligger herefter, anses for oppebåret mod bedre  

 vidende af støttemodtageren, uanset om den pågældende måtte have opfyldt sin  

 oplysningspligt.
 Styrelsen tiltrådte herefter kommunens beslutning om at kræve  

 tilbagebetaling.
 »Boligstyrelsen har den 5. februar 1987 fra Amtsankenævnet for Fyns  

 Amt modtaget Glamsbjerg Kommunes klage af 13. januar 1987 over  

 Amtsankenævnets afgørelse af 7. januar 1987. Ved denne afgørelse fandt nævnet  

 ikke grundlag for at kræve tilbagebetaling af den boligsikring, der var  

 udbetalt N.N. i perioden 15. januar - 31. marts 1985 til lejemålet X.X.,  

 Glamsbjerg, som pågældende var fraflyttet pr. 15. januar 1985.
 Som meddelt ved skrivelse af 17. februar 1987 har Boligstyrelsen sendt  

 kommunens klageskrivelse samt sagens bilag til N.N. med anmodning om, at  

 hendes eventuelle bemærkninger hertil skulle fremkomme inden 4 uger, og  

 Boligstyrelsen har ikke modtaget bemærkninger fra den pågældende.
N.N. har i sin klage til Amtsankenævnet anført, at hun skriftlig har  

 meddelt flytningen til folkeregistret den 15. januar 1985 og desuden har talt  

 med socialforvaltningen om flytningen.
Hun har videre oplyst, at hun fra den  

 1. februar 1985 har modtaget boligsikring til den nye bolig i Broby Kommune.  

 Endelig har hun anført, at boligsikringen fra Glamsbjerg automatisk indgik på  

 hendes lønkonto, hvorfra hun kun får kontoudskrift kvartalsvis, hvorfor hun  

 ikke bemærkede, at Glamsbjerg Kommune fortsat indbetalte boligsikring.
 Amtsankenævnet har som begrundelse for afgørelsen anført, at nævnet ikke  

 finder at kunne tilsidesætte den pågældendes oplysninger om, at hun rettidigt  

 har givet meddelelse om flytningen til socialforvaltningen i Glamsbjerg,  

 ligesom Amtsankenævnet ikke finder, at hun i øvrigt mod bedre vidende  

 uberettiget har oppebåret boligstøtte i den nævnte periode.
Glamsbjerg Kommune har i skrivelse af 13. januar 1987 anført, at  

 boligstøtte udbetales forud og via Kommunedatas edb-systemer på området, og  

 som følge deraf skal indberetning af ændringer ske allerede den 10. i måneden  

 forud.
I disse situationer vil det være umuligt at standse udbetalingen pr.  

 fraflytningsdagen.
Såfremt Amtsankenævnets fortolkning fastholdes, vil det  

 efter kommunens opfattelse være umuligt at efterleve bestemmelsen i  

 boligstøttelovens § 37, stk. 3, hvorefter boligstøtten bortfalder med  

 virkning fra fraflytningsdagen.
Hertil kommer, at der i de fleste tilfælde  

 vil blive tale om dobbelt udbetaling af boligstøtte, idet der udbetales  

 boligstøtte i forbindelse med indflytning i en anden lejlighed med virkning  

 fra indflytningsdagen.
I denne anledning skal man meddele, at Amtsankenævnets afgørelse ifølge §  

 63, stk. 2, i lov om individuel boligstøtte ikke kan påklages til anden  

 administrativ myndighed.
Boligstyrelsen kan dog optage en sag til behandling,  

 når det skønnes, at sagen er af principiel betydning.
 Efter Boligstyrelsens opfattelse er spørgsmålet om, hvorvidt en  

 boligstøttemodtager i en konkret sag har tilsidesat sin oplysningspligt, ikke  

 et spørgsmål af principiel betydning, og Boligstyrelsen finder derfor ikke at  

 kunne tage stilling til denne del af Amtsankenævnets afgørelse.
 Derimod finder Boligstyrelsen de spørgsmål, som kommunen rejser i sin  

 klageskrivelse, er af principiel betydning, og man har derfor fundet at kunne  

 tage sagen op for så vidt angår disse spørgsmål.
 Efter § 37, stk. 3, i lov om individuel boligstøtte bortfalder  

 boligstøtten fra fraflytningsdagen.
 Efter lovens § 38, stk. 3, skal en boligstøttemodtager oplyse  

 kommunalbestyrelsen om alle forhold, der kan medføre nedsættelse eller  

 bortfald af boligstøtten.
 Endelig fremgår det af den dagældende § 41 i loven, at har en  

 boligstøttemodtager undladt at give meddelelse som omhandlet i § 38, stk. 3,  

 eller i øvrigt mod bedre vidende uberettiget oppebåret boligstøtte, skal det  

 beløb, der er oppebåret med urette, tilbagebetales.
Da det fremgår såvel af boligstøtteloven som af den bevillingsskrivelse,  

 som en boligstøttemodtager får tilsendt af kommunen, at boligstøtten  

 bortfalder fra fraflytningsdagen, er det Boligstyrelsens opfattelse, at  

 boligstøtte, der vedrører et tidsrum, der ligger herefter, må anses for  

 oppebåret mod bedre vidende af boligstøttemodtageren, uanset om den  

 pågældende måtte have opfyldt sin oplysningspligt.
Det bemærkes herved, at  

 det efter Boligstyrelsens opfattelse må være boligstøttemodtagerens risiko,  

 om vedkommende f.eks. ved at få kontoudtog fra bank kvartalsvis rent faktisk  

 ikke i det tidsrum, boligstøtten udbetales, er vidende om forholdet.
Boligstyrelsen tiltræder herefter Glamsbjerg Kommunes beslutning om at  

 kræve tilbagebetaling af den boligstøtte, der er udbetalt N.N. i perioden 15.  

 januar - 31. marts 1985.« Der henvises til j.nr. 1608 og 1-181-1986.
 Sagens akter vedlægges.
