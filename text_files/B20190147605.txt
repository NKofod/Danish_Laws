Bekendtgørelse om vurdering af boringsnære beskyttelsesområder og indberetning I medfør af § 13 e i lov om vandforsyning m.v. jf. lovbekendtgørelse nr. 118 af 22. februar 2018, som ændret ved lov nr. 1419 af 17. december 2019, fastsættes:
Kapitel 1 Anvendelsesområde § 1. Denne bekendtgørelse gælder for kommunalbestyrelser og fastsætter regler om kommunalbestyrelsens pligt til at vurdere boringsnære beskyttelsesområder og foretage indberetning herom.
 Stk. 2. Bekendtgørelsen finder anvendelse på boringsnære beskyttelsesområder til boringer, der indvinder vand til almene vandforsyninger, som er udpeget ved regler i medfør af lov om vandforsyning m.v. § 11 a, stk. 1, nr. 6, og som er beliggende på landbrugsjord og på øvrige arealer, hvor der anvendes pesticider til erhvervsmæssige formål.
Kapitel 2 Vurderingspligt og afgrænsning § 2. Kommunalbestyrelsen skal gennemgå boringsnære beskyttelsesområder med henblik på at vurdere behovet for indsatser til beskyttelse af nuværende og fremtidige drikkevandsinteresser mod fare fra forurening fra erhvervsmæssig anvendelse af pesticider.
Kapitel 3 Indberetningspligt § 3. Kommunalbestyrelsen skal på baggrund af gennemgangen og vurderingen af indsatsbehovet i de boringsnære beskyttelsesområder, jf. § 2, indberette til Miljøstyrelsen oplysninger om:
 1) Hvilke boringsnære beskyttelsesområder kommunen har vurderet.
 2) Aftaler, der er tilbudte eller indgåede, som omfatter boringsnære beskyttelsesområder.
 3) Påbud eller forbud efter miljøbeskyttelseslovens § 24 og § 26 a, der er udstedt på arealer i boringsnære beskyttelsesområder.
 4) Eventuelle andre indsatser i boringsnære beskyttelsesområder med betydning for beskyttelsen af nuværende og fremtidige drikkevandsinteresser, der er planlagte eller gennemført.
 § 4. For hvert boringsnært beskyttelsesområde, som kommunalbestyrelsen har gennemgået og vurderet, jf. § 2, hvor kommunalbestyrelsen har besluttet ikke at iværksætte indsatser, skal kommunalbestyrelsen underrette Miljøstyrelsen om årsagen til, at der ikke iværksættes nye indsatser til beskyttelse af det boringsnære beskyttelsesområde mod fare for forurening af erhvervsmæssig anvendelse af pesticider og om kommunalbestyrelsens vurdering af beskyttelsesbehovet, herunder om hvorvidt og hvordan nedenstående punkter er indgået i vurderingen:
 1) Hvorvidt boringen skal sløjfes inden for en kort årrække (3-5 år).
 2) Vigtigheden af boringen, der indvindes fra, for den fremtidige vandforsyningssikkerhed.
 3) Nuværende og mulig fremtidig arealanvendelse.
 4) Vigtigheden af grundvandsressourcen, der indvindes fra, for den fremtidige vandforsyningssikkerhed.
 5) Hvorvidt arealet vurderes beskyttet gennem andre indsatser.
 6) Eventuelle vaskepladser.
 7) Vurdering eller beregning af betydningen af spild af pesticider for koncentrationen i det indvundne grundvand.
 8) Punktkildeforureninger og kortlagte ejendomme.
 9) Oplysning om eventuelle udpegede sprøjtemiddelfølsomme indvindingsområder beliggende på sandjorde, jf. lov om vandforsyning m.v. § 11 a, stk. 1, nr. 4.
 10) Tykkelsen af lerlag, lerlagenes sammenhæng og sprækker i lerlagene.
 11) Hvorvidt der er grundvandsdannelse.
 12) Hvordan indvinding påvirker grundvandsdannelsen.
 13) Tidsmæssig variation i grundvandsstanden.
 14) Fund i grundvandet af pesticider og nedbrydningsprodukter (tilladte, regulerede og forbudte stoffer).
 15) Fund af andre miljøfremmede stoffer.
 16) Hyppigheden af fund eller koncentrationer af forureningskomponenter over tid.
 17) Måling eller beregning af vandets alder.
 18) Andre forhold, som efter kommunens vurdering, er relevante.
 § 5. Indberetningerne, jf. § 3, nr. 1-3, skal foretages digitalt til Miljøstyrelsen via Danmarks Arealinformation hvert år senest 1. oktober.
 Stk. 2. Indberetningerne, jf. § 3, nr. 4, og § 4, skal foretages digitalt til Miljøstyrelsen hvert år senest den 1. oktober.
Kapitel 4 Ikrafttræden mv.
 § 6. Bekendtgørelsen træder i kraft den 1. januar 2020 og ophæves automatisk den 31. december 2022, medmindre andet bestemmes inden denne dato.
