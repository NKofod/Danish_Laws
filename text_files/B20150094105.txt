Bekendtgørelse om betaling for kontrol m.m. med frø og sædekorn I medfør af § 1, stk. 3, nr. 9, jf. § 1, stk. 1, i lov om frø, kartofler og planter, jf. lovbekendtgørelse nr. 195 af 12. marts 2009, § 25 i lov om plantenyheder, jf. lovbekendtgørelse nr. 190 af 12. marts 2009, og tekstanmærkning nr. 167 ad 24.21.01 på finansloven for finansåret 2015 fastsættes efter bemyndigelse i henhold til § 5, stk. 1, nr. 30 og 31, i bekendtgørelse nr. 512 af 23. april 2015 om NaturErhvervstyrelsens opgaver og beføjelser:
Gebyr for sortslisteoptagelse og plantenyhedsbeskyttelse § 1. For godkendelse af en sort af en kulturplante til optagelse på sortsliste, jf. bekendtgørelse om en fortegnelse over godkendte sorter af landbrugsplante- og grønsagsarter (sortslisten), eller til beskyttelse som plantenyhed, jf. lov om plantenyheder, betales gebyrer som fastsat i bilag 1 til dækning af NaturErhvervstyrelsens udgifter til administration og godkendelse m.m.
Gebyr for virksomhedsregistrering § 2. Virksomheder, der er registreret efter bekendtgørelserne om sædekorn, markfrø og grønsagsfrø, skal betale registreringsgebyrer som fastsat i bilag 2, I, 1 og 2.
 Stk. 2. Virksomheder, der er registreret med henblik på produktion og handel med bevaringssorter, hobbysorter og miljøfrøblandinger, skal betale gebyr som fastsat i bilag 2, I, 3.
 Stk. 3. Stk. 1 gælder ikke for virksomheder, der udelukkende er registreret med henblik på produktion og handel med populationer af sædekorn.
 § 3. Det årlige registreringsgebyr opkræves hos den, der på opkrævningstidspunktet er ejer af den pågældende virksomhed.
Certificering og anmeldelse til avlskontrol § 4. For certificering af partier betales gebyr pr. parti produceret ud over 8 partier som fastsat i bilag 2, III, 1.
 Stk. 2. For avlspartier anmeldt til avlskontrol betales gebyr pr. avlsparti anmeldt ud over 8 avlspartier som fastsat i bilag 2, III, 2.
 Stk. 3. For efteranmeldelse af arealer til avlskontrol betales gebyr pr. anmeldelse som fastsat i bilag 2, III, 3.
 Stk. 4. For anmeldelser af certificering af partier samt anmeldelser af avlspartier som NaturErhvervstyrelsen modtager på papir betales gebyr pr. parti som fastsat i bilag 2, III 4.
Markkontrol § 5. Ved besigtigelse af indsamlingssteder, der skal anvendes til indsamling af frø til miljøfrøblandinger, skal der betales startgebyr som fastsat i bilag 2, II, 1. Herudover betales for kontrollørens tidsforbrug ved forberedelse og besigtigelse pr. påbegyndt time, jf. bilag 2, VII, 3. Der betales for minimum 2½ times forberedelse og besigtigelse.
 Stk. 2. Hvis markerne ikke kan nås med bil, betales for de faktiske omkostninger forbundet med denne del af transporten til marken.
Prøvetagning § 6. For prøvetagning betales startgebyr som fastsat i bilag 2, II, 1. Herudover betales der for prøvetagerens tidsforbrug ved prøvetagningen pr. påbegyndte ½ time, jf. bilag 2, VII, 4. Der betales for minimum 2½ times prøvetagning.
 Stk. 2. Hvis en rekvireret prøvetagning afbestilles senere end 2 timer før det aftalte tidspunkt opkræves startgebyr, samt gebyr for 2½ times prøvetagning, jf. bilag 2, II, 1 og bilag VII, 4.
 Stk. 3. De faktiske omkostninger ved indsendelse af indberetninger til NaturErhvervstyrelsen betales af virksomheden efter regning.
Stk. 4. Officielle prøvetagere betaler for NaturErhvervstyrelsens tilsyn.
Der betales startgebyr som fastsat i bilag 2, II, 2. Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VII, 1 og bilag 2, VII, 2.
Automatiske prøvetagningsanlæg § 7. For godkendelse af automatiske prøvetagningsanlæg betales startgebyr som fastsat i bilag 2, II, 2. Herudover betales der for NaturErhvervstyrelsens tidsforbrug til forberedelse, kontrol og rapportering pr. påbegyndte ½ time, jf. bilag 2, VII, 1 eller bilag 2, VII 2.
Kontrol af småpakninger § 8. For udtagning af kontrolprøver af småpakninger af markfrø og grønsagsfrø (udportionering), bevaringssorter og hobbysorter, betales der ved prøvetagning startgebyr som fastsat i bilag 2, II, 1. Herudover for prøvetagerens timeforbrug som fastsat i bilag 2, VII, 4, pr. påbegyndt ½ time.
 Stk. 2. Alle omkostninger i forbindelse med analyse og eventuel kontroldyrkning af kontrolprøver betales efter regning.
Autoriseret prøvetagning og analyse m.v. (Egenkontrol) Gebyrer for autorisation § 9. For godkendelse som autoriseret prøvetagningssted eller laboratorium betales der startgebyr som fastsat i bilag 2, II, 2. Herudover betales der for NaturErhvervstyrelsens tidsforbrug ved forberedelse, kontrol og rapportering for prøvetagningssted eller laboratorium pr. påbegyndte ½ time, jf. bilag 2, VII, 1, eller bilag 2, VII, 2.
 Stk. 2. Pr. autoriseret prøvetagningssted og pr. laboratorium betales årligt grundgebyr som fastsat i bilag 2, V, 1 eller bilag 2, V, 2.
Autoriseret prøvetagning § 10. For partier prøvetaget af autoriserede prøvetagere betales der partigebyr, pr. parti som fastsat i bilag 2, V, 3.
Uddannelse af prøvetagere § 11. For uddannelse i prøvetagning, inkl. eksamen betales gebyr som fastsat i bilag 2, V, 5, litra a.
 Stk. 2. For efteruddannelse af prøvetagere, samt re- og sygeeksamen betales gebyr pr. person, pr. dag som fastsat i bilag 2, V, 5, litra b.
Uddannelse af markkontrollører § 12. For uddannelse i markkontrol, inkl. eksamen betales gebyr som fastsat i bilag 2, IV, 2, litra a.
 Stk. 2. For deltagelse i møder for markkontrollører, samt re- og sygeeksamen betales gebyr pr. person, pr. dag som fastsat i bilag 2, IV, 2, litra b.
Større partier af græsser § 13. For godkendelse til at producere større partier af græsser betales et gebyr som fastsat i bilag 2, VI, 1, pr. produktionsanlæg.
 Stk. 2. For prøvetagning af kontrolprøver betales der et startgebyr pr. besøg som fastsat i bilag 2, II, 1. Herudover betales der for NaturErhvervstyrelsens tidsforbrug pr. påbegyndte ½ time, jf. bilag 2, VII, 4.
Ekstraordinære omkostninger § 14. For ekstraordinære omkostninger i øvrigt i forbindelse med kontrol m.m. med frø og sædekorn betales timepris pr. påbegyndte ½ time, jf. bilag 2, VIII.
Betalingsfrist § 15. Gebyrer forfalder ved påkrav, og betaling skal ske senest 30 dage efter fakturaens dato.
 Stk. 2. Betales forfaldne gebyrer ikke rettidigt, skal der betales en årlig rente svarende til renten i henhold til rentelovens § 5. Den tillagte rente udgør dog mindst 50 kr.
 Stk. 3. For erindringsskrivelser betales et rykkergebyr på 100 kr.
Ikrafttræden § 16. Bekendtgørelsen træder i kraft den 15. august 2015 og har virkning fra den 1. juli 2015.
 Stk. 2. Bekendtgørelse nr. 81 af 29. januar 2015 om betaling for kontrol m.m. med frø og sædekorn ophæves.
 § 17. Gebyret, som omtalt i § 1, gælder for sorter der anmeldes til afprøvning hos TystofteFonden fra den 1. juli 2015.
