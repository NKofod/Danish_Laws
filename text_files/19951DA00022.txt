Nr BTB 22 Betænkning og indstilling vedrørende Folketingets Ombudsmands beretning  

 for året 1994   

 Nr B 22 1995-96, 1. samling Afgivet af Retsudvalget Afgivet: 19951012 I overensstemmelse med bestemmelserne i § 7, stk. 1, nr. 18, i  

 Folketingets forretningsorden har Retsudvalget behandlet Folketingets  

 Ombudsmands beretning for året 1994.
 Et flertal (udvalget med undtagelse af Fremskridtspartiets medlem)  

 har intet at bemærke til beretningen.
 Et mindretal (Fremskridtspartiets medlem af udvalget) indstiller  

 beretningen til forkastelse og udtaler i den forbindelse:
 Folketingets Ombudsmands beretning er endnu engang spændende læsning, hvor  

 man bliver orienteret om forskellige sager, som ombudsmanden har fundet  

 anledning til at offentliggøre.
 Desuden får man et godt indtryk af Folketingets Ombudsmands eksotiske  

 bedrifter, hvor alle de steder i verden listes op, som ombudsmanden har ofret  

 sin dyrebare tid på at rejse til for at deltage i konferencer.
 Når man ved, hvilken modstand mange borgere møder i det offentlige system  

 i Danmark, ville det være mere passende, om Folketingets Ombudsmand  

 koncentrerede sig om betjening af den danske befolkning.
 I stedet for at rejse Jorden rundt og i stedet for at søge med lup rundt i  

 samfundet efter opgaver burde Folketingets Ombudsmand hellere bruge hele sin  

 tid på at betjene de ulykkelige danske borgere, der er kommet i klemme i det  

 danske system.
 Som udtalt af Fremskridtspartiet i tidligere betænkninger til Folketingets  

 Ombudsmands beretninger, nyder den nuværende ombudsmand ikke  

 Fremskridtspartiets tillid, idet han ikke lever op til de krav og kvaliteter,  

 der oprindelig blev lagt til grund for en ombudsmands format og indhold.  

 Fremskridtspartiet kan således heller ikke have tillid til den af  

 Folketingets Ombudsmand udarbejdede beretning for året 1994.
 Et flertal (udvalget med undtagelse af Fremskridtspartiets medlem)  

 fremsætter herefter følgende:
 Forslag til folketingsbeslutning om Folketingets Ombudsmands beretning  

 for året 1994. Folketinget tager Folketingets Ombudsmands beretning for  

 året 1994 til efterretning.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Henning Grove (KF) Tom Behnke  

 (FP) Dansk Folkeparti havde ikke medlemmer i udvalget.
