Cirkulære om tildeling af Justitsministeriets Medalje for Omkomne i Tjeneste § 1. Medalje for Omkomne i Tjeneste kan tildeles ansatte på Justitsministeriets område, der er omkommet i forbindelse med tjenesten som følge af en retsstridig handling.
Medalje for Omkomne i Tjeneste tildeles for dødsfald efter den 1. januar 1948.
 Stk. 2. Tildeling af medaljen foretages af justitsministeren.
 Stk. 3. Tildeling af medaljen sker til nære pårørende.
 Stk. 4. Ved behandlingen af indstillinger vil der blive indhentet og behandlet relevante personoplysninger om den indstillede, herunder oplysninger fra Kriminalregisteret om eventuelle strafbare forhold.
§ 2. Medaljen præges i sølv og bærer på aversen kongekronen på en bund af egeblade.
På reversen indgraveres Omkommet i Tjeneste og årstal for dødsfaldet indskrevet i en krans af egeblad.
 Stk. 2. Til medaljen hører et hvidt krydsbånd med to smalle mørkeblå striber og én bred mørkeblå stribe.
 § 3. Til medaljen medfølger et patent med motivation.
 § 4. Justitsministeriets Medalje for Omkomne i Tjeneste overrækkes af justitsministeren eller den, som ministeren har delegeret kompetencen til.
 § 5. Medaljen tildeles som personlig ejendom.
 § 6. I øvrigt fastsættes de nærmere forhold af Justitsministeriet.
 § 7. Cirkulæret træder i kraft den 1. oktober 2022.
 Stk. 2. Cirkulære nr. 9458 af 12. april 2019 om tildeling af Justitsministeriets Medalje for Omkomne i Tjeneste ophæves.
