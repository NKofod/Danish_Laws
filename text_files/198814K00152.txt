Nr BTL 152 Betænkning over Forslag til lov om ændring af lov om lands- og  

 regionplanlægning, lov om regionplanlægning i hovedstadsområdet og lov om  

 miljøbeskyttelse (VVM-vurdering af virkninger på miljøet)   

 Nr L 152 1988-89, 1. samling Afgivet af Miljø- og Planlægningsudvalget Afgivet: 19890315 Udvalget har behandlet lovforslaget i nogle møder og har herunder stillet spørgsmål til miljøministeren, som denne har besvaret dels skriftligt og dels i samråd.
Ministerens besvarelse af et af udvalget stillet spørgsmål er optrykt som bilag.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling.
 Lovforslaget går videre, end EF-direktivet lægger op til, og lovforslaget  

 vil være til stor skade for dansk landbrug, energiindustrien, den kemiske  

 industri, hele levnedsmiddelindustrien, tekstil-, læder-, træ- og  

 papirindustrien og mange andre.
I form af de sædvanlige ministerbeføjelser, som gør lovforslagets  

 skadelige karakter over for erhvervslivet usynlig, går lovforslaget i øvrigt  

 langt videre, end EF-direktivet lægger op til.
Med KVR-regeringens hidtil  

 førte miljøpolitik kan man også frygte, at Danmark opstiller strengere  

 kriterier og grænseværdier selv inden for det område af EF-direktivet, som  

 kaldes den frivillige del (artikel 4, stk. 2). Det betyder, at middelstore  

 projekter inden for landbruget såsom bedrifter indrettet til svinehold,  

 laksedambrug og nyplantning af skov samt en lang række middelstore projekter  

 inden for levnedsmiddelindustrien m.v. vil blive ramt af det herskende  

 miljøhysteri udtrykt i bureaukratisk VVM-procedure fra amtskommuner m.v.
Ahlmann-Ohlsen (KF) fmd.
Ole Bernt Henriksen (KF) Rønholt (KF) Svend  

 Erik Hovmand (V) Hanne Severinsen (V) Knud Lind (FP) Marianne Jelved (RV) Lis  

 Noer Holmberg (CD) Glønborg (KRF) Helen Beim (S) Dorte Bennedsen (S) Erik  

 Holst (S) Helge Mortensen (S) Henning Nielsen (S) Trøjborg (S) Margrete Auken  

 (SF) nfmd.
Leif Hermann (SF) Bilag Eet af udvalget stillet spørgsmål til miljøministeren og dennes svar herpå Spørgsmål A:
Vil ministeren redegøre for konsekvenserne for administrationen af lands-  

 og regionplanloven samt for miljøbeskyttelsesloven, der regulerer de  

 miljøvenlige aktiviteter af anlæg omfattet af Rådets direktiv om vurdering af  

 visse offentlige og private projekters indvirkning på miljøet og af L 152.  

 Der henvises endvidere til besvarelse af spørgsmål 1, jf.
L 212 - bilag 7,  

 Folketingsåret 1987-88 (1. samling)? Svar:
 De administrative konsekvenser ved lovændringerne vil ikke være store.
 De anlæg, der er omfattet af VVM-direktivet, vil allerede efter gældende  

 regler skulle underkastes en planlægningsbehandling, og anlæggene - bortset  

 fra visse offentlige anlæg - vil være omfattet af godkendelsesordningen efter  

 miljøbeskyttelseslovens kapitel 5.
Selv om forandringerne således ikke er store, ser jeg det som en  

 forbedring af procedurerne, at en del af vurderingerne i forbindelse med  

 disse anlæg rykkes frem i tid til regionplanfasen.
På denne måde sikres det,  

 at offentligheden får lejlighed til at gøre sig bekendt med anlæggets  

 karakter forud for den endelige beslutning om placeringen af anlægget.
 Dette skulle også gerne indebære, at tillæggene får et indhold, der er  

 tilpasset de miljømæssige muligheder på den mest hensigtsmæssige måde.
 Lovforslaget vil medføre, at en del af de oplysninger, der i dag først  

 indhentes i forbindelse med kapitel 5-godkendelsen fremover vil indgå som  

 grundlag for regionplantillæggets udarbejdelse og blive omtalt i redegørelsen  

 til regionplantillægget og dermed indgå i den offentlige debat om tillægget.
 Når disse oplysninger foreligger allerede i planlægningsfasen, vil  

 amtskommunerne også kunne starte miljøgodkendelsesarbejdet på et tidligere  

 tidspunkt, så tidligt, at den samlede sagsbehandlingstid må forventes  

 forkortet.
 Lovforslaget medfører herudover ingen ændringer i forhold til behandlingen  

 efter miljøbeskyttelseslovens kapitel 5, hvilket betyder, at det høje  

 tekniske niveau, som miljøgodkendelserne efter miljøbeskyttelsesloven ligger  

 på, kan fastholdes.
 For de offentlige anlæg, der ikke er omfattet af miljøbeskyttelseslovens  

 kapitel 5, vil der med lovændringen via regionplanlægningen blive gennemført  

 en mere omfattende miljøvurdering end den, der finder sted i dag.
