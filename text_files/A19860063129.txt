 Herved bekendtgøres lov om inddrivelse af  

 underholdsbidrag, jfr. lovbekendtgørelse nr. 567 af 16. november 1978 med de  

 ændringer, der følger af § 2 i lov nr. 55 af 18. februar 1981.
 § 1.  Reglerne i denne lov finder anvendelse på  

 inddrivelse af underholdsbidrag til barn, ægtefælle eller en uden for  

 ægteskab besvangret kvinde, såfremt bidraget tjener til fyldestgørelse af en  

 i dansk lov hjemlet underholdsforpligtelse.
 Stk. 2.  Endvidere finder lovens regler anvendelse på  

 inddrivelse af bidrag til fyldestgørelse af en underholdsforpligtelse i  

 henhold til udenlandsk lov i det omfang, det fastsættes ved overenskomst med  

 fremmed stat eller bestemmes af justitsministeren.
 Stk. 3.  Loven finder ikke anvendelse på inddrivelse af  

 renter af underholdsbidrag.
 § 2.  Det sociale udvalg eller i kommuner med  

 magistratsordning magistraten foretager efter anmodning inddrivelse af  

 underholdsbidrag.
 Stk. 2.  Justitsministeren fastsætter nærmere regler  

 herom.
§ 3.  Skyldneren skal give myndighederne de for  

 inddrivelse af bidraget fornødne oplysninger om sine økonomiske og personlige  

 forhold.
Såfremt det forlanges, skal oplysningerne gives under personligt  

 fremmøde for den myndighed, der foretager inddrivelsen.
Møder skyldneren ikke  

 efter tilsigelse, kan han bringes til stede ved politiets hjælp.
 Stk. 2.  Skyldnerens arbejdsgiver skal på forlangende  

 give myndighederne oplysninger om skyldnerens arbejds- og lønningsforhold.
 § 4.  Bidraget kan inddrives ved udpantning.
Stk. 2.  Når skyldneren forgæves er eftersøgt eller har  

 forladt landet for længere eller ubestemt tid uden at have iagttaget reglerne  

 i § 19, kan der efter overøvrighedens nærmere bestemmelse uden forudgående  

 forkyndelse af kendelse herom foretages udpantning for det samlede bidrag i  

 skyldnerens her i landet værende formue.
Med det således inddrevne beløb  

 forholdes der i overensstemmelse med § 21.
§ 5.  Bidraget kan inddrives ved tilbageholdelse i  

 skyldnerens lønning eller andet arbejdsvederlag, derunder provision,  

 tantieme, gratiale og feriegodtgørelse.
Tilbageholdelse kan ligeledes kræves  

 i ventepenge eller pension, uanset om pensionen udredes af offentlig eller  

 privat kasse.
På samme måde kan tilbageholdelse kræves i folkepension,  

 invalidepension, andre periodiske ydelser fra offentlige kasser, i  

 understøttelse, som skyldneren har krav på, i livrente og andre periodisk  

 forfaldende forsikringsbeløb samt i renter af båndlagte kapitaler eller andre  

 kapitaler, der er hensat til rentenydelse for skyldneren.
 Stk. 2.  Pålæg om tilbageholdelse kan gives, selv om  

 ydelsen til skyldneren ikke er forfalden, og tilbageholdelse kan ske, selv om  

 ydelsen helt eller delvis er unddraget fra kreditorforfølgning.
 Stk. 3.  Fremsætter skyldneren indsigelse imod et pålæg  

 om tilbageholdelse, afgøres spørgsmålet af fogedretten ved kendelse.  

 Tilbageholdelsen udsættes dog ikke ved sagens indbringelse for fogedretten.
§ 6.  Pålæg om tilbageholdelse gives af det sociale  

 udvalg (magistraten) på det sted, hvor skyldneren bor, eller, hvis han ikke  

 har kendt bopæl her i landet, på det sted, hvor tilbageholdelse skal  

 foretages.
Det beløb, der skal tilbageholdes ved hver udbetaling til  

 skyldneren, fastsættes således, at der overlades ham det nødvendige til eget  

 og families underhold.
 Stk. 2.  Pålægget skal være skriftligt og angive  

 indholdet af §§ 7-8 samt § 22.
 Stk. 3.  Er skyldneren forhyret med dansk skib, kan  

 bestemmelserne i stk. 1-2 fraviges efter nærmere af justitsministeren  

 fastsatte regler.
 Stk. 4.  Den, som har modtaget pålæg om tilbageholdelse,  

 skal indbetale tilbageholdte beløb til det sociale udvalg (magistraten).  

 Indbetaling skal ske, efterhånden som tilbageholdelse finder sted, medmindre  

 vedkommende myndighed fastsætter en anden betalingsordning.
§ 7.  Den arbejdsgiver, som har modtaget pålæg om  

 tilbageholdelse i løn m.v., skal, hvis skyldneren ophører at være beskæftiget  

 hos ham, straks give den bidragsinddrivende myndighed skriftlig underretning  

 herom.
Er det ham bekendt, hvor skyldneren herefter har beskæftigelse, skal  

 han samtidig oplyse dette.
 § 8.  Den, der har modtaget pålæg om tilbageholdelse i  

 løn m.v., er erstatningspligtig, såfremt pålægget ikke efterkommes.  

 Erstatningsbeløbet kan inddrives ved udpantning.
 § 9.  Skal der tilbageholdes bidrag til flere  

 bidragsberettigede, fordeles det tilbageholdte beløb mellem de berettigede  

 efter den inddrivende myndigheds nærmere bestemmelse.
 § 10.  Skønnes det, at et forfaldent bidrag ikke vil  

 kunne inddrives ved udpantning eller tilbageholdelse i løn m.v., træffes der  

 efter den bidragsberettigedes anmodning afgørelse om, hvorvidt skyldneren  

 skal hensættes til afsoning af bidraget.
 Stk. 2.  Afgørelsen træffes af politimesteren (i  

 København af politidirektøren) på det sted, hvor skyldneren bor, eller, hvis  

 han ikke har kendt bopæl her i landet, på det sted, hvor den  

 bidragsberettigede bor.
 § 11.  Bidragsskyld på 1.000 kr. eller derunder  

 afsones med en dag for hver 50 kr., dog mindst to dage.
 Stk. 2.  Den del af skylden, som overstiger 1.000 kr.,  

 afsones med en dag for hver 100 kr.
 Stk. 3.  Ved afsoning af flere bidragsforpligtelser  

 beregnes afsoningstiden efter det samlede bidragsbeløb.
 Stk. 4.  Afsoningen sker efter reglerne om straf af  

 hæfte.
§ 12.  Skyldneren kan ikke hensættes til afsoning i  

 mere end 60 dage inden for et tidsrum af et år, selv om afsoningen vedrører  

 flere bidragsforpligtelser.
Den del af bidragene, der som følge heraf ikke  

 kommer til afsoning, og som var forfalden ved afsoningens påbegyndelse, kan  

 heller ikke senere forlanges afsonet.
 § 13.  Ved periodisk forfaldende bidrag kan afsoning  

 kun ske for mindre end en måneds bidrag, såfremt der ikke vil påløbe  

 yderligere bidrag efter den pågældende bidragsbestemmelse.
 § 14.  Tjenstgørende værnepligtige kan ikke hensættes  

 til afsoning, så længe de er indkaldt.
 § 15.  Afgørelse om afsoning eller om afsoningens  

 iværksættelse kan udsættes, såfremt skylden afdrages i overensstemmelse med  

 en af politimesteren (i København af politidirektøren) fastsat  

 afdragsordning, eller det skønnes, at skyldneren er ude af stand til at  

 betale på grund af forhold, som ikke kan lægges ham til last, såsom sygdom,  

 uforskyldt arbejdsløshed eller særlig tyngende forsørgerpligter.
 Stk. 2.  Inden der træffes sådan bestemmelse, skal der  

 så vidt muligt indhentes en erklæring fra den bidragsberettigede.
§ 16.  Bestemmelse om, at skyldneren skal hensættes  

 til afsoning, kan ikke indbringes for højere administrativ myndighed, men  

 skyldneren kan forlange spørgsmålet om frihedsberøvelsens lovlighed forelagt  

 domstolene efter reglerne i retsplejelovens kapitel 43 a.
Skyldneren skal  

 samtidig med bestemmelsen om afsoning gøres bekendt hermed.
 § 17.  Afsoning af bidrag medfører ikke bortfald af  

 betalingspligt eller af de andre midler til bidragets inddrivelse eller af  

 retten til at kræve bidraget udbetalt af det offentlige.
 § 18.  Udgifterne ved afsoning afholdes af  

 statskassen.
 § 19.  Agter en skyldner at tage bopæl eller fast  

 ophold i udlandet, inden han har opfyldt hele sin bidragspligt, skal han  

 inden udrejsen, om fornødent efter det sociale udvalgs (magistratens)  

 bestemmelse og i det omfang og på den måde, udvalget (magistraten) finder det  

 passende, opfylde bidragspligten eller stille sikkerhed herfor.
 Stk. 2.  Undlader skyldneren at stille sikkerhed for  

 bidragspligtens opfyldelse som fastsat i stk. 1, kan det sociale udvalg  

 (magistraten) bestemme, at fremtidige bidrag for en nærmere fastsat periode  

 skal kunne inddrives straks.
 Stk. 3.  Består en af skyldneren stillet sikkerhed i  

 kaution, finder reglerne i §§ 2-9 tilsvarende anvendelse ved bidragets  

 inddrivelse hos kautionisterne.
Stk. 4.  Bestemmelsen i stk. 1 omfatter ikke personer,  

 som tager bopæl eller fast ophold i Finland, Island, Norge eller Sverige.
I  

 det omfang, det fastsættes af justitsministeren, omfatter bestemmelsen heller  

 ikke personer, som tager bopæl eller fast ophold i andre lande, med hvilke  

 der er indgået aftale om ydelse af bistand ved inddrivelse af  

 underholdsbidrag.
 § 20.  Efter overøvrighedens bestemmelse kan reglerne  

 i § 19 bringes til anvendelse over for en mand, der er part i en påbegyndt  

 faderskabssag.
 § 21.  Ved inddrivelse af bidrag i medfør af § 19,  

 stk. 2, indbetales det indkomne beløb til overformynderiet (* 1), medmindre  

 der med overøvrighedens tilladelse træffes anden bestemmelse.
 Stk. 2.  Ophører bidragspligten, inden beløbet er  

 opbrugt, tilfalder den tilbageværende del af dette skyldneren eller hans bo.
 § 22.  Overtrædelse af § 3, stk. 2, og § 7 straffes  

 med bøde, medmindre strengere straf er forskyldt efter den øvrige lovgivning.
 § 23.  Retten til at anvende tilbageholdelse i løn  

 m.v. eller afsoning bortfalder, hvis begæring om bidragets inddrivelse ikke  

 fremsættes inden 1 år efter bidragets forfaldstid.
Stk. 2.  Der kan ikke træffes bestemmelse om afsoning af  

 bidrag, der vedrører en periode, som ligger mere end 1 år forud for det  

 tidspunkt, da den i stk. 1 nævnte begæring blev fremsat.
Tilbageholdelse i  

 løn m.v. eller afsoning kan ikke ske for bidrag, som har været forfaldne i  

 mere end 5 år.
 Stk. 3.  Ved inddrivelse af børnebidrag, der er udbetalt  

 forskudsvis af det offentlige, gælder § 28 i lov om børnetilskud og andre  

 familieydelser.
§ 23 a.  Afgørelser, der træffes af det sociale udvalg  

 (magistraten), kan indbringes for amtsankenævnet.
Afgørelser, der træffes af  

 de kommunale myndigheder i København eller Frederiksberg, kan indbringes for  

 den sociale ankestyrelse.
 Stk. 2.  Stk. 1 gælder ikke for afgørelser efter § 4 og  

 pålæg om tilbageholdelse efter § 5.
 § 24.  Denne lov træder i kraft den 1. juli 1963.
Stk. 2.  Loven finder anvendelse også med hensyn til de  

 inden dens ikrafttræden opståede bidragsforpligtelser.
Reglerne om afsoning  

 kommer til anvendelse på alle bidrag, med hensyn til hvilke afsoningsordre  

 ikke er udfærdiget inden lovens ikrafttræden.
 Stk. 3.  Lov nr. 133 af 7. maj 1937 om inddrivelse og  

 sikring af underholdsbidrag ophæves.
 § 25.  Loven gælder ikke for Grønland.
Justitsministeriet, den 15. september  

 1986 Erik Ninn-Hansen /M.
Levy (* 1) Nu en af de godkendte forvaltningsafdelinger.
