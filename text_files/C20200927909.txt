Cirkulære om organisationsaftale for pædagoger m.fl. i Kriminalforsorgen Generelle bemærkninger 1. Skatteministeriet, Medarbejder- og Kompetencestyrelsen og CO10  Centralorganisationen af 2010 har den 28. februar 2020 indgået vedlagte organisationsaftale for pædagoger m. fl. i Kriminalforsorgen.
 2. Organisationsaftalen udgør sammen med Fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010 (LC/CO10-fællesoverenskomsten) det samlede overenskomstgrundlag.
 3. Der er i forbindelse med overenskomstforhandlingerne i 2018 aftalt, at aftalens titel ændres til organisationsaftale for pædagoger m.fl. i Kriminalforsorgen samt aftalt forhøjelse af kvalifikationstillæg for pædagoger m. fl. med seminaruddannelse eller lignende med virkning fra 1. oktober 2018.
 4. Alle grundbeløb er justeret til 31. marts 2012-niveau.
For at lette overblikket er cirkulærebemærkninger, der relaterer sig til en enkelt bestemmelse, nu opført som bemærkning til denne bestemmelse.
Andre bemærkninger er opført under Generelle bemærkninger.
Denne redaktionelle ændring medfører ikke nogen ændringer i bestemmelsernes, henholdsvis bemærkningernes retlige status.
 5. Cirkulæret træder i kraft den 28. februar 2020 og har virkning fra den 1. april 2018. Samtidig ophæves Finansministeriets cirkulære af 27. januar 2009 (Perst. nr. 004-09).
Skatteministeriet, Medarbejder- og Kompetencestyrelsen, den 12. maj 2020 Louise Christensen Bilag Organisationsaftale for pædagoger m.fl. i Kriminalforsorgen - Nedennævnte bestemmelser supplerer og/eller fraviger fællesoverenskomsten mellem Finansministeriet og Lærernes Centralorganisation og CO10 - Centralorganisationen af 2010 (CO10/LC-fællesoverenskomsten).
§ 1. Dækningsområde Organisationsaftalen omfatter pædagoger med flere ansat i Kriminalforsorgen.
 Stk. 2. Organisationsaftalen omfatter ikke ansatte, der er omfattet af anden organisationsaftale eller overenskomst.
§ 2. Lønsystemet Lønsystemet er etableret i henhold til den til enhver tid gældende rammeaftale om nye lønsystemer, hvis bestemmelser gælder, hvor intet andet måtte være anført i denne aftale.
 Stk. 2. Lønsystemet består af en basisløn, jf. § 3, og en tillægsdel, jf. § 4. Tillægsdelen omfatter centralt aftalte tillæg samt lokalt aftalte funktionstillæg, kvalfikationstillæg, engangsvederlag og resultatløn.
 Stk. 3. Ved ansættelse på deltid ydes forholdsmæssig løn.
 Stk. 4. Overtidsbetaling beregnes pr. time som 1/1924 af den samlede faste løn, eksklusiv evt. rådigheds-/merarbejdstillæg.
 Stk. 5. Alle basislønninger og tillæg er angivet i årligt grundbeløb (niveau 31. marts 2012).
§ 3. Basisløn Basislønnen for pædagoger med flere er: 259.511 kr.
§ 4. Tillæg Til pædagoger m. fl. ydes et funktionstillæg på kr. 11.800.
 Stk. 2. Med virkning fra 1. oktober 2018 ydes et kvalifikationstillæg på 14.600 kr. til pædagoger m. fl. med seminarieuddannelse eller lignende.
§ 5. Pension Ansættelsesmyndigheden indbetaler pensionsbidrag på 18 pct. af basislønnen og af varige og midlertidige tillæg efter § 4. Pensionsbidragene indbetales til CO II-Pension i PFA.
§ 6. Overgangsordninger for ansatte, der overgår til organisationsaftalen Pædagoger m. fl., der overgår fra tjenestemandslignende vilkår til at være omfattet af denne organisationsaftale, bevarer samme ret til tillæg som efter aftale om nyt lønsystem for tjenestemænd og tjenestemandslignende ansatte i Kriminalforsorgen under Kriminalforsorgsforeningens område.
§ 7. Arbejdstid De ansatte er omfattet af den til enhver tid gældende aftale om arbejdstid i staten (Statens arbejdstidsaftale).
§ 8. Midlertidig tjeneste i højere stilling Under midlertidig tjeneste i højere stilling anvendes de for statens tjenestemænd gældende regler.
§ 9. Ikrafttræden og opsigelse Organisationsaftalen har virkning fra 1. april 2018 og kan af hver af parterne opsiges skriftligt med 3 måneders varsel til en 31. marts, dog tidligst 31. marts 2021. Samtidig ophæves organisationsaftale af 27. januar 2009 (Perst. nr. 004-09).
