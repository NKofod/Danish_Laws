Fremsat den 10. december 2009 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Ole Hækkerup (S) og Flemming Møller Mortensen (S) Forslag til folketingsbeslutning om gratis klimatjek af boliger og virksomheder Folketinget pålægger regeringen at tilbyde alle boligejere et gratis klimatjek af deres bolig.
Dermed får de et sagligt beslutningsgrundlag for at investere i klimaforbedringer af deres bolig.
Tilsvarende skal kurveknækkeraftalerne med virksomheder fremmes, således at de også tilskyndes til at spare på energien og dermed reducere Danmarks CO2-udledning.
Der afsættes 250 mio. kr. årligt i 2010 og 2011 til ordningen.
Bemærkninger til forslaget Forslagsstillerne ønsker at give alle boligejere mulighed for at få et klimatjek.
Overvejer man investeringer i boligen, skal man kunne ringe til et centralt telefonnummer og inden for få uger få besøg af en energikonsulent, der vil udføre et gratis klimatjek.
Energikonsulenten skal fokusere på konkrete tiltag, som boligejeren kan foretage for at reducere energiforbruget.
Klimatjekket må ikke blive et stykke papir, der bare ligger i en skuffe og samler støv.
Derfor skal klimatjekket også omfatte en samtale mellem boligejeren og konsulenten.
Ordningen skal tilrettelægges på en måde, så det også bliver attraktivt for boligforeninger, herunder andelsboligforeninger, at få besøg af en energikonsulent.
Netop denne type boliger er ofte af en ældre type, hvor der potentielt kan være en stor besparelse at hente.
Virksomhederne skal også med.
Derfor vil Socialdemokratiet fremme kurveknækkeraftalen for virksomheder, hvorefter virksomheder kan indgå aftale om at nedbringe deres energiforbrug.
I dag er det Elsparefonden, der administrerer kurveknækkeraftalen, og fonden er derfor et godt bud på en kompetent institution, der kan fremme ordningen med flere energikonsulenter, kampagner til øget synlighed og opsøgende arbejde blandt mindre virksomheder.
 Der afsættes 125 mio. kr. årligt i 2010 og 2011, som vil kunne finansiere omkring 50.000 klimatjek i private hjem, og tilsvarende 125 mio. kr. årligt i 2010 og 2011 til at fremme kurveknækkeraftalen for virksomheder, dvs. i alt 500 mio. kr.
 Forslaget er en del af Socialdemokratiets klimajobplan, der skal skabe tusindvis af klimajob med en investering på 4 mia. kr. i 2010 og 2011.
Skriftlig fremsættelse Mette Gjerskov (S):
 Forslag til folketingsbeslutning om gratis klimatjek af boliger og virksomheder.
(Beslutningsforslag nr.
B 78).
