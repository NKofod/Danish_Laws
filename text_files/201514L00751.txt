Betænkning afgivet af Skatteudvalget den 28. april 2016 Betænkning over Forslag til lov om ændring af ligningsloven, aktieavancebeskatningsloven, kursgevinstloven og skattekontrolloven (Skattebegunstigelse af individuelle medarbejderaktieordninger og skattefrihed for godtgørelse til visse asbestofre) [af skatteministeren (Karsten Lauritzen)]:
1.  Ændringsforslag Skatteministeren har stillet 5 ændringsforslag til lovforslaget, herunder om deling af lovforslaget.
2. Udvalgsarbejdet Lovforslaget blev fremsat den 30. marts 2016 og var til 1. behandling den 5. april 2016. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til den del af lovforslaget, der vedrører skattebegunstigelsen af individuelle medarbejderaktieordninger, har inden fremsættelsen været sendt i høring, og Skatteministeriet sendte den 2. februar 2016 dette udkast til udvalget, jf.
SAU alm. del  bilag 99. Den 30. marts 2016 sendte skatteministeren de indkomne høringssvar og et notat herom til udvalget.
Den del af lovforslaget, der vedrører skattefrihed for godtgørelse til visse asbestofre, har ikke været sendt i høring.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra DI.
 Skatteministeren har over for udvalget kommenteret den skriftlige henvendelse.
Spørgsmål Udvalget har stillet 4 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller ændringsforslag nr. 1 om deling af lovforslaget til vedtagelse.
 Et flertal i udvalget (DF, V, LA, RV og KF) indstiller de under A og B nævnte lovforslag til vedtagelse med de stillede ændringsforslag.
 Radikale Venstres medlem af udvalget bemærker, at RV stemmer for lovforslag B om skattebegunstigelse af individuelle medarbejderaktieordninger, idet RV noterer sig, at initiativet finansieres ved udvidelse af det økonomiske råderum og den allerede vedtagne finanslov.
Et mindretal i udvalget (S og EL) indstiller det under A nævnte lovforslag til vedtagelse med det under nr. 2 stillede ændringsforslag.
Mindretallet indstiller det under B nævnte lovforslag til forkastelse ved 3. behandling og vil stemme hverken for eller imod de under nr. 3-5 stillede ændringsforslag.
Enhedslistens medlemmer af udvalget bemærker, at EL er imod skattebegunstigelse af medarbejderaktier.
EL var glad, da den tidligere regering fik fjernet denne skattebegunstigelse i finansloven for 2012. EL mener tillige, at de økonomiske konsekvenser, som de fremstår i lovforslaget, er meget usikre, hvilket blot bestyrker EL i sin modstand mod lovforslaget.
Et andet mindretal i udvalget (ALT) indstiller det under A nævnte lovforslag til vedtagelse med det under nr. 2 stillede ændringsforslag.
Mindretallet vil redegøre for sin stilling til det under B nævnte lovforslag og til de under nr. 3-5 stillede ændringsforslag ved 2. behandling.
Et tredje mindretal i udvalget (SF) indstiller det under A nævnte lovforslag til vedtagelse med det under nr. 2 stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for de under nr. 3-5 stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af ligningsloven (Skattefrihed for godtgørelse til visse asbestofre)« omfattende § 1, nr. 1, og § 5.
 B. »Forslag til lov om ændring af ligningsloven, aktieavancebeskatningsloven, kursgevinstloven og skattekontrolloven (Skattebegunstigelse af individuelle medarbejderaktieordninger)« omfattende § 1, nr. 2-4, §§ 2-4 og § 5, stk. 1 og 3-5.
[Forslag om deling af lovforslaget] b Ændringsforslag til det under A nævnte lovforslag Til § 5 2) Paragraffen affattes således:
»§ 5 Loven træder i kraft den 1. juli 2016 og har virkning fra og med indkomståret 2016.« [Konsekvensændring som følge af ændringsforslag nr. 1] c Ændringsforslag til det under B nævnte lovforslag Til § 1 Af skatteministeren, tiltrådt af et flertal (DF, V, LA, SF, RV og KF):
 3) I den under nr. 2 foreslåede § 7 P ændres i stk. 3, 1. pkt., »bestemmelse« til: »paragraf«.
[Præcisering af reglens rækkevidde] 4) I den under nr. 2 foreslåede § 7 P indsættes i stk. 4 efter »købe- eller tegningsret,«: »og årslønnen på det tidspunkt, hvor aftalen indgås,«.
[Præcisering af tidspunktet for opgørelse af årslønnen] Til § 5 5) I stk. 3 ændres »§ 1, nr. 2-4, og §§ 2-4« til: »Loven«.
[Konsekvensændring som følge af ændringsforslag nr. 1] Bemærkninger Til nr. 1 Det foreslås at dele lovforslaget i to forslag.
Det ene forslag (A) vedrører godtgørelse til visse asbestofre.
Det andet forslag (B) vedrører skattebegunstigelse af individuelle medarbejderaktieordninger.
Til nr. 2 Der er tale om en konsekvensændring som følge af forslaget om deling af lovforslaget i to forslag, jf. ændringsforslag nr. 1.
Til nr. 3 Ifølge den foreslåede bestemmelse i ligningslovens 7 P, stk. 3, anses ændring i en aftale af udnyttelses- eller købskursen, af antallet af aktier eller købe- eller tegningsretter eller af den aktieklasse, hvori den ansatte erhverver aktier, med henblik på anvendelse af reglerne i denne bestemmelse ikke for en afståelse eller erhvervelse af nye aktier eller købe- eller tegningsretter.
Der kan opstå tvivl om, hvorvidt der med »denne bestemmelse« sigtes til kun stk. 3 eller til hele paragraffen, dvs. ligningslovens § 7 P.
Der skal med henvisningen sigtes til paragraffen.
Det foreslås derfor i ændringsforslaget at ændre »bestemmelse« til »paragraf«, hvormed det tydeliggøres, at de ændringer, der foretages, er med henblik på anvendelse af reglerne i paragraffen, dvs. ligningslovens § 7 P.
Til nr. 4 Efter den foreslåede bestemmelse i ligningslovens § 7 P, stk. 2, nr. 2, er skattefriheden i ligningslovens § 7 P, stk. 1, betinget af, at værdien af det samlede vederlag i samme år ikke overstiger 10 pct. af den ansattes årsløn på det tidspunkt, hvor aftalen indgås.
Det betyder, at der for et givet år sker en opgørelse af værdien af det samlede vederlag.
Denne værdi sammenholdes med den årsløn, der er opgjort på det tidspunkt, hvor aftalen er indgået.
 Ifølge ligningslovens § 7 P, stk. 4, skal vurderingen af, om betingelsen i stk. 2, nr. 2, er opfyldt, foretages ud fra vederlagets værdi på det tidspunkt, hvor den faktiske udnyttelseskurs for købe- eller tegningsretten henholdsvis den faktiske købskurs for aktierne foreligger, dog senest på det tidspunkt, hvor den ansatte erhverver ubetinget ret til aktien eller købe- eller tegningsretten, jf. dog stk. 5.
 I ligningslovens § 7 P, stk. 4, skal vurderingen af, om betingelsen i stk. 2, nr. 2, er opfyldt, foretages ud fra årslønnen på det tidspunkt, hvor aftalen indgås, jf. stk. 2, nr. 2. Dette fremgår imidlertid kun af lovforslagets bemærkninger og ikke direkte af bestemmelsen i stk. 4.
 Det foreslås derfor i stk. 4 at tilføje, at vurderingen af, om betingelsen i stk. 2, nr. 2, er opfyldt, skal foretages ud fra årslønnen på det tidspunkt, hvor aftalen indgås.
Til nr. 5 Der er tale om en konsekvensændring som følge af forslaget om deling af lovforslaget i to forslag, jf. ændringsforslag nr. 1.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Morten Marinus (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Merete Riisager (LA) nfmd.
Ole Birk Olesen (LA) Brian Mikkelsen (KF) Ane Halsboe-Jørgensen (S) Jens Joel (S) fmd.
Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Anne Paulin (S) Rune Lund (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
