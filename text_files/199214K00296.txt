Nr BTL 296 Betænkning over Forslag til lov om ændring af forskellige skattelove  

 (Beskatning af goodwill m.v.)   

 Nr L 296 1992-93, 1. samling Afgivet af Skatteudvalget Afgivet: 19930618 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret dels skriftligt, dels i samråd.
 Endvidere har udvalget modtaget skriftlige henvendelser fra:
Advokatrådet, C-88 A/S, Dansk Tandlægeforening, Detailhandelens Fællesråd, Erhvervenes Skattesekretariat, Foreningen af Rådgivende Ingeniører, Foreningen af Statsautoriserede Revisorer, Håndværksrådet, Intax A/S, Møller & Skjødt, Pristed, Ejnar, Højbjerg, Pro Advertising I/S, Revisionsfirmaet Albert Pedersen/Edelbo & Dalgaard A/S, Revisionsfirmaet S.
A.
Spallou, ReviTax og Aarhus Elektro.
 Nogle af skatteministerens kommentarer til skriftlige henvendelser er  

 optrykt som bilag til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet anfører, at i regeringsgrundlaget »En ny start« blev  

 det fastslået, at beskæftigelsen skal øges, og at der skulle gennemføres en  

 skatteomlægning, der skal nedbringe skatten af arbejdsindkomst.
 Samtidig afstak regeringen en række retningslinier for skatteomlægningen:
 - Det samlede økonomiske grundlag for de enkelte familier i egen bolig  

 måtte ikke forringes.
 - Den samlede omlægning skulle sikre balance - socialt og mellem de  

 forskellige boligformer.
 - Der skulle skabes sammenhæng i skattesystemet, så forskellige indkomster  

 blev beskattet ensartet, således at omgåelsesmuligheder blev imødegået,  

 således at der skabtes større enkelhed og således, at der sikredes en bedre  

 fordeling af skattebyrden, samtidig med at retssikkerheden prioriteredes  

 højt.
 - Vægten i beskatningen skulle forskydes fra indkomstbeskatning til  

 miljøskatter.
Flertallet konstaterer, at disse krav er opfyldt med de fremsatte  

 lovforslag til omlægning af skattesystemet.
Samtidig styrkes erhvervenes  

 konkurrenceevne.
 Med de fremsatte lovforslag tilvejebringes et skattesystem, som sikrer  

 markant lavere skatteprocenter på alle indkomstniveauer.
 Grundlaget for sænkningen af skatteprocenterne er bl.a. tilvejebragt  

 gennem en ensartet beskatning af forskellige typer af indkomster.
 Samtidig betyder den lavere, men ensartede beskatning, at bæredygtige og  

 fornuftige investeringer, der skaber vækst og beskæftigelse, begunstiges på  

 bekostning af ufrugtbare og rent skattemæssigt begrundede transaktioner, der  

 alene bygger på og bæres af det tidligere skattesystems mangler og manglende  

 sammenhæng.
 Med skatteomlægningen er grundlaget skabt for et skattesystem, der skaber  

 og understøtter forudsætningerne for ny vækst og dynamik i samfundet, hvor vi  

 hidtil har levet med en samfundsudvikling, der i væsentlig grad var afstemt  

 efter uhensigtsmæssige og skadelige skattemæssige overvejelser og  

 kalkulationer.
 Skatteomlægningen er både økonomisk og socialt nøje afbalanceret.
 Provenuet til de markant lavere trækprocenter på alle indkomstniveauer er  

 tilvejebragt ved hjælp af indførelse af nye grønne afgifter, ved hjælp af  

 øremærkede arbejdsmarkedsbidrag og gennem en eliminering af misforhold og  

 misvækster, der har muliggjort, at grupper af skattepligtige har haft  

 mulighed for en lav skattebelastning i skærende kontrast til deres  

 forbrugsmuligheder.
 Indførelse af grønne afgifter er fulgt op af skattelettelser for  

 lavindkomster kombineret med en forhøjelse af børnefamilieydelsen, således at  

 de grupper, der belastes forholdsmæssigt hårdest af de grønne afgifter,  

 kompenseres.
 De helt nødvendige sænkninger af skatteprocenterne er fulgt op af en  

 normal beskatning af hidtil skattefri eller lavt beskattede indkomster.
 Med de øremærkede arbejdsmarkedsbidrag er der skabt synlighed i  

 finansieringen af præcist angivne udgiftsformål på arbejdsmarkedet.
Regeringens helt nødvendige krav om sikring af boligejernes økonomiske  

 vilkår er indfriet.
Rentefradragets værdi følger sænkningen af  

 skatteprocenterne, og sideløbende hermed nedsættes lejeværdien.
Hertil kommer  

 mulighederne for gennem konvertering af realkreditlån at tilpasse sig det  

 ændrede renteniveau.
 Personskattelettelserne er gennemført, uden at erhvervslivets omkostninger  

 herved er forøget.
På denne baggrund skal flertallet konkludere, at der ved gennemførelse af  

 skatteomlægningen er sikret - væsentlige reduktioner af skatteprocenterne af arbejdsindkomst, - øget miljøansvarlighed i beskatningen, - et skattesystem, der er tilpasset verden omkring os, både hvad struktur  

 og beskatningsprocenter angår, - et beskatningssystem, som tilvejebringer grundlaget for en ny vækst og  

 dynamik i samfundet, - en beskatning, som sikrer boligejernes økonomiske situation, - og et skattesystem, som skaber sikkerhed for skatternes udvikling i de  

 kommende år.
 Flertallet opfordrer Folketingets øvrige partier, erhvervslivet,  

 arbejdsmarkedets parter, kommuner og amter samt alle øvrige gode kræfter i  

 det danske samfund til at deltage i det store, vanskelige og spændende  

 projekt, det er at få skabt øget beskæftigelse, ny fremgang og dermed en  

 »Ny kurs mod bedre tider« for alle danskere.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af lovforslagene har  

 partierne ved tidligere lejligheder selv fremlagt, men i helt andre  

 sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Sammenfattende kan det om skatteforslagene konkluderes, at skattereformen  

 bl.a. rammer den private ejendomsret, erhvervslivet, ejerboligerne og  

 pensionsopsparingen.
Dertil kommer, at skattetrykket hurtigt vil stige som  

 følge af de voksende offentlige udgifter.
Mindretallet opfatter lovforslagene som et ideologisk angreb på den  

 private ejendomsret.
Balancen i ejerforholdene i dansk erhvervsliv vil blive  

 forrykket fra individuel privateje til dominans fra store fonde.
Hertil  

 bidrager især lovforslagene om beskatning af aktie- og ejendomsavancer samt  

 beskatning af goodwill.
Regeringens ændringsforslag ændrer ikke afgørende på  

 dette forhold.
 Den private ejendomsret er selve livsnerven i det privatkapitalistiske  

 system, som har vist sig at være alle andre systemer overlegent med hensyn  

 til at sikre størst velfærd og velstand for hele samfundet og dets borgere.
Lovforslagene om beskatning af aktieavancer, ejendomsavancer og goodwill  

 vil formindske enkeltpersoners lyst til at løbe en risiko og investere i  

 erhvervsvirksomheder.
I stedet vil man foretrække passive investeringer med  

 betydelig mindre risiko.
Det privatkapitalistiske system bygger i  

 allerhøjeste grad på, at man, hvis man løber en risiko, til gengæld har  

 mulighed for at opnå en økonomisk gevinst.
Fjerner man de økonomiske  

 incitamenter, herunder muligheden for formuedannelse, slår man dynamikken i  

 samfundet i stykker med tab af velstand og velfærd til følge.
Mindretallet vender sig endvidere imod den progressive beskatning af  

 kapitalindkomst.
Gennemføres regeringens lovforslag, vil der ikke længere  

 være symmetri mellem beskatning af renteindtægter og renteudgifter, hvilket  

 forekommer uheldigt og ulogisk.
 Mindretallet er enig med Ligestillingsrådet, når dette i et svar til  

 Skatteudvalget (L 283, spørgsmål 26) kritiserer reglen om, at begge  

 ægtefællers kapitalindkomst beregnes på toppen af beregningsgrundlaget hos  

 den ægtefælle, der har den højeste personlige indkomst.
Der er uenighed mellem regeringen og erhvervslivets organisationer om  

 størrelsen af erhvervsbelastningen i lovforslagene, men der er ingen tvivl  

 om, at virksomhederne bliver stærkt belastet til skade for konkurrenceevnen.  

 Det vil trække i den forkerte retning med hensyn til beskæftigelse og  

 arbejdsløshed.
Mindretallet peger i den forbindelse især på lovforslagene om  

 afskaffelse af udlandslempelse, varelagernedskrivning og adgangen til at  

 henlægge til investeringsfonds samt nedsættelse af nedskrivningsprocenten  

 efter husdyrbesætningsloven.
Desuden vil nogle af de grønne afgifter belaste  

 erhvervenes omkostninger, hvilket også i allerhøjeste grad gælder den  

 skærpede beskatning af personalegoder samt de stærkt forringede muligheder  

 for fradrag for befordringsudgifter.
 I stedet for at stoppe for adgangen til at henlægge til investeringsfonds  

 bør ordningen udbygges til en egentlig konjunkturudligningsfond som foreslået  

 af mindretallet i et konkret lovforslag, der for øjeblikket er til behandling  

 i Folketinget.
Herved løses det problem, som mange erhvervsdrivende har med svingende  

 indtægter.
Er der ikke gode muligheder for at udjævne de svingende indtægter  

 over årene, kommer de erhvervsdrivende til at betale en højere skat, end hvis  

 indtægten var jævnt fordelt, hvilket naturligvis opleves som en stor  

 uretfærdighed.
 Et særligt problem er erhvervenes bidrag til de tre arbejdsmarkedsfonde  

 specielt efter 1997.
 Den kraftige erhvervsbelastning kan kun undgå at skade virksomhedernes  

 konkurrenceevne, hvis der gennemføres en sænkning af lønniveauet, men det har  

 ikke været muligt at formå regeringen til at erkende dette faktum.
Mindretallet vender sig stærkt imod den nye skat, som regeringen kalder  

 øremærkede arbejdsmarkedsbidrag.
I realiteten er det den gamle  

 socialdemokratiske ide om en bruttoskat, der optræder under denne betegnelse.  

 Bruttoskatten rammer pensionsopsparingen, selv om en sådan opsparing i  

 allerhøjeste grad er samfundsgavnlig.
Lønmodtagerne vil opleve, at der vil  

 blive opkrævet bruttoskat også af beløb, som arbejdsgiveren indbetaler til  

 aftalte pensionsordninger, og som lønmodtageren derfor ikke selv får  

 udbetalt.
Dette forhold medfører i øvrigt en klar forskelsbehandling mellem  

 lønmodtagere med private pensionsordninger i forhold til lønmodtagere med ret  

 til tjenestemandspension.
Regeringens forsøg på at rette op på dette  

 misforhold ved at foreslå en nedsættelse af tjenestemandspensionen virker  

 krampagtigt og vil give anledning til berettiget harme i tjenestemandskredse.
De, der sparer op til kapitalpension, bliver særlig hårdt ramt.  

 Fradragsværdien begrænses, og det indbetalte beløb bruttobeskattes, samtidig  

 med at skatten på udbetalingerne bevares uændret på 40 pct.
Et helt specielt  

 problem vil opstå for de personer, som har en ordning, hvor arbejdsgiveren  

 indbetaler til kapitalpensionen.
Disse personer vil efter regeringens forslag  

 ikke netto kunne indbetale et beløb helt op til det fastlagte loft over den  

 årlige indbetaling til kapitalpension (i 1993 30.000 kr.), idet  

 forsikringsselskabet skal indbetale bruttoskatten, uden at lønmodtageren får  

 mulighed for at »fylde op« til loftet.
Dette problem eksisterer  

 ikke for personer, der selv indbetaler til kapitalpensionen.
 Mindretallet finder det endvidere stærkt betænkeligt, at der med  

 bruttoskatten introduceres en ny skatteskrue, som kan anvendes til yderligere  

 forhøjelser af skatten på et senere tidspunkt.
Trods talrige løfter fra regeringen om det modsatte belaster  

 skattereformen boligejerne.
Nedsættelsen af lejeværdien kan slet ikke  

 kompensere for den reducerede skattemæssige værdi af rentefradraget.  

 Forskellen er i et svar til Skatteudvalget af skatteministeren selv opgjort  

 til en belastning af boligejerne på 2,6 mia. kr., når reformen er fuldt  

 gennemført.
 Ejere af sommerhuse og pensionister i ejerboliger får en særlig følelig  

 belastning, idet disse ikke får del i den i øvrigt særdeles beskedne  

 nedsættelse af lejeværdien.
Ejerboliger kan derudover i fremtiden forvente yderligere  

 skatteforhøjelser, hvis rentefaldet slår igennem og bevirker højere  

 ejendomsvurderinger.
Det fører til højere ejendomsskatter og en højere  

 lejeværdi.
Unge med særlig stor gæld i forbindelse med uddannelseslån rammes hårdt af  

 rentefradragsrettens forringelse.
Regeringens henvisning til en  

 bistandsordning for unge med store lån og lille eller ingen indtægt vil ikke  

 komme den store del af ungdommen med det omtalte problem til gode.
 Forringelsen af befordringsfradraget kombineret med forhøjelsen af  

 benzinafgiften rammer bilisterne og skader mobiliteten på arbejdsmarkedet.  

 Handelsrejsende og andre, der er afhængige af firmabil, rammes særlig hårdt.  

 Forringelserne er så markante, at også bilbranchen vil blive hårdt ramt.
 De ganske mange mennesker, der i forbindelse med en skilsmisse er pålagt  

 børne- eller underholdsbidrag, rammes hårdt af begrænsningen af  

 fradragsværdien af de nævnte bidrag.
Da familier med kun een indkomst ikke har mulighed for at overføre det  

 uudnyttede bundfradrag i den foreslåede topskat mellem ægtefællerne, vil  

 disse familier skulle betale mere i skat end familier med to indkomster.  

 Dette problem, som også findes i dag, vil blive forværret af regeringens  

 forslag.
Regeringens ændringsforslag vil yderligere forstærke problemet.
Mindretallet er enig med regeringen i behovet for markante lettelser i  

 beskatningen af arbejdsindkomster, som er særdeles høj i Danmark sammenlignet  

 med andre lande.
Men mindretallet er uenig med regeringen i valg af metode  

 til at nå dette mål.
Som beskrevet i ovenstående flytter regeringens forslag  

 en lang række skattepolitiske hegnspæle i socialdemokratisk og centralistisk  

 retning og altså væk fra, hvad mindretallet finder ret og rimeligt.
Derfor  

 afviser mindretallet regeringens skattereform og indstiller alle 23  

 lovforslag i reformen til forkastelse.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret . Mindretallet vil  

 stemme imod de stillede ændringsforslag, der lemper beskatningen.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf skatteministeren , tiltrådt af et flertal  

 (S, CD, RV og KRF):
 Til § 1 1) I den under nr. 4 foreslåede § 16 F  

 indsættes efter stk. 3 som nyt stykke:
»Stk. 4. Ved overdragelser mellem en person og et selskab  

 m.v. som nævnt i selskabsskattelovens §§ 1 og 2 eller fondsbeskatningslovens  

 § 1 eller mellem sådanne selskaber indbyrdes, hvor den ene af parterne i  

 overdragelsen på grund af aktiebesiddelse, vedtægtsbestemmelse, aftale eller  

 fælles ledelse har bestemmende indflydelse på den anden parts handlemåde,  

 nedsættes erhververens afskrivningsgrundlag efter stk. 1 og 2 til et beløb  

 svarende til overdragerens skattepligtige fortjeneste efter § 16 E.« Stk. 4 bliver herefter stk. 5.
 Til § 4 2) Nr. 1 affattes således:
 »1. I § 2, stk. 1, litra d, indsættes efter 4. pkt.  

 som nyt punktum:
»Skattepligten omfatter endvidere fortjeneste eller tab ved  

 afhændelse, afståelse eller opgivelse af formuegoder, der er knyttet til en  

 sådan virksomhed.«» Til § 5 3) Nr. 1 affattes således:
 »1. I § 1, stk. 1, nr. 6, affattes 2. pkt.  

 således:
»Skattepligten omfatter alene indtægt ved erhvervsmæssig virksomhed  

 samt fortjeneste eller tab ved afhændelse, afståelse eller opgivelse af  

 formuegoder, der har tilknytning til den erhvervsmæssige  

 virksomhed.«» 4) Nr. 2 affattes således:
 »2. I § 2, stk. 1, litra a, indsættes efter 4. pkt.  

 som nyt punktum:
»Skattepligten omfatter endvidere fortjeneste eller tab ved  

 afhændelse, afståelse eller opgivelse af formuegoder, der er knyttet til en  

 sådan virksomhed.«» 5) Efter nr. 5 indsættes som nyt nummer:
»01. I § 5 B, stk. 2, ændres »§§ 16-19« til:  

 »§§ 16-19 og § 21 A«.' Til § 6 6) Nr. 1 affattes således:
 »1. I § 8, stk. 1, affattes 3. pkt. således:
»Til den skattepligtige indkomst medregnes desuden indkomst opgjort  

 efter reglerne i lov om særlig indkomstskat m.v.,  

 ejendomsavancebeskatningsloven og aktieavancebeskatningsloven samt indkomst  

 som nævnt i kursgevinstloven.«» 7) Nr. 2 affattes således:
 »2. I § 8, stk. 1, indsættes efter 3. pkt. som nyt  

 punktum:
»Dette gælder også fortjeneste og tab på ombygnings- og  

 forbedringsudgifter, særindretninger m.v. indvundet ved afståelse af lejede  

 lokaler, jf. ligningslovens § 14 J, og fortjeneste og tab ved afståelse m.v.  

 af goodwill, tidsbegrænsede rettigheder m.m., jf. ligningslovens § 16  

 E.«» Til § 8 8) Efter stk. 2 indsættes som nye stykker:
 »Stk. 3. § 4, nr. 1, § 5, nr. 1 og 2, § 6, nr. 1, samt  

 ligningslovens § 16 F, stk. 4, som indsat ved denne lov, har virkning for  

 formuegoder og lejede lokaler, der afstås m.v. den 18. juni 1993 eller  

 senere.
Stk. 4. Ved overdragelse af goodwill i perioden 19. maj 1993-1.  

 januar 1996 medregnes ved overdragelse i 1993 25 pct., ved overdragelse i  

 1994 50 pct. og ved overdragelse i 1995 75 pct. af fortjenesten eller tabet  

 ved opgørelsen af den skattepligtige indkomst.
Tilsvarende udgør købers  

 afskrivningsgrundlag ved erhvervelse i den pågældende periode henholdsvis 25  

 pct., 50 pct. og 75 pct. af anskaffelsessummen.« Stk. 3-6 bliver herefter stk. 5-8.
Bemærkninger Til nr. 1 Ved overdragelse af goodwill kan erhververen afskrive på den  

 fulde anskaffelsessum, mens sælger alene beskattes af en opnået fortjeneste.  

 Denne forskel indebærer, at eksempelvis en hovedaktionær ved at vælge at  

 overdrage goodwill til sit selskab i et år med lav indkomst kan opnå en  

 minimal beskatning af fortjenesten, mens omvendt selskabet kan afskrive på  

 hele vederlaget.
Tilsvarende kan selskabet i et år med underskud sælge  

 goodwillen tilbage til hovedaktionæren.
Den samme model kan benyttes mellem  

 koncernforbundne selskaber.
Resultatet vil i alle tilfælde være en minimal  

 beskatning af fortjenesten og fuld afskrivningsadgang.
 For at imødegå dette foreslås det, at der indsættes en værnsregel, således  

 at afskrivningsgrundlaget nedsættes til et beløb svarende til den  

 skattepligtige fortjeneste hos sælger, når der er tale om overdragelse mellem  

 interesseforbundne parter.
Til nr. 2-4 Ifølge § 1, stk. 1, i lov om særlig indkomstskat m.v. påhviler  

 pligten til at svare skat af særlig indkomst i overensstemmelse med lovens  

 regler personer og dødsboer, der ved erhvervelse, henholdsvis konstatering af  

 de i lovens § 2 nævnte fortjenester eller tab er indkomstskattepligtige til  

 staten for det indkomstår, hvori fortjenesten er erhvervet eller tabet er  

 konstateret.
Det samme gælder selskaber og foreninger m.v., der er  

 skattepligtige efter selskabsskatteloven, og fonde og foreninger, der er  

 skattepligtige efter fondsbeskatningsloven.
 Begrænset skattepligtige personer og selskaber m.v. beskattes kun af  

 særlig indkomst vedrørende formuegoder, hvis afkast er indkomstskattepligtige  

 i medfør af kildeskattelovens § 2, stk. 1, litra d og e, henholdsvis  

 selskabsskattelovens § 2, stk. 1, litra a og b, jf. lovens § 10 og § 13, 3.  

 pkt., det vil sige af formuegoder, der er knyttet til udøvelse af erhverv med  

 fast driftssted her i landet.
 Foreninger m.v. som nævnt i selskabsskattelovens § 1, stk. 1, nr. 6,  

 beskattes kun af særlig indkomst vedrørende formuegoder, der har tilknytning  

 til den indkomstskattepligtige virksomhed, jf. lovens § 13, 3. pkt., det vil  

 sige af formuegoder, der har tilknytning til den erhvervsmæssige virksomhed.
 Lovforslagene om skatteomlægning indebærer ophævelse af en række  

 bestemmelser i lov om særlig indkomstskat m.v.
I lovforslag nr.
L 289 om ensartet udbytte- og aktieavancebeskatning m.v.  

 foreslås lov om særlig indkomstskat m.v. § 2, stk. 1, nr. 6, ophævet og  

 aktieavance ud over tre år gjort til almindelig indkomst.
I lovforslag nr.
L 295 om ændret beskatning af erhvervsejendomme foreslås  

 lovens § 2, stk. 1, nr. 13, ophævet og ejendomsavance gjort til almindelig  

 indkomst.
I lovforslag nr.
L 296 foreslås lovens § 2, stk. 1, nr. 4, 5, 9 og 14  

 ophævet.
Samtidig foreslås indført regler i ligningslovens § 16 E om  

 beskatning som almindelig indkomst af fortjeneste ved afståelse af goodwill,  

 tidsbegrænsede rettigheder, udbytte-, forpagtnings- eller lejekontrakter m.v.
I lovforslag nr.
L 294 foreslås indført regler i ligningslovens § 14 J om  

 beskatning som almindelig indkomst af fortjeneste på ombygningsudgifter m.v.  

 ved afståelse af lejede lokaler.
De foreslåede skattepligtsbestemmelser i lovforslagets § 4, nr. 1, og § 5,  

 nr. 2, der alene nævner formuegoder omfattet af ligningslovens § 16 E, stk.  

 1, nr. 1-3, er utilstrækkelige.
Den foreslåede skattepligtsbestemmelse i  

 lovforslagets § 5, nr. 1, er ligeledes utilstrækkelig og desuden  

 uhensigtsmæssigt placeret.
 Ændringsforslagene vedrørende lovforslagets § 4, nr. 1, og § 5, nr. 2, går  

 ud på i kildeskattelovens § 2, stk. 1, litra d, og selskabsskattelovens § 2,  

 stk. 1, litra a, om begrænset skattepligt for personer og selskaber m.v., der  

 udøver erhverv med fast driftssted her i landet, at indsætte en generel  

 bestemmelse om, at skattepligten også omfatter fortjeneste eller tab ved  

 afhændelse, afståelse eller opgivelse af formuegoder, der er knyttet til en  

 sådan virksomhed.
 Ændringsforslaget vedrørende lovforslagets § 5, nr. 1, går ud på i  

 selskabsskattelovens § 1, stk. 1, nr. 6, at indsætte en generel bestemmelse  

 om, at skattepligten, ud over indtægt ved erhvervsmæssig virksomhed, også  

 omfatter fortjeneste eller tab ved afhændelse, afståelse eller opgivelse af  

 formuegoder, der har tilknytning til den erhvervsmæssige virksomhed.
Den nye affattelse af skattepligtsbestemmelserne indebærer, at begrænset  

 skattepligtige personer og selskaber m.v. og foreninger m.v. som nævnt i  

 selskabsskattelovens § 1, stk. 1, nr. 6, også bliver skattepligtige af  

 fortjeneste på ombygnings- og forbedringsudgifter, særindretninger m.v., der  

 indvindes ved afståelse af lejede lokaler.
Skattepligten har virkning for  

 afståelse af ombygninger m.v., der finder sted den 18. juni 1993 eller  

 senere.
De foreslåede skattepligtsbestemmelser indebærer ikke i sig selv nogen  

 ændring i beskatningen af formuegoderne.
Fortjeneste eller tab som omhandlet  

 i lov om særlig indkomstskat m.v. beskattes således fortsat efter reglerne i  

 denne lov.
 Udvidelsen af skattepligten skønnes at medføre et beskedent merprovenu.  

 Der er ikke holdepunkter for et nærmere skøn herover.
 Til nr. 5 Der er tale om en konsekvensændring. Ændringen svarer til  

 ændringen i lovforslagets § 5, nr. 7.
 Til nr. 6 Ændringen er redaktionel.
 Til nr. 7 Ændringsforslaget er en konsekvens af § 2 i forslag til lov om  

 ændring af forskellige skattelove (kontantomregning vedrørende driftsmidler  

 og skibe samt beskatning af avancer på ombygning m.v. af lejede lokaler).  

 Ændringsforslaget har virkning for afståelse af ombygninger m.v., der finder  

 sted den 18. juni 1993 eller senere.
Til nr. 8 Det foreslås, at § 4, nr. 1, § 5, nr. 1 og 2, samt § 6, nr. 1,  

 først skal have virkning for afståelser m.v., der finder sted den 18. juni  

 1993 eller senere, idet de foreslåede ændringer indebærer en udvidelse af  

 skattepligten.
Tilsvarende foreslås, at ligningslovens § 16 F, stk. 4, som  

 affattet ved denne lov, først skal have virkning for overdragelse af goodwill  

 og andre immaterielle rettigheder, der finder sted den 18. juni 1993 eller  

 senere.
Der foreslås endvidere indsat en overgangsordning for indførelse af  

 beskatning af goodwill, således at beskatningen indføres gradvis.
Ved salg i  

 årene 1993-1995 (for 1993 dog kun for salg den 19. maj eller senere) foreslås  

 det således, at kun henholdsvis 25 pct., 50 pct. og 75 pct. af  

 fortjenesten/tabet skal medregnes ved opgørelsen af den skattepligtige  

 indkomst.
Fra og med 1996 beskattes fortjenesten fuldt ud.
For køber foreslås  

 en tilsvarende regulering af afskrivningsgrundlaget, således at dette for  

 årene 1993-1995 (for 1993 dog kun for køb den 19. maj eller senere) udgør  

 henholdsvis 25 pct., 50 pct. og 75 pct. af anskaffelsessummen.
Fra og med  

 1996 udgør afskrivningsgrundlaget den fulde anskaffelsessum.
 Ændringsforslaget skønnes at medføre et provenutab på ca. 200 mio. kr. i  

 1994 og et merprovenu på ca. 75 mio. kr. i 1998 i forhold til lovforslaget.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Jens Thoft (SF) Bente  

 Juncker (CD) Aagaard (KF) fmd.
Kirkegaard (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Glønborg (KRF) Bilag Skatteministeriet Den 11. juni 1993 Skatteministerens kommentarer til nogle henvendelser Dansk Tandlægeforening har ved brev af 4. juni 1993 (L 296 - bilag 16)  

 rettet henvendelse til Skatteudvalget vedrørende L 296.
 Dansk Tandlægeforening fremfører, at forslaget vil få alvorlige  

 konsekvenser for tandlæger, dels fordi det berører goodwill optjent før  

 fremsættelsen den 19. maj 1993, dels fordi det efter Tandlægeforeningens  

 opfattelse vil virke hæmmende på generationsskiftet.
På den baggrund foreslås en overgangsordning, således at goodwill optjent  

 før den 19. maj 1993 friholdes fra beskatning.
Endvidere foreslås samme  

 afskrivningsmulighed for goodwill som den, der gælder for driftsmidler.
Med hensyn til spørgsmålet om beskatning af allerede optjent goodwill og  

 en overgangsordning skal jeg bemærke, at det er min opfattelse, at der ikke  

 er tale om lovgivning med tilbagevirkende kraft.
Tandlæger med egen praksis  

 har som selvstændige erhvervsdrivende fradragsret for afholdte  

 driftsomkostninger.
Disse omkostninger har som for andre erhvervsaktiver i en  

 tandlægepraksis, der er undergivet beskatning ved salg, medvirket til at  

 påvirke størrelsen af den til praksisen knyttede goodwill i positiv retning.  

 At fradragsretten modsvares af skattepligt ved realisering af fortjeneste ved  

 salg af erhvervsaktivet, er et helt almindeligt princip inden for  

 skattelovgivningen, og at goodwill skulle være af en så speciel karakter, at  

 det skulle kunne berettige til en undtagelse fra dette princip, mener jeg  

 faktisk ikke der er belæg for.
Jeg kan ikke tilslutte mig Dansk Tandlægeforenings synspunkt, hvorefter  

 den foreslåede afskrivningsadgang anses for uden væsentlig betydning for  

 størrelsen af priserne på goodwill.
Det er min opfattelse, at det må  

 forventes, at en køber vil være villig til at give mere for goodwillen på  

 grund af afskrivningsadgangen, og dermed at sælger uanset beskatningen  

 fortsat vil sidde tilbage med en ganske pæn fortjeneste.
Da  

 goodwillbeskatningen blev ophævet i 1982, var det således også en  

 forudsætning hos Folketinget, at beskatningsreglerne påvirker prisdannelsen.  

 Samme forudsætning må forventes at have tilsvarende gyldighed her i 1993.
Afskrivningsreglerne for driftsmidler er bl.a. udformet under hensyntagen  

 til, at der er tale om aktiver, der er udsat for slitage.
Goodwill hører  

 derimod til en kategori af aktiver, hvor disse forhold ikke gør sig gældende.  

 Et afskrivningsforløb som det, der ligger i afskrivningsreglerne for  

 driftsmidler, vil derfor ikke være berettiget.
Endvidere er det væsentligt,  

 at afskrivningsreglerne for goodwill, således som det også ligger i  

 forslaget, svarer til de afskrivningsregler, der gælder for andre  

 immaterielle rettigheder.
I modsat fald vil de eksisterende  

 afgrænsningsproblemer, som forslaget bl.a. har til formål at løse, fortsat  

 være til stede.
 Med hensyn til det anførte vedrørende generationsskift kan jeg henvise til  

 mit svar på spørgsmål 1 fra Skatteudvalget (L 296 - bilag 6).
Skatteministeriet Den 13. juni 1993 Advokatrådet har i brev af 8. juni 1993 (L 296 - bilag 23) rettet  

 henvendelse til Skatteudvalget vedrørende L 296.
 Advokatrådet anfører for det første, at det ud fra en retssikkerhedsmæssig  

 betragtning er betænkeligt, at der ikke er indsat en overgangsregel, således  

 at kun fortjenester optjent den 19. maj 1993 eller senere beskattes.
Til det anførte vedrørende beskatning af allerede optjent goodwill og  

 indsættelse af en overgangsregel skal bemærkes, at der efter min opfattelse  

 ikke med det fremsatte forslag er tale om lovgivning med tilbagevirkende  

 kraft.
En virksomhed har fradragsret for afholdte driftsomkostninger.
Disse  

 omkostninger har som for andre erhvervsaktiver i virksomheden, der er  

 undergivet beskatning ved salg, medvirket til at påvirke værdien af  

 virksomhedens goodwill i positiv retning.
At en fradragsret modsvares af en  

 skattepligt ved realisering af fortjeneste på erhvervsaktivet, er et helt  

 almindeligt princip inden for skattelovgivningen, og det er min opfattelse,  

 at goodwill ikke adskiller sig fra andre erhvervsaktiver i en sådan grad, at  

 dette skulle kunne begrunde en undtagelse herfra.
Yderligere er der grund til at bemærke, at forslaget ud over at indeholde  

 en regel om beskatning tillige indeholder en regel om afskrivningsadgang for  

 køber.
Dette må formodes at indebære, at køber vil være villig til at betale  

 en højere pris, og dermed at sælger uanset beskatningen fortsat vil kunne  

 opnå en ganske pæn fortjeneste.
Ved ophævelsen af goodwillbeskatningen i 1982  

 forudsatte Folketinget således, at beskatningsreglerne øvede indflydelse på  

 prisdannelsen, og en tilsvarende forudsætning må med rimelighed kunne  

 opstilles her i 1993.
 Endelig vil jeg gøre opmærksom på, at der med den foreslåede  

 goodwillbeskatning kombineret med en afskrivningsadgang er tilvejebragt et  

 nødvendigt regelsæt til løsning af de afgrænsningsproblemer, som har givet  

 anledning til mange konflikter mellem skatteydere og skattemyndighed.
Det nævnes fra Advokatrådets side, at de manglende overgangsregler vil  

 medføre utilsigtede virkninger i form af spekulation i afskrivningsadgangen  

 ved salg mellem interesseforbundne parter.
Jeg skal hertil bemærke, at jeg er  

 opmærksom på den pågældende problemstilling.
 Advokatrådet anfører for det andet, at der bør tages stilling til, hvilke  

 værdier der skal indgå som anskaffelsessum ved overdragelse af goodwill, der  

 er købt før den 19. maj 1993.
For goodwill, der er erhvervet i perioden 1. juli 1982-19. maj 1993, skal  

 fortjenesten efter forslaget opgøres som forskellen mellem den  

 kontantomregnede afståelsessum og den oprindelige anskaffelsessum  

 omregnet til kontantværdi.
Hvad der måtte være foretaget af rent  

 regnskabsmæssige afskrivninger i den mellemliggende periode, er således uden  

 betydning for den skattemæssige avanceopgørelse.
Er der tale om goodwill, der  

 er erhvervet før 1. juli 1982, eller som er omfattet af overgangsreglerne i  

 forbindelse med ændringen i 1982, skal fortjenesten opgøres som forskellen  

 mellem den kontantomregnede afståelsessum og den skattemæssigt  

 nedskrevne værdi, jf. forslagets § 8, stk. 4. Også her er de rent  

 regnskabsmæssige afskrivninger uden betydning.
Advokatrådet anfører for det tredje, at de i forslagets § 8, stk. 6,  

 indeholdte grænser af tidsmæssig karakter bør forlænges væsentligt.
Endvidere  

 anføres, at der er behov for en afklaring af sætningen »såfremt  

 vederlaget er fastsat i en bindende aftale«.
Det er min opfattelse, at der med de pågældende tidsmæssige betingelser er  

 givet en yderst rimelig overgangsordning for disse situationer.
Jeg kan  

 endvidere oplyse, at den pågældende sætning skal forstås således, at det er  

 tilstrækkeligt, at blot beregningsprincipperne for opgørelse af goodwill er  

 fastsat i en bindende aftale.
Det er herved en selvfølgelig forudsætning, at  

 beregningsprincipperne er fastsat med udgangspunkt i de hidtil gældende  

 regler vedrørende beskatning af goodwill.
Skatteministeriet Den 13. juni 1993 ReviTax har i brev af 7. juni 1993 (L 296 - bilag 24) rettet henvendelse  

 til Skatteudvalget vedrørende L 296.
ReviTax foreslår, at der indsættes en overgangsregel, således at  

 beskatningen af goodwill indføres gradvis over 7 år.
Endvidere foreslås, at  

 afskrivningsperioden forkortes fra 10 til 5 år.
Som det fremgår af regeringens udspil, indgår der ikke heri en  

 overgangsordning for indførelse af goodwillbeskatningen.
Helt generelt kan  

 det oplyses, at regeringen noterer sig alle synspunkter, der fremføres under  

 udvalgsbehandlingen, med henblik på en samlet vurdering af, hvilke  

 justeringer der er behov for.
For så vidt angår spørgsmålet om afskrivningsperiode skal bemærkes, at den  

 foreslåede afskrivningsperiode på 10 år skal sammenholdes med, at andre  

 immaterielle rettigheder efter gældende regler kan afskrives over en periode  

 på 10 år.
Det er væsentligt, at der for goodwill gælder samme  

 afskrivningsperiode som for andre immaterielle rettigheder, idet de  

 afgrænsningsproblemer, som forslaget bl.a. tilsigter at løse, ellers fortsat  

 vil være til stede.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder modtaget en henvendelse fra Revisionsfirmaet Albert Pedersen/Edelbo & Dalgaard A/S.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse i den affattelse,  

 hvori lovforslaget foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse .
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori  

 lovforslaget foreligger efter 2. behandling.
 Mindretallet beklager, at det oprindelige lovforslag ikke blev fastholdt.
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse , men vil stemme for de af  

 mindretallet stillede ændringsforslag.
 Mindretallet har stillet ændringsforslag om ændring af lovens  

 ikrafttrædelsestidspunkt.
 Skattereformlovforslagene er samlet set decideret erhvervsfjendtlige, og  

 dernæst er de udtryk for, at man vil ramme de enkelte personer, ikke de store  

 spekulanter.
 Dette lovforslag rammer faktisk de mindre erhvervsdrivende, som i tillid  

 til gældende lovgivning har sparet op.
Når det drejer sig om lovforslagene L 295 og L 296, mener  

 Fremskridtspartiet, at det er de mest utiltalende overhovedet af de  

 lovforslag, regeringen har fremsat, fordi begge lovforslag er udtryk for  

 lovgivning med tilbagevirkende kraft.
Man rammer nogle mennesker, som har  

 handlet i tillid til, at sådan var reglerne, og når man gebærdede sig efter  

 de regler, kunne man have en forventning om, at man også kunne indrette sig  

 på en ganske bestemt måde.
Derfor deler mindretallet helt klart den  

 opfattelse, at det havde været noget mere hæderligt, hvis man havde sagt, at  

 efter den 19. maj 1993 ville man ikke acceptere den slags længere.
De, der  

 erhverver en ejendom eller en virksomhed og optjener goodwill, skal altså  

 være klar over, hvad de går ind til, og så må de betale ved kasse 1 og blive  

 beskattet med 70 pct. af fortjenesten.
Dermed kunne man hævde, at folk vidste, hvad de havde at rette sig efter  

 og kunne indrette sig efter det.
Men når man går hen og lader lovforslagene  

 få tilbagevirkende kraft, så synes mindretallet, det er en uhæderlig måde at  

 behandle mennesker på, og særlig, når man tager i betragtning, at det ikke er  

 dem, der er de store skattespekulanter, som den socialdemokratiske ordfører  

 har talt om.
Desforuden er lovforslaget om goodwill og især lovforslaget om  

 ejendomsavancebeskatning så bureaukratiske og indviklede og vil give  

 anledning til så megen tvist, at det gamle kapitalvindingsforslag blegner ved  

 siden af.
Det var bureaukratisk nok, og alle ved, hvad det forhindrede.
Så  

 revisorer og advokater og alle mulige andre eksperter får kronede dage, når  

 disse lovforslag skal ud og virke i praksis.
Fremskridtspartiet kan under  

 ingen omstændigheder støtte nogen af forslagene.
Vedrørende det foreliggende lovforslag om beskatning af goodwill kan man  

 sige, at lovforslaget har til formål at beskatte en såkaldt »tænkt«  

 værdi af et salgsobjekt.
Målet er for så vidt dermed at stoppe for  

 »skattefrie« avancer ved køb og salg.
Følgen af indførelse af beskatning af bl.a. goodwill og avancer på  

 ejendomme og aktier er, at investeringerne i erhvervslivet vil blive mindre.  

 Den risiko, der normalt er forbundet med investeringer i erhvervslivet, har  

 indkalkuleret muligheden for gevinst inklusive de nævnte områder.
Dette  

 lovforslag fjerner en del af incitamentet til investeringer i erhvervslivet,  

 og i stedet vil investeringerne blive flyttet over mod mere passive  

 investeringer, hvilket medfører tab af vækst og velstand og dermed også af  

 mulighederne for at få forbedret beskæftigelsessituationen.
 Under udvalgsarbejdet forsøgte Fremskridtspartiet at overbevise  

 regeringspartierne om, at udgangspunktet burde være et andet, så man ikke  

 ramte folk, der har handlet i tillid til gældende regler.
 Regeringen har desværre blot vist sin utilstrækkelighed ved, at nok har  

 man ændret tidspunktet for lovenes gyldighedsdato, men langt fra nok.
 ÆndringsforslagAf et mindretal (FP):
 Til § 8 1) Stk. 2 affattes således:
 Stk. 2. Loven har virkning for formuegoder, der afstås og  

 erhverves dagen efter lovens bekendtgørelse i Lovtidende eller senere.
 2) Stk. 3 udgår.
 Stk. 4-8 bliver herefter stk. 3-7.
 3) I stk. 4 , der biver stk. 3, ændres »19. maj  

 1993-1. januar 1996« til: »fra dagen efter lovens bekendtgørelse i  

 Lovtidende til 1. januar 1996«.
 4) I stk. 5 , der bliver stk. 4, ændres »før den 19.  

 maj 1993« til: »inden dagen efter lovens bekendtgørelse i  

 Lovtidende«.
 5) I stk. 6 , der bliver stk. 5, ændres »før den 19.  

 maj 1993« til: »inden dagen efter lovens bekendtgørelse i  

 Lovtidende«.
 6) I stk. 7 , der bliver stk. 6, ændres »før den 19.  

 maj 1993« til: »inden dagen efter lovens bekendtgørelse i  

 Lovtidende«.
 7) I stk. 8 , der bliver stk. 7, ændres »i tiden 19.  

 maj 1993-1. januar 1998« til: »dagen efter lovens bekendtgørelse i  

 Lovtidende til 1. januar 1998«, og »1. juli 1982-19. maj 1993«  

 ændres til: »fra 1. juli 1982 til dagen efter lovens bekendtgørelse i  

 Lovtidende«.
Bemærkninger Til nr. 1-7 Det foreslås, at loven får virkning for transaktioner, der  

 indgås dagen efter lovens bekendtgørelse i Lovtidende.
