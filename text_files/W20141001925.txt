Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige entrépriser for mænd og kvinder.
Klager fik derfor medhold.
 Klagen drejer sig om forskelsbehandling på grund af køn i forbindelse med, at en swingerklub havde forskellige entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at den indklagede swingerklub havde forskellige entrépriser for mænd og kvinder.
Sagsfremstilling Der er klaget over, at en swingerklub havde forskellige entrépriser for mænd og kvinder.
 Adgangen til swingerklubben kunne ske ved at have et medlemskab eller ved at købe et gæstekort.
 Prisen på 1. års medlemskab var 500 kr. for par og singler.
 Prisen på et gæstekort var 150 kr. for par og singler gældende for 1 aftens adgang.
 Udover køb af et gæstekort eller besiddelse af et medlemskab, skulle besøgende betale en entrépris.
Swingerklubben havde på tidspunktet for klagens indgivelse åbent onsdag til søndag og på helligdage.
Entrépriserne varierede efter, hvilken dag man besøgte klubben.
 Det fremgik af indklagedes hjemmeside, at entrépriserne for at komme i klubben var:
Onsdag og torsdag Single mænd 150 kr.
 Single kvinder 75 kr.
 Par 150 kr.
Fredag, lørdag, søndag og helligdage Single mænd 300 kr.
 Single kvinder 100 kr.
 Par 300 kr.
Det var også muligt at købe et VIP kontingent.
Et VIP kontingent var inkl. et ½ års medlemskab og et ½ års fri entré.
 Priserne for et VIP kontingent var:
 Single mand 2.700 kr.
 Single kvinder 2.200 kr.
 Par 2.700 kr.
Parternes bemærkninger Klager gør gældende, at indklagede handler i strid med ligestillingsloven ved at have forskellige entrépriser for mænd og kvinder.
 Klager henviser til, at de forskellige entrépriser fremgår af indklagedes hjemmeside.
Klager gør gældende, at indklagede tilbyder den særligt lave entrépris til kvinder for at tiltrække mændene.
Han sammenligner situationen med et diskotek, der tager højre entrépriser for mænd end for kvinder.
 Klager henviser til, at det ikke fremgår noget sted, om mænd ydes en særlig service eller lignende som modydelse for den højere entrépris.
 Klager gør endvidere gældende, at indklagede spekulerer i at tjene penge på forskelsbehandling.
 Klager oplyser, at han ikke har besøgt klubben i forbindelse med hans klage, men at han klager af principielle grunde.
 Klager henviser endeligt til, at han synes det er positivt, at indklagede har ændret entrépriserne.
 Indklagede gør gældende, at de har forskellige priser for mænd og kvinder for at tilpasse sig andre swingerklubbers praksis.
 Indklagede henviser til, at de forskellige priser går tilbage til swingermiljøets opstart, hvor der var mange single mænd, der besøgte swingerklubben, og at man derfor ønskede at gøre noget for at begrænse antallet af mænd.
 Indklagede gør gældende, at de forskellige entrépriser var et middel til at sikre en mere lige kønsfordeling, sådan at antallet af single mænd svarede til antallet af single kvinder og par.
 Indklagede anerkender, at tiderne har forandret sig, og at der ikke længere er noget grundlag for prisforskellen, da der i dag kommer flere og flere single kvinder og par i klubben.
 Indklagede henviser til, at de efterfølgende har ændret deres entrépriser så de er ens for mænd og kvinder.
 Entrépriserne pr. 2. marts 2012 er ifølge indklagede:
 Entrépris onsdag og torsdag:
 Single mænd 125 kr.
 Single kvinder 125 kr.
 Par 175 kr.
 Entrépris fredage, lørdage, samt søndage og helligdage:
 Single mænd 250 kr.
 Single kvinder 250 kr.
 Par 300 kr.
 Indklagede gør gældende, at de forbeholder sig retten til at afvise en single mand, såfremt der er for få single piger eller par i klubben.
 Indklagede gør gældende, at de har den regel, at der maksimalt lukkes én single mand ind pr. single kvinde eller par.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har handlet i strid med ligestillingsloven, ved at have forskellige entrépriser for mænd og kvinder til swingerklubben.
 Det er uden betydning for sagens afgørelse, at indklagede efterfølgende måtte have ændret sine priser.
 Klager får derfor medhold i sin klage.
