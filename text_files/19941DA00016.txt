Nr BTB 16 Betænkning over Forslag til folketingsbeslutning om opfordring til at  

 trække aktstykke nr. 13 om Hovedstadens Sygehusfællesskab tilbage fra  

 Finansudvalget   

 Nr B 16 1994-95, 1. samling Afgivet af Sundhedsudvalget Afgivet: 19941102 Udvalget har behandlet beslutningsforslaget i et møde.
 Herefter indstiller et flertal (Socialdemokratiets, Det  

 Konservative Folkepartis, Fremskridtspartiets, Det Radikale Venstres og  

 Centrum-Demokraternes medlemmer af udvalget) forslaget til  

 folketingsbeslutning til forkastelse.
 Et mindretal (Venstres og Socialistisk Folkepartis medlemmer af  

 udvalget) indstiller forslaget til folketingsbeslutning til vedtagelse  

 uændret.
Et mindretal inden for mindretallet (Socialistisk Folkepartis medlemmer af  

 udvalget) ønsker ikke større kommunalreformer søsat via aktstykker i  

 Finansudvalget eller på natlige møder mellem finansministeren og Københavns  

 overborgmester.
Dette skal ske som følge af en folkelig debat og i fuld  

 åbenhed i folketingssalen.
SF har længe været tilhænger af, at kommunalreformen fra 1970 blev udbredt  

 til også at dække hovedstadsområdet, således at der blev oprettet et  

 hovedstadsamt omfattende Københavns og Frederiksberg Kommuner samt Københavns  

 Amt.
SF har i følge flere presseforlydender forstået, at dette også er ved at  

 være holdningen i regeringen.
Det kan derfor undre, at man har så stor hast  

 med at søsætte Hovedstadens Sygehusfællesskab.
Hvis dette etableres, tømmer  

 man et kommende hovedstadsamt for indhold, eftersom sygehusvæsenet udgør ca.  

 50 pct. af amternes opgaver.
Det ville derfor være hensigtsmæssigt, om  

 regeringen i mere præcise vendinger fortalte om sine planer for hovedstadens  

 fremtid, før man etablerer Hovedstadens Sygehusfællesskab.
 Det skal ingen hemmelighed være, at SF også har store reservationer over  

 for Hovedstadens Sygehusfællesskab ud fra mere principielle overvejelser:
 - Konstruktionen er udemokratisk, fordi den er en  

 "borgmesterklub" med inddirekte valg.
- Selskabskonstruktionen kan være farlig, idet den på sigt kan give  

 private firmaer som f.eks.
ISS eller Jydsk Rengøring indflydelse på  

 sundhedsvæsenet, som det er set på Åbenrå Sygehus.
 - Hovedstadens Sygehusfællesskab løser ikke sine erklærede mål om en  

 samordning af sygehusvæsenet i hovedstaden, eftersom Københavns Amt ikke  

 indgår i løsningen.
- Man kan frygte, at Hovedstadens Sygehusfællesskab som model på sigt skal  

 udbredes til alle amter.
Man får ad den vej nedlagt amterne, uden at man  

 regionalt og i Folketinget har diskuteret en alternativ opgave- og  

 byrdefordeling.
 Senest har statsrevisorerne udvist reservationer over for lovforslaget om  

 Hovedstadens Sygehusfællesskab, fordi revisorerne ikke mener, at Folketinget  

 vil få tilstrækkelig indseende med, hvorledes statslige midler benyttes.
 Der bør efter SF's opfattelse derfor ikke være nogen hast med at bevilge  

 midler til Hovedstadens Sygehusfællesskab.
Finn Rudaizky (S) Lone Møller (S) Hans Jørgen Jensen (S) Martin Glerup (S)  

 Jytte Wittrock (S) Jørn Jespersen (SF) Vibeke Peschardt (RV) Anni Svanholt  

 (SF) Sonja Albrink (CD) Jørgen Winther (V) Mariann Fischer Boel (V) Ester  

 Larsen (V) fmd.
Kim Mouritsen (V) Karen Højte Jensen (KF) Agnete Laustsen  

 (KF) Henriette Kjær (KF) Jan Køpke Christensen (FP) Enhedslisten har ikke  

 haft medlemmer i udvalget.
