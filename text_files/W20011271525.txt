Patienten klagede over beslutningerne om tvangsbehandling, indgivelse af  

 beroligende medicin og tvangsfiksering til Det lokale Psykiatriske  

 Patientklagenævn, der godkendte beslutningerne.
Patienten ankede  

 afgørelsen til Sundhedsvæsenets  

 Patientklagenævn.
Klage over tvangsbehandling, indgivelse af  

 beroligende medicin og tvangsfiksering Sundhedsvæsenets Patientklagenævn tiltrådte Det lokale  

 Psykiatriske Patientklagenævns afgørelse.
Nævnet fandt at  

 betingelserne for indgivelse af beroligende medicin var opfyldt, idet det  

 havde været nødvendigt for at bringe ham til ro med henblik  

 på en bedring af hans tilstand og fandt endvidere, at kravet om mindst  

 indgribende foranstaltning var opfyldt.
Nævnet lagde vægt  

 på, at han havde været højt råbende,  

 udskældende, truende og forpint, samt at man havde forsøgt at  

 berolige ham ved enten at korrigere ham, tilbyde ham beroligende medicin til  

 frivillig indtagelse eller ved at bede ham gå til egen stue.
Nævnet fandt endvidere, at betingelserne for at tvangsfiksere ham  

 var opfyldt, idet der var en nærliggende fare for, at han selv eller  

 andre ville lide skade på legeme eller helbred, og at tvangsfikseringen  

 opfyldte kravet om mindst indgribende foranstaltning.
Nævnet lagde  

 vægt på, at han havde været højtråbende, til  

 gene for medpatienter og truede personalet på livet, og at man forinden  

 havde forsøgt at berolige ham ved at bede ham gå til egen stue,  

 samt at ham var fortsat urolig efter indgivelse af beroligende medicin.  

 Endelig lagde nævnet vægt på, at han blev løsnet fra  

 bæltet, da han var faldet til ro.
Vedrørende beslutningen om tvangsbehandling fandt nævnet, at  

 han var sindssyg, og at det ville have været uforsvarligt ikke at  

 tvangsbehandle ham, og at tvangsbehandlingen opfyldte kravet om mindst  

 indgribende foranstaltning.
Nævnet lagde vægt på, at han  

 var i en psykotisk tilstand præget af vrangforestillinger, samt at man  

 havde forsøgt at motivere ham i 5 dage forinden, hvilket konkret blev  

 vurderet tilstrækkeligt, idet han havde været indlagt i gennem  

 længere tid i afdelingen, hvorfor personalet havde et grundigt kendskab  

 til ham, samt at han var meget aggressiv.
Endvidere lagde nævnet  

 vægt på, at der blev besluttet tvangsbehandling primært med  

 tablet/mixtur og sekundært injektion, samt at der var tale om et  

 almindeligt anvendt og vel afprøvet antipsykotisk middel i  

 sædvanlig dosering.
