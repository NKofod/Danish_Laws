Socialudvalget i A kommune havde i henhold til bistandslovens § 33,  

 stk. 1, nr. 3, anbragt en 17-årig pige på et ungdomshjem beliggende i B  

 kommune.
I forbindelse med pigens udskrivning fra ungdomshjemmet tog hun  

 ophold på et lejet værelse i B kommune, og institutionen medvirkede ved  

 planlæggelse af uddannelsesforanstaltninger for hende.
Det fandtes herefter fortsat at påhvile A kommune at yde refusion til  

 B kommune af udgifter ved ydelsen af hjælp efter udskrivningen. (* 1) REDEGØRELSE FOR SAGEN:
Socialudvalget i A kommune havde i oktober 1978 i medfør af bistandslovens  

 § 33, stk. 1, nr. 3, anbragt en 17-årig pige, NN, på et ungdomshjem i B  

 kommune.
I april 1979 flyttede pågældendes forældre til C kommune, og  

 socialudvalget i A kommune gav C kommune refusionstilsagn.
I december 1979  

 besluttede socialudvalget i C kommune i samråd med ungdomshjemmet, at NN  

 skulle foresætte som dagelev på hjemmet og i overensstemmelse med en  

 bistandsplan, der blev udarbejdet i et møde på institutionen, lejede NN et  

 værelse i B kommune.
I februar 1980 anmodede ungdomshjemmet socialudvalget i  

 C kommune om at beskikke en personlig rådgiver for NN.
Af henvendelsen  

 fremgik, at NN den 1. februar 1980 skulle udskrives fra institutionen og  

 påbegynde et EIC-kursus.
En pædagog ved institutionen blev beskikket som  

 personlig rådgiver for NN, og den 19. februar 1980 oplyste den personlige  

 rådgiver til forvaltningen, at NN ønskede at deltage i voksenundervisning med  

 henblik på opnåelse af 10. klasses afgangsprøve.
Sagen oversendtes i denne  

 forbindelse fra C kommune til B kommune.
 Socialforvaltningen i B kommune anmodede herefter det sociale udvalg i A  

 kommune om refusionstilsagn, idet forvaltningen henviste til, at NN  

 oprindelig var anbragt på ungdomshjemmet af A kommune, og at det derfor måtte  

 følge af bistandslovens § 11, jfr. pkt. 20 i socialministeriets cirkulære om  

 bistandslovens almindelige bestemmelser, at B kommune var berettiget til  

 refusion fra A kommune.
 Det sociale udvalg i A kommune gav afslag på at yde refusion, idet  

 udvalget henviste til, at NN ikke længere havde nogen kontakt med  

 ungdomshjemmet.
 AFGØRELSEN, DER KLAGES OVER:
 Amtsankenævnet fandt, at det fortsat påhvilede socialudvalget i A kommune  

 at yde refusion af udgifter vedrørende hjælp efter bistandsloven til NN.  

 Nævnet lagde vægt på, at A kommune måtte betragtes som anbringelseskommune,  

 samt at ungdomshjemmet havde været behjælpelig i forbindelse med udflytningen  

 fra institutionen.
 KLAGEN TIL ANKESTYRELSEN:
 Socialudvalget i A kommune anførte, at der var tale om en almindelig  

 udflytning fra en institution, og at NN ikke længere havde kontakt med  

 institutionen.
 LOVGRUNDLAG:
 Ifølge bistandslovens § 11, nr. 1, kan en opholdskommune kræve sin del af  

 udgifterne til bistand refunderet af en tidligere opholdskommune, når  

 pågældende ved medvirken fra en anden kommune eller offentlig myndighed er  

 anbragt i institution eller pleje i kommunen.
 I pkt. 20 i socialministeriets cirkulære af 15. august 1975 om  

 bistandslovens almindelige bestemmelser er det anført, at en bopælskommune,  

 hvis et institutionsophold afsluttes med, at pågældende under medvirken fra  

 institutionen får selvstændig bolig, kan kræve refusion af udgiften til  

 bistand fra den kommune, der hæftede for udgifterne under  

 institutionsopholdet.
 ANKESTYRELSENS AFGØRELSE:
 Under hensyn til ungdomshjemmets medvirken ved planlæggelse af  

 uddannelsesforanstaltninger for NN i forbindelse med hendes udskrivning fra  

 institutionen fandtes det at måtte påhvile A kommune, som afholdt udgifterne  

 ved hendes ophold på institutionen, at yde refusion til B kommune af udgifter  

 ved ydelsen af hjælp efter udskrivningen.
 Ankestyrelsen tiltrådte således amtsankenævnets afgørelse.
 (* 1) Se endvidere SM O-027-84, SM O-028-84 og SM O-029-84.
