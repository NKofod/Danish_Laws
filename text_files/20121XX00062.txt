Skriftlig fremsættelse (10. oktober 2012) Erhvervs- og vækstministeren (Ole Sohn):
 Herved tillader jeg mig for Folketinget at fremsætte:
Forslag til lov om ændring af lov om indhentning af tilbud på visse offentlige og offentligt støttede kontrakter (tilbudsloven) og lov om kommuners udførelse af opgaver for andre offentlige myndigheder og kommuners og regioners deltagelse i selskaber. (Lempelse af annonceringspligten samt styrket mulighed for kommuners og regioners deltagelse i selskaber) (Lovforslag nr.
L 28) Lovforslaget er et led i regeringens initiativer til offentlig regelforenkling og indgår desuden som led i udmøntning af Aftale om kommunernes økonomi for 2013 og Aftale om regionernes økonomi for 2013.
 Lovforslagets formål er at understøtte en effektiv anvendelse af offentlige ressourcer ved indgåelse af offentlige kontrakter.
Lovforslaget indeholder to dele.
For det første skal forslaget mindske ordregiveres administrative byrder ved at fjerne annonceringspligten for de såkaldte bilag II B-tjenesteydelser, som bl.a. omfatter social- og sundhedsydelser, juridiske ydelser, hotel- og restaurationsvirksomhed mv.
Der kan ofte være store transaktionsomkostninger forbundet ved at foretage en annoncering af kontrakter for disse ydelser, som ikke altid står i rimeligt forhold til de besparelser, der kan opnås ved at annoncere kontrakterne, fx fordi der er ganske få leverandører på markedet, der kan levere, og dermed er der begrænset konkurrence om ydelserne.
Med forslaget fjernes pligten til at annoncere denne type opgaver, men det vil fortsat være muligt at vælge at foretage en annoncering, hvor dette vurderes at være hensigtsmæssigt.
Ordregiver vil samtidig fortsat være underlagt EUF-traktatens principper om ligebehandling og gennemsigtighed, hvilket indebærer, at ordregiveren skal sikre, at en kontrakt, der har klar grænseoverskridende interesse, udsættes for en passende grad af offentlighed.
For det andet medfører forslaget, at kommunerne får friere adgang til at udføre opgaver for en anden offentlig myndighed, herunder en anden kommune, samt at grænsen for den andel af omsætningen i selskaber med kommunal eller regional deltagelse, der må stamme fra salg til andre end kommuner henholdsvis regioner, øges fra 25 pct. til 50 pct.
Dermed forbedres kommunernes og regionernes mulighed for at deltage i selskaber, da forslaget vil gøre det muligt for kommuner henholdsvis regioner at deltage i selskaber, der i en periode på 3 år har en omsætning, hvor op til 50 pct. stammer fra salg til andre end kommuner og regioner.
Derudover vil ændringerne gøre det nemmere for en kommune at udføre opgaver for en anden offentlig myndighed og dermed fremme mulighederne for samarbejde mellem disse myndigheder.
Lovforslaget ændrer ikke på det overordnede formål med lov om kommuners udførelse af opgaver for andre offentlige myndigheder og kommuners og regioners deltagelse i selskaber (L 548), og det offentlige skal fortsat ikke bevæge sig ud på områder, hvor der allerede er et velfungerende privat marked.
Således skal kommunen fortsat afhænde sine ejerandele i et selskab, hvis størstedelen af selskabets omsætning stammer fra salg til andre end kommuner og regioner.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
