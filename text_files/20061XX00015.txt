Skriftlig fremsættelse (4. oktober 2006) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 administration af tilskud fra Den Europæiske Regionalfond og Den Europæiske  

 Socialfond (Lovforslag nr.
L 19).
 Lovforslaget har til formål at fastlægge rammerne for  

 administrationen af tilskud til Danmark fra Den Europæiske Regionalfond  

 (Regionalfonden) og Den Europæiske Socialfond (Socialfonden).
 Lovforslaget skal bringe den danske administration af  

 Regionalfonden og Socialfonden i overensstemmelse med de af Europaparlamentet  

 og Rådet vedtagne nye EU-regler, som skal gælde for den nye  

 strukturfondsperiode 2007-2013.
I forhold til den eksisterende lovgivning vil administrationen  

 af Regionalfonden og Socialfonden blive samordnet.
De opgaver, der på  

 nuværende  

 tidspunkt i forbindelse med administrationen af Regionalfonden varetages af  

 amterne og de regionale udvalg, overføres til regionerne og de regionale  

 vækstfora.
Regionerne og de regionale vækstfora skal varetage tilsvarende  

 opgaver for så vidt angår Socialfonden.
Forslaget er opbygget som en bemyndigelseslov og indeholder  

 overordnede regler om regionalfonds- og socialfondsadministrationens struktur  

 og ansvarsfordeling.
Lovforslaget indeholder bestemmelser om bl.a.  

 overvågningsudvalg og de regionale vækstforas rammer for at indstille til  

 staten  

 om anvendelsen af regionalfonds- og socialfondsmidler til regionale  

 initiativer.
Lovforslaget indeholder endvidere bestemmelser om  

 medfinansiering  

 af initiativer, legalitetskontrol, grænseoverskridende samarbejde, tilsyn,  

 kontrol og straf.
Herudover indeholder lovforslaget bestemmelser om  

 afgørelseskompetence for de regionalfonds- og socialfondsmidler, der fordeles  

 i  

 konkurrence mellem de regionale vækstfora.
De økonomiske konsekvenser ved flytningen af de administrative  

 opgaver mellem stat, amter og regioner er afklaret i forbindelse med  

 kommunalreformen.
Lovforslaget er en rammelov, der ikke vurderes at have  

 selvstændige økonomiske eller administrative konsekvenser for erhvervslivet.  

 Lovforslaget  

 har ingen direkte miljømæssige konsekvenser.
Miljøhensynet indgår i de  

 operationelle programmer som et tværgående hensyn i de støtteberettigede  

 initiativer under strukturfondene.
 Det foreslås, at loven træder i kraft den 1. januar 2007.
 Idet jeg i øvrigt henviser til lovforslaget og bemærkningerne  

 hertil, skal jeg på regeringens vegne anbefale forslaget til Folketingets  

 velvillige behandling.
