Kapitel 1   Ordningens indhold og formål Kapitel 2   Definitioner Kapitel 3   Administration Kapitel 4   Arealudpegninger Kapitel 5   Tilsagnsperiode og betingelser for tilsagn Kapitel 6   Ændring af tilsagn og indtræden i tilsagn Kapitel 7   Beregning af tilskud Kapitel 8   Udbetaling af tilskud Kapitel 9   Underretningspligt Kapitel 10   Bortfald af tilsagn og tilbagebetaling af tilskud Kapitel 11   Force majeure Kapitel 12   Klageadgang Kapitel 13   Ikrafttræden Bilag 1 Bilag 2 Bekendtgørelse om tilskud til pleje af græs- og naturarealer I medfør af § 3, jf. § 2, nr. 4, litra c, § 5, § 7, stk. 4, § 11, stk. 4, og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Ordningens indhold og formål § 1. FødevareErhverv kan inden for rammerne af de årlige finanslove give tilsagn om tilskud til ejere og forpagtere af jordbrugsbedrifter.
Tilsagn om tilskud gives til, at græs- og naturarealer under jordbrugsbedriften, herunder arealer der omlægges til græsarealer, plejes med forpligtelse til afgræsning eller forpligtelse til afgræsning eller slæt.
 Stk. 2. Formålet med ordningen er at sikre, at nærmere fastlagte arealer inden for Natura 2000-områder, jf. § 12, og nærmere fastlagte arealer uden for Natura 2000-områder, jf. § 13, drives som græs- og naturarealer med en ekstensiv landbrugsmæssig drift med årlig afgræsning eller slæt med henblik på at beskytte og forbedre landskabs- og biotopforholdene og biodiversiteten, herunder potentielle yngle- og rasteområder for visse arter omfattet af habitatdirektivets bilag IV, og som kan bidrage til at gennemføre Miljø- og Naturplan Danmark 2020. Ordningen skal bl.a. understøtte pleje af ca. 110.000 ha inden for Natura 2000-områder og ca. 40.000 ha § 3-arealer, jf. § 2, stk. 2, uden for Natura 2000-områder.
Kapitel 2 Definitioner § 2. Ved en jordbrugsbedrift forstås i denne bekendtgørelse en bedrift, som defineret i enkeltbetalingsordningen, jf. artikel 2, litra b, i Rådets forordning (EF) nr. 73/2009 af 19. januar 2009 om fælles regler for den fælles landbrugspolitiks ordninger for direkte støtte til landbrugere og om fastlæggelse af visse støtteordninger for landbrugere, om ændring af forordning (EF) nr. 1290/2005, (EF) nr. 247/2006, (EF) nr. 378/2007 og om ophævelse af forordning (EF) nr. 1782/2003.
 Stk. 2. Ved et § 3-areal forstås i denne bekendtgørelse et areal, der er en beskyttet naturtype i medfør af § 3 i lov om naturbeskyttelse.
Stk. 3. Ved gentegning af græstilsagn forstås i denne bekendtgørelse, at et ansøgt areal er omfattet af tilsagn i medfør af bekendtgørelse nr. 592 af 8. juni 2007 om tilskud til pleje af græs- og naturarealer, bekendtgørelse nr. 92 af 28. januar 2010 om tilskud til pleje af græs- og naturarealer eller nærværende bekendtgørelse for en tilsagnsperiode, der udløber den 31. august i det kalenderår, hvor den ansøgte nye tilsagnsperiode begynder.
Ved gentegning af græstilsagn forstås endvidere, at et ansøgt areal i medfør af en af Fødevareministeriets bekendtgørelser om tilskud til miljøvenlige jordbrugsforanstaltninger er omfattet af tilsagn om tilskud til ændret afvanding, hvor arealet i hele tilsagnsperioden anvendes til græsproduktion, eller er omfattet af tilsagn om tilskud til miljøvenlig drift af græsarealer uden for omdriften, til pleje af græs- og naturarealer med afgræsning, rydning eller høslæt eller til miljøvenlig drift af græs- og naturarealer, og hvor tilsagnsperioden udløber den 31. august i det kalenderår, hvor den ansøgte nye tilsagnsperiode begynder.
 Stk. 4. Ved 1-årig forlængelse forstås i denne bekendtgørelse, at et areal, der i medfør af bekendtgørelse nr. 92 af 28. januar 2010 om tilskud til pleje af græs- og naturarealer er omfattet af et 1-årigt tilsagn om tilskud for en tilsagnsperiode, der udløber den 31. august 2011, bliver omfattet af et 1-årigt tilsagn om tilskud i medfør af nærværende bekendtgørelse for en tilsagnsperiode, der begynder den 1. september 2011 og udløber den 31. august 2012. Ved anvendelse af bestemmelserne i kapitel 10 om bortfald af tilsagn og tilbagebetaling af tilskud anses tilsagnsperioden for det tilsagn om tilskud til miljøvenlig drift af græs- og naturarealer, der er givet for arealet i medfør af bekendtgørelse nr. 140 af 10. marts 2005 om tilskud til miljøvenlige jordbrugsforanstaltninger for en tilsagnsperiode, der udløber den 31. august 2010, og tilsagnsperioderne for de to nævnte 1-årige tilsagn som én sammenhængende tilsagnsperiode.
 Stk. 5. Ved den dag, hvor fristen for ansøgning om enkeltbetaling udløber, forstås i denne bekendtgørelse den frist, der er anført i FødevareErhvervs bekendtgørelse om direkte støtte til landbrugere efter enkeltbetalingsordningen.
 Stk. 6. Ved overdragelse af arealer forstås i denne bekendtgørelse, at det økonomiske ansvar for driften af arealerne overdrages til en anden fysisk eller juridisk person ved salg, bortforpagtning, ophør af forpagtning eller en tilsvarende form for overdragelse.
 Stk. 7. Ved en erhverver forstås i denne bekendtgørelse en fysisk eller juridisk person, som overtager det økonomiske ansvar for driften af et eller flere arealer fra en anden fysisk eller juridisk person ved køb, tilforpagtning, ophør af forpagtning eller en tilsvarende form for erhvervelse.
 Stk. 8. Ved en planperiode forstås i denne bekendtgørelse en planperiode for gødningsplanlægning samt gødningsregnskab i henhold til lov om jordbrugets anvendelse af gødning og om plantedække.
 Stk. 9. Ved et areal, som indgår i et Natura 2000-projekt, forstås i denne bekendtgørelse, at der i medfør af landdistriktsloven er givet tilsagn om tilskud til et projekt, hvor den periode, hvor projektet skal opretholdes, udløber efter begyndelsen af tilsagnsperioden for pleje af græs- og naturarealer, og hvor projektet for arealet omfatter en aktivitet vedrørende rydning af tilgroede arealer eller arealet skal forberedes til afgræsning ved aktiviteten etablering af hegn eller arealet er omfattet af begge de nævnte forhold.
Kapitel 3 Administration Myndigheder og kontrol § 3.  FødevareErhverv træffer afgørelse efter denne bekendtgørelse.
 § 4. FødevareErhverv foretager kontrol i forbindelse med administrationen efter denne bekendtgørelse.
 Stk. 2. Plantedirektoratet forestår den fysiske kontrol i henhold til bekendtgørelse om Plantedirektoratets opgaver og beføjelser, jf. dog § 33.
 Stk. 3. FødevareErhverv og Plantedirektoratet kan til brug for kontrollen indhente oplysninger fra andre myndigheder i fornødent omfang i overensstemmelse med lovens § 12.
Ansøgning § 5. Ansøgning om tilsagn om tilskud skal indgives på et særligt skema, Fællesskemaet, der kan udfyldes og indsendes via FødevareErhvervs hjemmeside.
Skemaet kan også fås i papirform ved henvendelse til FødevareErhverv.
Stk. 2. Ansøgning om tilsagn om tilskud skal være vedlagt et markkort, hvorpå de ansøgte arealer er indtegnet og identificeret med samme marknumre og omfatter samme arealer som anført i ansøgningen.
De enkelte marker skal afgrænses således, at de i deres helhed omfatter samme tilskud i kr. pr. ha pr. år, jf. § 28. Der skal anvendes et markkort, som opfylder betingelserne for det markkort, som kan anvendes til ansøgning om enkeltbetaling det pågældende år.
Indtegning kan ske elektronisk via FødevareErhvervs hjemmeside eller på markkort i papirudgave.
§ 6. Ansøgning om tilsagn om tilskud skal indgives til FødevareErhverv.
Ansøgning, herunder markkort, kan tidligst indgives fra den 1. februar i det år, hvor tilsagnsperioden ønskes påbegyndt, og skal være modtaget samme år senest den dag, hvor fristen for ansøgning om enkeltbetaling udløber, jf. § 2, stk. 5.
 Stk. 2. FødevareErhverv kan i særlige tilfælde dispensere fra den i stk. 1 anførte ansøgningsperiode.
 § 7. Hvis et ansøgt areal overdrages, inden der er truffet afgørelse om tilsagn om tilskud, kan erhververen indtræde i ansøgningen på betingelse af, at der indsendes en erklæring herom til FødevareErhverv.
 Stk. 2. Erklæringen skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Prioritering § 8. FødevareErhverv prioriterer de ansøgte marker med særskilt prioritering for hver af følgende kategorier, jf. § 11:
 1) Ansøgte marker, hvor over 50 pct. af den enkelte mark ved ansøgningsperiodens begyndelse er beliggende inden for et Natura 2000-område og maksimalt 10 ha er beliggende uden for et Natura 2000-område.
 2) Ansøgte marker, hvor mindst 50 pct. af den enkelte mark ved ansøgningsperiodens begyndelse er beliggende uden for Natura 2000-områder.
Stk. 2. For de i stk. 1 anførte kategorier fastsætter FødevareErhverv indikative tilsagnsrammer, som vil være gældende for prioritering mellem kategorierne.
Indikative tilsagnsrammer, der er gældende for en ansøgningsperiode, offentliggøres af FødevareErhverv på FødevareErhvervs hjemmeside senest ved begyndelsen af ansøgningsperioden.
 Stk. 3. Inden for den i stk. 1, nr. 1, anførte kategori prioriteres de ansøgte marker på grundlag af de kriterier, der er fastsat i bilag 1, og inden for den i stk. 1, nr. 2, anførte kategori prioriteres de ansøgte marker på grundlag af de kriterier, der er fastsat i bilag 2.
Kapitel 4 Arealudpegninger § 9. FødevareErhverv udpeger inden for Natura 2000-områder arealer, for hvilke der kan ansøges om tilsagn om tilskud (særligt udpegede Natura 2000-arealer til pleje). FødevareErhverv udpeger endvidere hvilke af de særligt udpegede Natura 2000-arealer til pleje, der er 1) særligt værdifulde og svært tilgængelige græs- og naturarealer, 2) arealer, for hvilke der kan ansøges om et årligt tillæg for særlig fuglevenlig drift, og 3) særligt værdifulde arealer på grund af forekomst af driftsbetinget habitatnatur eller udpegning som driftsbetinget levested i Natura 2000-områder (driftsbetingede Natura 2000-arealer), jf.
Natura 2000-direktiverne.
 Stk. 2. Uden for Natura 2000-områder udpeger FødevareErhverv særligt værdifulde og svært tilgængelige græs- og naturarealer.
 Stk. 3. Arealudpegninger sker på grundlag af en faglig vurdering fra Naturstyrelsen.
 Stk. 4. Senest ved begyndelsen af ansøgningsperioden for ansøgning om tilsagn om tilskud offentliggør FødevareErhverv på FødevareErhvervs hjemmeside de arealudpegninger, der er gældende for ansøgningsperioden for ansøgninger om tilsagn om tilskud.
Kapitel 5 Tilsagnsperiode og betingelser for tilsagn Tilsagnsperiode § 10. Tilsagnsperioden begynder den 1. september i ansøgningsåret og slutter den 31. august fem år senere, dog 1 år senere ved 1-årig forlængelse, jf. § 2, stk. 4. Et tilsagnsår begynder den 1. september og udløber den 31. august det efterfølgende år.
Betingelser vedrørende arealudpegninger, arealtype og areal- og markstørrelse § 11.  Tilsagn om tilskud for en mark er betinget af, 1) at over 50 pct. af marken ved ansøgningsperiodens begyndelse er beliggende inden for et Natura 2000-område, og at maksimalt 10 ha er beliggende uden for et Natura 2000-område, eller 2) at mindst 50 pct. af marken ved ansøgningsperiodens begyndelse er beliggende uden for Natura 2000-områder.
 § 12. Tilsagn om tilskud for en mark omfattet af § 11, nr. 1, er betinget af, at de dele af marken, for hvilke en eller flere af følgende betingelser er opfyldt, i alt udgør mindst 50 pct. af marken:
 1) Arealet er ved ansøgningsperiodens begyndelse et særligt udpeget Natura 2000-areal til pleje.
 2) Arealet indgår på ansøgningstidspunktet i et Natura 2000-projekt.
 3) Arealet er omfattet af gentegning af græstilsagn, herunder 1-årig forlængelse.
 Stk. 2. Uanset stk. 1 er tilsagn om tilskud for en mark, for hvilken der er søgt om 1-årig forlængelse, betinget af, at marken i dens helhed er omfattet af 1-årig forlængelse.
 § 13. Tilsagn om tilskud for en mark omfattet af § 11, nr. 2, er betinget af, at de dele af marken, for hvilke en eller flere af følgende betingelser er opfyldt, i alt udgør mindst 50 pct. af marken:
 1) Arealet er ved ansøgningsperiodens begyndelse udpeget som et særligt værdifuldt og svært tilgængeligt græs- og naturareal.
2) Arealet fremgår ved ansøgningsperiodens begyndelse af Danmarks Miljøportal som værende registreret som et § 3-areal, jf.
Miljøministeriets cirkulære nr. 128 af 13. juli 1993 om registrering af beskyttede naturtyper samt om indsendelse af oplysninger til Skov- og Naturstyrelsen.
 3) Arealet er omfattet af gentegning af græstilsagn, herunder 1-årig forlængelse.
 Stk. 2. Uanset stk. 1 er tilsagn om tilskud for en mark, for hvilken der er søgt om 1-årig forlængelse, betinget af, at marken i dens helhed er omfattet af 1-årig forlængelse.
 § 14. Tilsagn om tilskud for et areal er betinget af, at arealet, hvortil der søges tilsagn om tilskud, udgør et sammenhængende areal på mindst 0,30 ha.
 Stk. 2. Tilsagn om tilskud for en ansøgt mark er betinget af, at områder, der er beliggende inden for afgrænsningen af marken, og hvor der ikke er eller bliver etableret plantedække, som omhandlet i § 18, stk. 2 og 3, herunder områder med småbeplantninger og lignende og områder, hvor afvandingsforholdene hindrer plantedække, ikke er medregnet ved fastsættelse af markens størrelse.
Betingelser vedrørende forhold ved tilsagnsperiodens begyndelse og artikel 68 støtteordninger § 15. Tilsagn om tilskud for et areal er betinget af, 1) at der for arealet ikke ved tilsagnsperiodens begyndelse og med virkning inden for tilsagnsperioden foreligger forpligtelse til udtagning af produktion i medfør af anden lovgivning, aftale eller servitut, 2) at der for arealet ikke ved tilsagnsperiodens begyndelse og med virkning inden for tilsagnsperioden foreligger forpligtelse til at gennemføre afgræsning eller slæt som følge af tilsagn om tilskud i medfør af anden lovgivning, servitut, pligt, der er pålagt i medfør af anden lovgivning, eller aftale, der indebærer betaling for den nævnte regulering, 3) at der for arealet ikke med virkning ved tilsagnsperiodens begyndelse foreligger tilsagn om tilskud i medfør af bekendtgørelse nr. 140 af 10. marts 2005 eller tidligere bekendtgørelser om tilskud til miljøvenlige jordbrugsforanstaltninger, bekendtgørelse nr. 883 af 31. oktober 2002 eller tidligere bekendtgørelser om tilskud til økologisk jordbrugsproduktion m.v. eller bekendtgørelse nr. 893 af 22. september 2005 om tilskud til miljøvenlig drift af vådområder, 4) at der for arealet ikke med virkning ved tilsagnsperiodens begyndelse foreligger tilsagn om tilskud til braklagte randzoner, til pleje af vådområder, til miljøbetinget tilskud eller til opretholdelse af ændret afvanding i medfør af landdistriktsloven, og 5) at der for arealet ikke med virkning for et kalenderår, hvor et tilsagnsår begynder eller udløber, ydes særlig støtte, som omhandlet i artikel 68 i Rådets forordning (EF) nr. 73/2009, til ekstensivt landbrug, til etablering af flerårige energiafgrøder eller til pleje af permanente græsarealer.
 Stk. 2. Uanset stk. 1, nr. 2, kan tilsagn om tilskud omfatte arealer, for hvilke der foreligger forpligtelse, som omhandlet i stk. 1, nr. 2, når der alene er tale om forpligtelse som følge af, at arealerne indgår i et projekt til demonstration af miljøvenligt landbrug eller græsningsselskaber eller et projekt i medfør af landdistriktsloven, og hvor der ikke ydes tilskud for arealerne til afgræsning eller slæt.
Betingelser der skal være opfyldt i hele tilsagnsperioden § 16. Tilsagn om tilskud for et areal er betinget af, 1) at tilsagnshaver i hele tilsagnsperioden som ejer eller forpagter driver arealet, 2) at arealet ikke inden for tilsagnsperioden er omfattet af en tilskudsordning til skovbrug, 3) at arealet ikke inden for tilsagnsperioden er pålagt fredskovspligt, bortset fra ubevoksede fredskovspligtige arealer, og 4) at tilsagnshaver hvert år i tilsagnsperioden afgiver skriftlig erklæring om, at alle betingelser for tilsagnet opfyldes, og at erklæringen er modtaget i FødevareErhverv senest den 1. august, eller i tilfælde, hvor den 1. august er en lørdag, søndag eller mandag, den anden hverdag (lørdag ikke medregnet), der følger herefter.
 Stk. 2. FødevareErhverv kan i særlige tilfælde dispensere fra den i stk. 1, nr. 4, anførte frist.
Plantedækket og plejen i tilsagnsperioden § 17.  For hver enkelt af de marker, der er omfattet af ansøgning om tilsagn om tilskud, skal ansøger oplyse, om der ønskes forpligtelse til 1) afgræsning eller 2) afgræsning eller slæt.
 Stk. 2. For marker, for hvilke der kan ansøges om et årligt tillæg for særlig fuglevenlig drift, jf. § 9, stk. 1, nr. 2, skal det endvidere være oplyst, hvis der ønskes forpligtelse til særlig fuglevenlig drift.
 § 18.  Tilsagnsarealerne skal være udlagt som græs- eller naturarealer i hele tilsagnsperioden, dog for de af stk. 3 omfattede arealer regnet fra etableringstidspunktet.
Stk. 2. Det eksisterende plantedække skal være opretholdt ved tilsagnsperiodens begyndelse, hvis tilsagnsarealerne i vækstsæsonen forud for tilsagnsperiodens begyndelse har været udlagt som 1) græsarealer, 2) arealer med lyngvegetation eller 3) arealer med andet plantedække, der kan opretholdes i tilsagnsperioden, og hvor plantedækket er anvendeligt til afgræsning og slæt.
Stk. 3. Tilsagnsarealer, der ikke er omfattet af stk. 2, skal være udlagt med græs, der er udsået med højst 25 pct. kvælstoffikserende planter.
Græsarealerne skal være etableret senest en måned efter tilsagnsperiodens begyndelse.
FødevareErhverv kan i særlige tilfælde dispensere fra den anførte frist for etablering.
 Stk. 4. Det i stk. 2 og 3 anførte plantedække skal fastholdes i hele tilsagnsperioden, dog for de af stk. 3 omfattede arealer regnet fra etableringstidspunktet.
 Stk. 5. Uanset stk. 4 gælder følgende:
 1) I det i stk. 2 og 3 anførte plantedække kan indgå andre plantearter end de, som indgik ved tilsagnsperiodens begyndelse eller ved plantedækkets etablering, når der er tale om plantearter, der naturligt har indfundet sig på tilsagnsarealerne samtidig med, at de øvrige betingelser for tilsagnet er opfyldt.
 2) FødevareErhverv kan dispensere således, at plantedækket kan ændres, når ændringen efter FødevareErhvervs vurdering er en fordel for naturen, miljøet og landskabet.
 3) Områder uden tilstrækkeligt plantedække, der er opstået som følge af trampestier med lovlig adgang for offentligheden, eller som udgøres af dyreveksler, er tilladt.
 4) FødevareErhverv kan i særlige tilfælde tillade, at plantedækket midlertidigt ikke opretholdes.
 § 19. For tilsagnsarealerne gælder i hele tilsagnsperioden følgende betingelser vedrørende slåning af plantedække og afgræsning, uanset om arealerne er omfattet af forpligtelse til afgræsning eller forpligtelse til afgræsning eller slæt:
1) Plantedækket må ikke slås i perioden fra 1. maj til og med 20. juni.
For arealer, der er omfattet af forpligtelse til særlig fuglevenlig drift, gælder dog, at plantedækket ikke må slås i perioden fra 1. maj til og med 14. juli.
Hvis arealerne er beliggende inden for de afstandskrav, der gælder efter bestemmelserne for certificering af frø, skal plantedækket dog slås inden blomstring på anmodning fra den berørte planteavler.
 2) Afgræsning skal foretages med husdyr, som er heste eller drøvtyggere.
 3) Afgræsning skal foretages med et efter forholdene afpasset græsningstryk, således at overgræsning undgås og plantedækket opretholdes.
4) Der må ikke tilskudsfodres på arealerne.
Mineraler betragtes ikke som tilskudsfoder.
 5) Arealer, der er omfattet af forpligtelse til særlig fuglevenlig drift, må ikke afgræsses i perioden fra 1. februar til og med 30. juni.
Stk. 2. FødevareErhverv kan dispensere fra stk. 1, nr. 1, 1. og 2. pkt., i forbindelse med bekæmpelse af kæmpebjørneklo, lysesiv, blåtop, flyvehavre, hejrearter, brændenælder, tidsler samt giftige eller aggressive ukrudtsarter.
FødevareErhverv kan endvidere i særlige tilfælde dispensere fra stk. 1, nr. 4.
 § 20. For tilsagnsarealer, der er omfattet af forpligtelse til afgræsning, gælder følgende betingelser:
 1) Arealerne skal hvert år i tilsagnsperioden fra den 1. juni, dog fra den 1. juli ved forpligtelse til særlig fuglevenlig drift, jf. § 19, stk. 1, nr. 5, til og med den 31. august være omfattet af en drift med afgræsning, således at arealerne i deres helhed den 31. august hvert år i tilsagnsperioden har været omfattet af afgræsning og fremstår som afgræssede med tæt og lavt plantedække.
 2) I perioden fra den 21. juni, dog fra den 15. juli ved forpligtelse til særlig fuglevenlig drift, jf. § 19, stk. 1, nr. 1, 2. pkt., til og med den 31. august må slåning af plantedækket kun ske i form af slæt, der gennemføres som en naturlig del af driften med afgræsning, og i form af afpudsning, der gennemføres efter afgræsning.
 Stk. 2. FødevareErhverv kan for et tilsagnsår ad gangen i særlige tilfælde dispensere fra betingelserne i stk. 1, nr. 1, hvis forholdene på arealet taler herfor.
 § 21. For tilsagnsarealer, der er omfattet af forpligtelse til afgræsning eller slæt, gælder, at arealerne hvert år i tilsagnsperioden fra den 21. juni, dog fra den 15. juli ved forpligtelse til særlig fuglevenlig drift, jf. § 19, stk. 1, nr. 1, 2. pkt., til og med den 31. august skal være omfattet af en drift med afgræsning, med slæt eller med afgræsning og slæt, således at arealerne i deres helhed den 31. august hvert år i tilsagnsperioden har været udnyttet landbrugsmæssigt med afgræsning, med slæt eller med afgræsning og slæt og fremstår med tæt og lavt plantedække.
 Stk. 2. FødevareErhverv kan for et tilsagnsår ad gangen i særlige tilfælde dispensere fra betingelserne i stk. 1, hvis forholdene på arealet taler herfor.
§ 22. I hele tilsagnsperioden må tilsagnsarealerne 1) ikke omlægges, 2) ikke anvendes til frøproduktion, 3) ikke tilføres gødning, bortset fra den gødning, der efterlades af græssende husdyr, og 4) ikke tilføres plantebeskyttelsesmidler.
Stk. 2. I hele tilsagnsperioden må tilsagnsarealerne endvidere 1) ikke vandes, bortset fra vanding med engvandingsanlæg, og 2) ikke gøres til genstand for udnyttelse, der er uforenelig med betingelser vedrørende plantedækket.
 Stk. 3. Biodynamiske præparater, der skal anvendes på jordbrugsbedrifter, der er autoriseret af Demeterforbundet, betragtes i denne bekendtgørelse ikke som gødning eller plantebeskyttelsesmidler.
 Stk. 4. FødevareErhverv kan i særlige tilfælde dispensere fra stk. 1, nr. 4, og stk. 2, nr. 1.
 § 23. Aktiviteter, som tilsagnshaver i tilsagnsperioden iværksætter eller tillader på den del af tilsagnsarealerne, der ligger nærmere end 5 meter fra åbne vandløb, søer over 100 m² og kystlinier, skal udføres på en måde, der ikke medfører erosion af nævnte del af arealerne. 1. pkt. finder alene anvendelse for den del af udførelsen, der ikke er reguleret i andre betingelser for tilsagn om tilskud.
 Stk. 2. Den i stk. 1 anførte afstand regnes fra vandløbets eller søens øverste kant eller for så vidt angår kystlinier fra årets normale højeste vandstandslinie.
 Stk. 3. FødevareErhverv kan i særlige tilfælde dispensere fra stk. 1, 1. pkt.
 Udarbejdelse og opbevaring af gødningsplanlægning m.m.
§ 24.  Tilsagn om tilskud er betinget af, 1) at der for de planperioder, der udløber inden for tilsagnsperioden, udarbejdes gødningsplanlægning efter reglerne i lov om jordbrugets anvendelse af gødning og om plantedække og regler fastsat i henhold til denne lov, uanset om bedriften er registreret i Plantedirektoratets register over virksomheder, der er omfattet af den nævnte lovgivning, og 2) at gødningsplanlægning, der skal udarbejdes i medfør af nr. 1, samt skatte-, moms- og driftsregnskaber, der vedrører det tilsagnsår, som udbetaling af tilskud sker for, opbevares af tilsagnshaver i mindst 5 år fra udbetalingstidspunktet.
Kapitel 6 Ændring af tilsagn og indtræden i tilsagn § 25. FødevareErhverv kan efter ansøgning tillade, at et tilsagn om tilskud omdannes til et andet tilsagn under landdistriktsprogrammet, hvis 1) omdannelsen indebærer betydelige fordele for miljøet, og 2) den eksisterende forpligtelse skærpes væsentligt.
 Stk. 2. Ansøgning efter stk. 1 skal være modtaget i FødevareErhverv i den ansøgningsperiode, der er anført i § 6.
 Stk. 3. Ved omdannelse til tilsagn om tilskud til skovrejsning udgår arealerne af tilsagn om tilskud til pleje af græs- og naturarealer med virkning fra begyndelsen af det tilsagnsår, inden for hvilket fredskovspligten pålægges.
 Stk. 4. FødevareErhverv kan i særlige tilfælde dispensere fra den i stk. 2 anførte ansøgningsperiode.
 § 26. FødevareErhverv kan ved modtagelse af fyldestgørende dokumentation tillade, at et areal udgår af tilsagnet, hvis arealet er genstand for jordfordeling eller offentlige eller af myndighederne godkendte indgreb som led i fysisk planlægning.
 Stk. 2. Arealet udgår af tilsagnet med virkning fra begyndelsen af det tilsagnsår, hvor betingelserne for tilsagnet ikke opfyldes for hele tilsagnsåret.
§ 27. Hvis tilsagnshaver overdrager et tilsagnsareal med virkning inden tilsagnsperiodens udløb, er det en betingelse for, at tilsagnet kan opretholdes, at erhverver indtræder i tilsagnet med virkning fra tidspunktet for overdragelsen af det økonomiske ansvar for driften af arealet, og at der rettidigt indgives producentskifteerklæring herom til FødevareErhverv.
Den, der indtræder i tilsagnet, indtræder i rettigheder, jf. dog § 32, stk. 3, og forpligtelser efter tilsagnet.
Stk. 2. Producentskifteerklæringen skal indgives på et særligt skema, der fås via FødevareErhvervs hjemmeside eller ved henvendelse til FødevareErhverv.
Producentskifteerklæringen skal være modtaget i FødevareErhverv senest den dag, hvor den førstkommende frist for ansøgning om enkeltbetaling udløber efter tidspunktet for overdragelsen af det økonomiske ansvar for driften af arealet.
Hvis den nævnte overdragelse finder sted mindre end 8 uger før den førstkommende frist for ansøgning om enkeltbetaling, skal producentskifteerklæringen dog være modtaget i FødevareErhverv senest 8 uger efter den nævnte overdragelse.
Hvis den anførte frist for FødevareErhvervs modtagelse af producentskifteerklæringen er en lørdag, søndag, mandag eller en helligdag, udløber fristen den anden hverdag (lørdag ikke medregnet), der følger herefter.
 Stk. 3. Ved rettidig modtagelse af producentskifteerklæringen, jf. stk. 2, registrerer FødevareErhverv erhverver som ny tilsagnshaver.
 Stk. 4. FødevareErhverv kan i særlige tilfælde dispensere fra den i stk. 2 anførte frist.
Kapitel 7 Beregning af tilskud § 28. Det årlige tilskud udgør følgende beløb:
 1) 3.350 kr. pr. ha for arealer, der ved ansøgningsperiodens begyndelse er udpeget som særligt værdifulde og svært tilgængelige græs- og naturarealer, og for hvilke der er forpligtelse til afgræsning.
 2) 1.400 kr. pr. ha for arealer, der ikke er omfattet af nr. 1, og for hvilke der er forpligtelse til afgræsning.
 3) 800 kr. pr. ha for arealer, for hvilke der er forpligtelse til afgræsning eller slæt.
 Stk. 2. Det årlige tillæg for arealer, for hvilke der er forpligtelse til særlig fuglevenlig drift, udgør 600 kr. pr. ha.
 Stk. 3. Der udbetales ikke tilskud, herunder tillæg, for et areal for et tilsagnsår, hvor der er meddelt dispensation efter § 20, stk. 2, eller § 21, stk. 2.
 Stk. 4. FødevareErhverv kan dispensere fra bestemmelsen i stk. 3 i særlige tilfælde, hvor den i stk. 3 anførte dispensation efter FødevareErhvervs vurdering får en ubetydelig virkning i forhold til den forpligtelse, der dispenseres fra.
§ 29. Hvis det samlede tilskud til miljøvenligt landbrug for et areal overstiger det beløb, der kan medfinansieres af EU, kan tilskud til pleje af græs- og naturarealer for arealet nedsættes således, at det samlede tilskud til miljøvenligt landbrug for arealet ikke overstiger det beløb, som kan medfinansieres af EU.
Ved det samlede tilskud til miljøvenligt landbrug forstås alle tilskud til miljøvenligt landbrug i medfør af artikel 39 i Rådets forordning (EF) nr. 1698/2005 om støtte til udvikling af landdistrikterne fra Den Europæiske Landbrugsfond for Udvikling af Landdistrikterne, alle tilskud til miljøvenligt landbrug i medfør af kapitel VI (miljøvenligt landbrug og dyrevelfærd) i Rådets forordning (EF) nr. 1257/1999 om støtte til udvikling af landdistrikterne fra Den Europæiske Udviklings- og Garantifond for Landbruget samt alle tilskud til miljøvenligt landbrug i medfør af Rådets forordning (EØF) nr. 2078/92 om miljøvenlige produktionsmetoder i landbruget, samt om naturpleje.
 Stk. 2. I opgørelsen af nedsættelse af tilskud efter stk. 1 vil de tilskud, der indgår i beregningen, være tilskud før fradrag som følge af eventuelle sanktioner efter de pågældende ordninger.
 Stk. 3. Manglende overholdelse af betingelserne for tilsagn om tilskud kan medføre nedsættelse af tilskuddet, herunder i tilfælde, hvor den manglende overholdelse skyldes en ny tilsagnshavers forhold, og hvor tilskuddet for det pågældende tilsagnsår skal udbetales til en tidligere tilsagnshaver, jf. § 32, stk. 3. FødevareErhverv træffer i overensstemmelse med fællesskabets bestemmelser herom afgørelse om størrelsen på nedsættelsen.
§ 30. Indtræder en erhverver i et tilsagn om tilskud, jf. § 27, på grundlag af en producentskifteerklæring, der er modtaget i FødevareErhverv senere end 8 uger efter datoen for overdragelsen af det økonomiske ansvar for driften af arealet, bortfalder tilskuddet for arealet for det tilsagnsår inden for hvilket, producentskifteerklæringen er modtaget.
Hvis fristen på 8 uger udløber en lørdag, søndag, mandag eller en helligdag, udløber fristen den anden hverdag (lørdag ikke medregnet), der følger herefter.
Kapitel 8 Udbetaling af tilskud § 31. FødevareErhverv udbetaler tilskuddet én gang årligt.
Tilskuddet udbetales normalt i perioden fra den 1. september til den 31. januar for det foregående tilsagnsår.
 Stk. 2. Tilskuddet overføres til tilsagnshavers NemKonto, jf. dog § 32, stk. 3.
§ 32. Det er en betingelse for udbetaling af tilskud for et tilsagnsår, at kontrolmyndigheden har den fornødne adgang til arealer i forbindelse med kontrol på stedet, og at der for det pågældende tilsagnsår er indgivet anmodning om udbetaling af tilskud, hvor tilsagnshaver 1) har erklæret, at alle betingelser for tilsagnet opfyldes, og 2) har indberettet de oplysninger, der forlanges til brug for beregning og udbetaling af tilskuddet, herunder indtegning af tilsagnsarealerne på det markkort, der det pågældende år anvendes til ansøgning om enkeltbetaling.
Stk. 2. Anmodning om udbetaling af tilskud skal indgives på et særligt skema, Fællesskemaet, der fås via FødevareErhvervs hjemmeside eller ved henvendelse til FødevareErhverv.
Anmodningen kan udfyldes og indsendes via FødevareErhvervs hjemmeside.
Anmodningen, herunder markkort, skal være modtaget i FødevareErhverv i tilsagnsåret senest den dag, hvor fristen for ansøgning om enkeltbetaling udløber.
Forsinket indgivelse medfører nedsættelse eller bortfald af tilskuddet for det pågældende tilsagnsår i overensstemmelse med fællesskabets bestemmelser herom.
 Stk. 3. Anmodning om udbetaling af tilskud for et tilsagnsareal skal indgives af den, der ved udløbet af den i stk. 2 anførte frist driver arealet som ejer eller forpagter, og som er registreret i FødevareErhverv som tilsagnshaver eller i tilfælde af producentskifte vil indtræde i tilsagnet, jf. § 27. Tilskud for arealet udbetales til den, der har indgivet anmodningen om udbetaling af tilskud.
 § 33. Reglerne i FødevareErhvervs bekendtgørelse om krydsoverensstemmelse og regler om god landbrugs- og miljømæssig stand, der er fastsat af FødevareErhverv i medfør af Rådets forordning (EF) nr. 73/2009, finder anvendelse for anmodninger om udbetaling af tilskud.
Kapitel 9 Underretningspligt § 34. Tilsagnshaver skal i hele tilsagnsperioden på forlangende afgive erklæring til FødevareErhverv om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele tilsagnsperioden forpligtet til uden ugrundet ophold, jf. dog § 27, stk. 2, skriftligt at give FødevareErhverv meddelelse om forhold, der kan medføre bortfald af tilsagn om tilskud eller tilbagebetaling af tilskud.
Kapitel 10 Bortfald af tilsagn og tilbagebetaling af tilskud § 35. Tilsagn om tilskud for et areal bortfalder, 1) hvis tilsagnshaver har givet urigtige eller vildledende oplysninger eller har fortiet oplysninger af betydning for sagens afgørelse, 2) hvis tilsagnshaver tilsidesætter sine pligter efter landdistriktslovens § 11, stk. 2, 3) hvis tilsagnshaver ikke opfylder sin underretningspligt efter § 34, eller 4) hvis de i § 11, § 12, § 13, § 14, stk. 1, § 15, § 16 og § 22, stk. 1, anførte betingelser for tilsagn om tilskud ikke er opfyldt, herunder at et tilsagnsareal overdrages, uden at erhverver indtræder i tilsagnet.
 Stk. 2. FødevareErhverv kan bestemme, at tilsagn om tilskud for et areal bortfalder, hvis de i § 14, stk. 2, § 18, § 19, § 20, § 21, § 22, stk. 2, § 23 og § 24 anførte betingelser for tilsagn om tilskud ikke er opfyldt.
 Stk. 3. Ved bortfald af tilsagn om tilskud, jf. stk. 1 og 2, træffer FødevareErhverv afgørelse om tilbagebetaling af tilskud.
§ 36. FødevareErhverv kan efter ansøgning tillade, at et tilsagn om tilskud bortfalder uden krav om tilbagebetaling af tidligere udbetalte tilskud, hvis 1) tilsagnshaver ophører endeligt med jordbrugsvirksomhed, og der er afviklet mindst 3 år af tilsagnsperioden for det pågældende areal, 2) tilsagnshaver overdrager jordbrugsbedriften, eller tilsagnshaver overdrager alle jordbrugsbedriftens tilsagnsarealer, og jordbrugsbedriften i øvrigt nedbringes til 2 ha eller derunder, og 3) det sandsynliggøres, at erhververs indtræden i tilsagnet ikke er muligt.
 Stk. 2. Hvis der gives tilladelse efter stk. 1, og tilsagnshaver senere igen personligt eller via et selskab eller en anden juridisk enhed påbegynder jordbrugsvirksomhed, kan FødevareErhverv kræve tilbagebetaling af et beløb svarende til det tilbagebetalingskrav, der skulle være rejst, hvis der ikke var opnået tilladelse efter stk. 1. Kravet tillægges renter, jf. § 40.
 Stk. 3. Selskaber og andre juridiske enheder, der har tilsagn om tilskud, kan ikke få tilladelse efter stk. 1.
 Stk. 4. FødevareErhverv kan i særlige tilfælde dispensere fra bestemmelserne i stk. 1, nr. 2, og stk. 3. FødevareErhverv kan betinge en dispensation fra bestemmelsen i stk. 3 af, at samtlige deltagere i den juridiske enhed forpligter sig til at ophøre endeligt med jordbrugsvirksomhed.
 § 37. FødevareErhverv kan efter ansøgning tillade, at et tilsagn om tilskud bortfalder uden krav om tilbagebetaling af tidligere udbetalte tilskud, hvis hele eller en del af tilsagnshavers bedrift overdrages til en organisation, der har naturforvaltning som hovedformål for at bevare miljøet, forudsat at hensigten med overdragelsen er at gennemføre en vedvarende ændring af arealanvendelsen med henblik på naturbevaring, og den samtidig efter FødevareErhvervs vurdering indebærer en betydelig miljøfordel.
§ 38.  Indtræder en erhverver i et tilsagn om tilskud, jf. § 27, kan FødevareErhverv bestemme, at tilskud, der er udbetalt til en tidligere tilsagnshaver, skal tilbagebetales af den nye tilsagnshaver i tilfælde, hvor FødevareErhverv 1) træffer afgørelse om bortfald af tilsagn om tilskud som følge af den nye tilsagnshavers forhold, 2) træffer afgørelse om bortfald af tilsagn om tilskud som følge af, at de arealer, der er anmeldt i producentskifteerklæringen, er større end de arealer, der kan fastslås, og det af producentskifteerklæringen fremgår, at den nye tilsagnshaver ved indtræden i tilsagnet bliver ansvarlig for størrelsen af de i producentskifteerklæringen anførte arealer, eller 3) konstaterer, at der er udbetalt for meget tilskud til en tidligere tilsagnshaver som følge af den nye tilsagnshavers forhold.
§ 39. Hvis der i henhold til § 25 er givet tilladelse til, at et tilsagn omdannes til et andet tilsagn under landdistriktsprogrammet, og det nye tilsagn herefter bortfalder, kan FødevareErhverv bestemme, at udbetalte tilskud i henhold til det tidligere meddelte tilsagn om tilskud til pleje af græs- og naturarealer skal tilbagebetales, herunder tilskud, der er udbetalt til tidligere tilsagnshavere.
Tilskud kan dog ikke kræves tilbagebetalt, hvis de forhold, der har medført bortfald af det nye tilsagn, konstateres efter, at der er forløbet 5 år regnet fra begyndelsen af tilsagnsperioden for det tilsagn, der blev omdannet.
§ 40.  Ved opgørelse af tilbagebetalingskrav tillægges der renter.
Rentetillægget beregnes fra tidspunktet for meddelelse af tilbagebetalingskravet til tilbagebetaling sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 11 Force majeure § 41. FødevareErhverv anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses ved tilsagnsperiodens begyndelse.
 5) En alvorlig naturkatastrofe, der i væsentlig grad berører arealer på bedriften.
 6) Ødelæggelse af stalde på bedriften ved ulykke.
 7) Tilsagnshavers besætning bliver ramt af en epizooti eller af en smitsom husdyrsygdom, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 8) Ændring af forholdene på tilsagnsarealer, hvor ændringen efter FødevareErhvervs vurdering er forårsaget af naturen og kan blive længerevarende.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden uforholdsmæssige opofrelser kunne have sikret sig herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 42. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 12 Klageadgang § 43. Afgørelser, truffet af FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri.
Stk. 2. Klagen skal indgives gennem FødevareErhverv.
Klagen skal være FødevareErhverv i hænde senest 4 uger efter modtagelsen af den afgørelse, klagen vedrører.
 Stk. 3. FødevareErhverv kan genoptage en sag, efter at der er indgivet klage.
Kapitel 13 Ikrafttræden § 44. Bekendtgørelsen træder i kraft den 1. februar 2011.
 Stk. 2. Bekendtgørelsen finder ikke anvendelse for ansøgninger om dispensation m.m., der vedrører tilsagn, der ikke er givet i medfør af nærværende bekendtgørelse.
