Pressenævnets kendelse i sag 2010-6-0936 [K] har klaget til Pressenævnet over en artikel på ekstrabladet.dk den 11. januar 2010, idet hun mener, at god presseskik er tilsidesat.
Ekstrabladet.dk bragte den 11. januar 2010 en artikel under overskriften Se freaks på TV læse nyhederog underoverskriftenEngelsk tv-kanal tager det næste ekstreme skridt: Bruger misdannede mennesker til at læse nyheder - vi gør det for at komme myterne til livs, siger stationen! .
Af artiklen fremgik følgende:
 Fordi man er misdannet, skal det ikke forhindre en adgang til tv-skærmen.
Det er ifølge en engelsk tv-kanal forklaringen på, at en gruppe af misdannede englændere nu får mulighed for at blive studieværter på nyhederne.
En anden mulighed er naturligvis, at tv-stationen er ude på at score billige seertal.
Men det afviser kanalens ledelse.
Bedøm selv i tv-indslaget herover! Over artiklen var indsat et link til det omtalte indslag, der afspilles, når man klikker ind på artiklen.
[K] har til støtte for klagen bl.a. anført, at artiklen og indslaget omtaler, hvordan en engelsk tv-kanal bruger folk med misdannelser til at læse nyhederne op.
Artiklen og indslaget er i sig selv positivt, idet det er med til at øge forståelsen for folk med misdannelser.
Overskriften Se freaks på TV læse nyheder er derimod stødende, da den udstiller de omtalte personer, som om de var et omrejsende cirkus.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man selv som person, organisation, virksomhed eller lignende skal være omtalt, afbilledet eller på anden måde identificeret i mediet.
Det er ikke tilstrækkeligt, at man har en generel interesse i det emne, der er behandlet.
Da [K] ikke selv er direkte eller indirekte nævnt, har klageren ikke en sådan interesse i sagen, at der er grundlag for at behandle klagen.
Klagen afvises herefter, jf. medieansvarsloven § 43, stk. 2, nr. 2.
