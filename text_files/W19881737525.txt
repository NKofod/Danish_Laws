En grundejer ønskede en del træer på et vejareal fjernet med henblik  

 på at tage vejen i brug.
Ministeriet fandt, at privatslovens § 47, ikke kunne  

 anvendes, da der alene var tale om et udlagt vejareal, der ikke var anlagt  

 eller taget i brug som vej.
Lovens § 35, kunne heller ikke anvendes, da  

 træerne formentlig var plantet før arealet blev udlagt og i hvert fald før  

 lovens afsnit III blev indført i området.
 Ministeriet har motaget Deres klage over, at N-Byråd har nægtet at rydde  

 et vejareal for syv store fyrretræer.
 Det er i sagen oplyst, at vejarealet er udlagt som adgangsvej til Deres  

 ejendom matr.nr. bk, R.
De har i sagen givet udtryk for, at træerne udgør en ulovlig spærring af  

 vejen til Deres ejendom, og at byrådet derfor med hjemmel i privatvejslovens  

 § 47 må kræve træerne fjernet.
Da byrådet i vidt omfang anvender denne  

 bestemmelse til at kræve beplantning langs de private fællesveje i kommunen  

 beskåret m.v., finder De, at der er tale om en ulovlig forskelsbehandling,  

 når byrådet nægter at medvirke til at kræve de her omhandlede træer fjernet.
 Byrådet har i sagen givet udtryk for, at det er af den opfattelse, at den  

 nævnte bestemmelse ikke giver hjemmel til at kræve træerne fjernet.
Det fremgår af sagen, at den omhandlede vejstrækning ikke er anlagt eller  

 taget i brug som privat fællesvej.
Dette er telefonisk bekræftet af kommunens  

 tekniske forvaltning.
Det blev samtidig oplyst, at træerne er af ældre dato  

 og måske plantet, før arealet blev udlagt som privat fællesvej.
Træerne er i  

 hvert fald plantet, før bestemmelserne i privatvejslovens afsnit III, §§  

 21-62, den 25. november 1981 blev indført i kommunens sommerhusområder.
 Ministeriet skal oplyse, at det er enig med byrådet i, at bestemmelsen i  

 privatvejslovens § 47 ikke giver hjemmel til at kræve de omhandlede træer  

 fjernet, idet denne bestemmelse alene finder anvendelse på færdselsarealer,  

 der er anlagt/taget i brug som privat fællesvej, men ikke på arealer, der  

 alene er udlagt som privat fællesvej, d.v.s. bestemt til fremtidig anvendelse  

 som privat fællesvej, jfr. lovens § 3.
 For arealer udlagt som privat fællesvej findes en særlig bestemmelse i  

 lovens § 35, hvorefter der på sådanne arealer ikke uden vejmyndighedens  

 samtykke må anbringes beplantning eller hegn eller foretages andre  

 foranstaltninger af varig karakter (stk. 3).
 Bestemmelsen omhandler imidlertid kun beplantning m.v., der anbringes,  

 efter at arealet er udlagt til vejformål, og efter at kommunen har truffet  

 beslutning om, at bestemmelserne i privatvejslovens afsnit III skal finde  

 anvendelse i det område, vejen er beliggende i.
 Ministeriet må efter det oplyste herefter være af den opfattelse, at  

 træerne ikke er anbragt i strid med denne bestemmelse, og byrådet kan derfor  

 heller ikke kræve træerne fjernet med henvisning hertil.
 På denne baggrund finder ministeriet efter det oplyste, at byrådet ikke  

 har foretaget sig noget ulovligt ved at nægte at kræve træerne fjernet.
 Det er herefter ministeriets opfattelse, at spørgsmålet om etablering af  

 fysisk adgang til Deres ejendom må løses ved, at vejen anlægges som privat  

 fællesvej.
Privatvejsloven bygger i denne sammenhæng på det princip, at det er de  

 private grundejere, der selv må skaffe vejadgang til deres ejendomme og selv  

 gennemføre det fornødne vejanlæg.
En vej kan efter lovens § 41 dog først  

 anlægges/tages i brug, når vejmyndigheden har godkendt et anlægsprojekt.
 Hvis der ikke kan opnås enighed mellem Dem og ejerne af vejarealet om  

 anlæg af vejen, er dette derfor et privatretligt anliggende, der henhører  

 under domstolene ved civilretligt søgsmål.
Ministeriet kan dog oplyse, at der i lovens § 39 findes en bestemmelse,  

 hvorefter vejmyndigheden af hensyn til udbygning af det samlede vejnet inden  

 for et område kan bestemme, hvornår en udlagt privat fællesvej skal anlægges.  

 Vejmyndigheden kan efter denne bestemmelse i et tilfælde som det foreliggende  

 kræve vejen anlagt, men den har ikke nogen pligt hertil.
Hvis vejmyndigheden  

 går ind i sagen, skal den behandles efter bestemmelserne i lovens kapitel 10  

 om istandsættelse og vedligeholdelse af private fællesveje.
Det medfører  

 bl.a., at udgifterne til arbejdet skal fordeles mellem ejerne af de til  

 vejstrækningen grænsende ejendomme med vejret til vejen, jfr. § 62, stk. 1.  

 Efter det af Dem oplyste om vejrettighederne til vejen indebærer dette, at  

 anlægsudgiften alene kan pålægges Dem som ejer af de to ejendomme nord for  

 den omhandlede vejstrækning.
 Offentliggjort i VEJLOVE udgivet af DAFOLO.
