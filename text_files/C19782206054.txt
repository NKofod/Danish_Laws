I.
Problemstillinger i forbindelse med vejledningsfasen.
Det anbefales læreren at orientere om muligheden for at skrive 2.  

 årsopgave i faget psykologi umiddelbart efter efterårsferien.
Ved denne  

 orientering kan denne skrivelse evt. udleveres til de studerende.
De  

 studerende har da mulighed for at overveje, hvilke emner de ønsker at  

 beskæftige sig med.
Læreren har i denne periode en vigtig funktion i at  

 vejlede eventuelle opgaveskrivere i at vurdere emnets sværhedsgrad,  

 muligheden for indsamling af empirisk materiale, samt om der findes en  

 rimelig tilgængelig mængde litteratur om emnet.
Læreren bør redegøre for, at der i faget dels kan skrives litterære  

 opgaver, dels opgaver der kombinerer undersøgelser udført af den studerende  

 med teoretiske overvejelser af litterær art.
Det understreges, at opgaver  

 udelukkende bestående af de studerendes egne empiriske undersøgelser ikke kan  

 anbefales.
 Læreren bør endvidere i forbindelse med orienteringen fremvise tidligere  

 opgaver, således at de studerende får mulighed for at danne sig et indtryk  

 af, hvilke typer opgaver, der falder inden for fagets område, samt hvorledes  

 disse opgaver kan gribes an.
 Endvidere bør læreren gennemgå principperne i forskellige former for  

 indsamling af empirisk materiale (spørgeskemaundersøgelser, eksprimenter,  

 interviews o.s.v.). Opmærksomheden henledes på, at de studerende ofte vil  

 have stort udbytte af personlige henvendelser til specialister (f.eks.  

 skolepsykologer, institutionspersonale, undervisere på andre niveauer  

 o.s.v.). Disse henvendelser bør dog ikke finde sted, før de studerende har  

 tilegnet sig et rimeligt overblik over emnet, hvorved de studerende bliver i  

 stand til at indhente tilstrækkeligt kvalificerede oplysninger.
Det må understreges, at opgaverne skal have et psykologisk indhold.  

 Elevernes emner kan undertiden falde uden for den almene psykologi.
Disse  

 emner kan kun behandles i opgaver, såfremt de relateres til den almene  

 psykologi.
De studerende tager ofte udgangspunkt i brede og ustrukturerede  

 interesseområder.
Læreren bør derfor være opmærksom på, at de fleste opgaver  

 tager udgangspunkt i en bred interesse, som efterhånden som opgaveprocessen  

 skrider frem skal blive til velafgrænsede problemstillinger.
En væsentlig del af arbejdet med opgaven består i forarbejdet før  

 opgaveugen.
De studerende må derfor opfordres til at strække arbejdsprocessen  

 ud over så lang en periode som muligt, da arbejdspresset i selve opgaveugen  

 og umiddelbart før ellers let bliver for stort og uoverkommeligt.
De  

 studerende må være opmærksomme på, at forarbejdet skal udføres samtidig med  

 det daglige arbejde.
Det kan undertiden være vanskeligt og tidskrævende at  

 fremskaffe egnet litteratur til opgaven, hvorfor der også af denne grund bør  

 beregnes god tid til processen.
Endelig er det klart, at forarbejdet ikke  

 blot består af læsning og indsamling af empirisk materiale, men at det også  

 indebærer at få gode ideer til opgavens struktur og at reflektere over den  

 læste litteratur.
De studerende der indsamler empirisk materiale må specielt  

 sørge for en lang arbejdsproces, da de ellers let risikerer at drukne i  

 uforarbejdede data.
Når de studerende læser opgavelitteraturen er det væsentligt, at der gøres  

 notater med præcise henvisninger.
Såfremt den studerende har mange notater,  

 vil det ikke volde store problemer at formulere væsentlige dele af opgaven.
 Kun hvis den studerende selv udtrykker ønske om det, er det rimeligt at  

 inddrage fremmedsprogligt materiale i 2. årsopgaven.
Visse emner er fra starten af tværfaglig karakter.
Den studerende må i  

 disse tilfælde tage kontakt med flere faglærere for at diskutere i hvilket  

 fag, emnet kan behandles mest hensigtsmæssigt.
De studerende er ofte i tvivl om, hvilken målgruppe opgavens formulering  

 egentlig sigter mod.
Dette har betydning for elevens anvendelse og forklaring  

 af faglig terminologi.
Vi finder, at målgruppen ikke er lærer og censor, idet  

 den studerende da kunne forudsætte en stor grad af faglig viden og indsigt  

 hos læseren.
Målgruppen er heller ikke personer uden psykologisk baggrund.
En  

 hensigtsmæssig målgruppe er de øvrige studerende på tilvalgsholdet i  

 psykologi, da disse er bekendt med en række grundtræk i de psykologiske  

 teorier og termer.
II.
Formulering af opgavens titel .
Den studerende modtager ved opgaveugens start den af læreren formulerede  

 titel.
Titlen bør være et resultat af vejledningsprocessen.
Det vil være  

 hensigtsmæssigt, at læreren på forhånd har diskuteret titlens indhold med den  

 studerende.
Den endelige formulering skal dog være ukendt for den studerende  

 indtil opgaveugens start.
Titlens formulering bør være så omfattende, at den studerende får præcise  

 og entydige krav, samtidig med at den kan lægge op til selvstændighed og  

 initiativ.
Den endelige opgavetitel bør formuleres således, at den dækker  

 centrale problemer inden for det område, den studerende har beskæftiget sig  

 med.
Titlen kan indeholde en form for disposition for opgaven, men bør  

 snarere antyde en idemæssig struktur i opgaven.
Det er dog væsentligt, at  

 eleven ikke opfatter titlen som en disposition, der ikke kan fraviges.
Titlens krav kan vedrøre såvel opgavens faglige indhold som dens metodiske  

 indhold (f.eks. i empirisk-teoretiske opgaver). En titel vil ofte indeholde  

 ord som »gennemgå«, »sammenlign«, »analyser«,  

 »anvend«, »vurder« o.s.v.
Titler som:  

 »Sprogudviklingen fra fødsel til skolealder«, »Årsager til  

 ungdomskriminalitet« og »Piger i pubertetsalderen« er alle  

 uhensigtsmæssige.
De angiver ikke de krav, der stilles.
De lægger op til  

 refererende opgaver.
Problemstillingen der ønskes belyst er uklar og titlerne  

 strukturerer ikke opgavernes ide.
 Følgende titler er hensigtsmæssige:
 Eksempel 1.
»Der ønskes en gennemgang og diskussion af pubertetens og  

 ungdomstidens væsentligste psykologiske problemer.
Herudfra ønskes ved hjælp  

 af en spørgeskemaundersøgelse kastet lys over pubertetsproblemerne hos en  

 gruppe unge blinde i sammenligning med en gruppe unge normaltseende.  

 Undersøgelsens design og resultater ønskes underkastet en kritisk  

 analyse.« Eksempel 2 .
»Ud fra en gennemgang af barnets kognitive udvikling i de første 7 år  

 ønskes såvel psykologisk som pædagogisk begrundede analyser og vurderinger af  

 forskellige legetøjstyper og legemiljøer.« Eksempel 3 .
»Ud fra artikler, betænkninger, udklip og samtaler med personale og  

 klienter ønskes en analyse og en vurdering af  

 segregation/integrationsproblematikken inden for åndssvageforsorgen.« Eksempel 4 .
 Område: Psykoser.
 Opgavetitel: Der ønskes en analyse og vurdering af henholdsvis den  

 psykiatriske og den antipsykiatriske opfattelse af skizofreni, herunder  

 årsagsforhold, symtomatologi og behandlingsmuligheder.
 Eksempel 5 .
 Område: Barnets kontaktudvikling i de tre første leveår.
Opgavetitel: Barnets udvikling i de tre første leveår, herunder særlig  

 kontaktudviklings betydning for personlighedsudviklingen, ønskes gennemgået  

 og kritisk diskuteret.
Forskellige teoretiske synspunkter analyseres,  

 hvorefter de pædagogiske konsekvenser klarlægges og vurderes.
III.
Krav til opgavebesvarelsen .
 Den studerende skal bestræbe sig på:
1. at udvælge relevant litteratur 2. at samarbejde indtrykkene fra de forskellige kilder 3. at tage selvstændig stilling til problemerne inden  

 for emneområdet 4. at demonstrere kendskab til fagets metoder.
Det viser sig dog, at de studerende har vanskeligt ved at se, hvorvidt de  

 selv kan forholde sig selvstændigt til en problemstilling, der i forvejen er  

 behandlet på et fagligt højt niveau.
Der er derfor et behov for at forklare  

 de studerende, at opgaver kan fungere på flere niveauer, der er af stigende  

 sværhedsgrad.
Opgaven bør indeholde såvel cognitive som affektive aspekter af  

 problemstillingen.
IV. 2. årsopgavernes struktur og disposition De studerende har ofte et stort behov for at få struktureret opgaven.
I  

 det følgende fremstilles en model over opgaven, som kan tjene til en grov  

 disposition.
Modellen dækker såvel rent litterære som empirisk-litterære  

 opgaver.
 Strukturskitse over et større skriftligt arbejde:
1. INDHOLDSFORTEGNELSE 2. INDLEDNING a/ problemfødsel b/ procesbeskrivelse c/ programerklæring 3. TEORETISK AFSNlT 4. EMPIRISK AFSNIT a/ design af undersøgelsen b/ præsentation af undersøgelsen c/ indsamlede data i uforarbejdet stand d/ forarbejdning af data e/ kritik af undersøgelsen 5. SYNTESE MELLEM EMPIRI OG TEORI 6. KONKLUSION 7. SLUTNING 8. LITTERATURLISTE 1. Indholdsfortegnelse:
Opgaven starter med indholdsfortegnelsen, som giver læseren et overblik  

 over opgaven.
Det er meget vigtigt, at opgaven er forsynet med  

 sideangivelser.
 2. Indledning:
Indledningen bør være et centralt afsnit i opgaven.
Indledningen rummer en  

 beskrivelse af opgavens tilblivelsesproces.
Indledningen består af tre  

 væsentlige underafsnit: problemfødsel, procesbeskrivelse og programerklæring.
I afsnittet om opgavens problemfødsel fortæller den studerende om årsagen  

 eller anledningen til, at netop denne opgaves emne blev valgt.
For eksempel  

 kan interessen for emnet »Døden og den døende« være opstået i  

 forbindelse med dødsfald i den studerendes bekendtskabskreds eller familie.  

 Læseren får således i dette afsnit væsentlig information om den studerendes  

 motivation og tidligere kendskab til emnet, der behandles i opgaven.
I indledningens procesbeskrivelse berettes om opgavens udvikling fra ide  

 til endelig opgavetitel.
I procesbeskrivelsen fortælles om de kriser opgaven  

 har været igennem.
Kriserne kan have lammet arbejdseffektiviteten.
Den  

 studerende har muligvis måttet korrigere sine forestillinger om, hvor stor en  

 læsebyrde, der var realistisk, eller hvor meget en undersøgelse af  

 virkeligheden egentlig kunne fortælle o.s.v.
Den studerende kan endvidere i  

 dette afsnit gøre rede for sine studietekniske erfaringer.
Procesbeskrivelsen er væsentlig, idet den giver læseren en chance for en  

 personlig kontakt med den studerende, før den egentlige læsning påbegyndes.  

 Lærer og censor får her mulighed for at vurdere, hvorvidt den studerende har  

 kunnet arbejde sig gennem kriser på konstruktiv vis.
Der er altså med andre  

 ord netop her i procesbeskrivelsen en mulighed for at vurdere, hvorvidt den  

 studerende har haft udbytte af opgaveskrivningen.
Den studerende skulle efter  

 opgaveskrivningen gerne have høstet en række erfaringer, som kan anvendes i  

 senere tilsvarende situationer.
Det er derfor vigtigt, at lærer og censor får  

 mulighed for at vurdere, om den studerende har udviklet sig med opgaven.
 Undertiden har den studerende undervejs måttet opgive projekter som f.eks.  

 en empirisk undersøgelse, et interview eller lign.
Disse projekter præger ikke nødvendigvis det endelige produkt, men har  

 været væsentlige faktorer i opgavens udvikling.
Den studerende kan i den  

 forbindelse have gjort sig nyttige erfaringer, som her kan meddeles.
 Til slut i indledningen bringes opgavens programerklæring.  

 Programerklæringen er ligesom indholdsfortegnelsen en oversigt over opgaven.  

 Blot fortæller den studerende her ideen og hensigten med indholdet af  

 opgavens forskellige afsnit og afsnittenes indbyrdes forhold.  

 Programerklæringen vedrører således den idemæssige struktur i opgaven.
 3. Teoretisk afsnit :
I dette afsnit begynder den egentlige opgave.
I begyndelsen af afsnittet  

 vil en del undersøgelser, teorier o.s.v. ofte blive refereret for senere at  

 blive diskuteret. anvendelse af teorierne overvejes og diskuteres.
Teorierne  

 analyseres og vurderes.
 Indholdet af det teoretiske afsnit samt strukturen vil i øvrigt være  

 afhængigt af den enkelte opgaves problemstilling.
 4. Empirisk afsnit :
Såfremt opgaven rummer empirisk indhold udført af eleven, vil et empirisk  

 afsnit være aktuelt.
Såfremt opgaven er af renlitterær art, vil pkt. 4 og 5  

 bortfalde.
I det empiriske afsnit redegøres for, hvorledes den studerende har  

 fremskaffet og forarbejdet data om en del af virkeligheden.
Den studerende  

 anvender i denne forbindelse en metode til at indsamle disse data.  

 Planlægning og kritik af undersøgelsesmetoden er væsentlige elementer i det  

 empiriske afsnit.
Først redegøres for design af undersøgelsen.
Den studerende redegør for de  

 overvejelser, der har været gjort ved udfærdigelsen af undersøgelsens  

 strategi.
Før den studerende har kunnet foretage en undersøgelse af  

 virkeligheden, har den studerende måttet bevidstgøre sig målet med  

 undersøgelsen.
Dette forudsætter en velovervejet målanalyse for  

 undersøgelsen.
Den studerende må gøre sig klart, hvilke hypoteser og forventninger om  

 sammenhænge i virkeligheden, han ønsker at undersøge.
Når en sådan liste over  

 hypoteser er opstillet, vil design af f.eks. spørgeskema være relativt  

 simpelt.
Uden en analyse af, hvilke hypoteser, den studerende ønsker  

 afprøvet, vil udfærdigelsen af et spørgeskema ofte volde store  

 vanskeligheder.
Den studerende må også her gøre sig klart, hvilken målgruppe  

 undersøgelsen sigter på, da dette også har indflydelse på undersøgelsens  

 design.
Endvidere må den studerende overveje undersøgelsens statistiske grundlag.  

 En undersøgelse med et lille statistisk grundlag vil næppe kunne anvendes til  

 at udsige noget om mere generelle forhold, men vil til gengæld åbne mulighed  

 for brede mere interviewagtige spørgsmål.
Store statistiske undersøgelser kan  

 være farlige, da dataforarbejdningen kan vise sig at være mere tidskrævende  

 end forventet.
Det er af stor betydning, at den studerende før undersøgelsen har gjort  

 sig klart, hvorledes den statistiske forarbejdning skal foregå.
Den  

 studerende risikerer i modsat fald at have indhentet data, som kun vanskeligt  

 lader sig forarbejde.
Efter således at have redegjort for overvejelserne i forbindelse med  

 design af opgavens undersøgelse, vil en præsentation af  undersøgelsen finde  

 sted.
Den kan f.eks. bestå i et færdigt, men uudfyldt spørgeskema, en plan  

 for observation af en vuggestue o.s.v.
I det følgende afsnit foretager den studerende en forarbejdning af  data .  

 Denne forarbejdning består dels i en statistisk forarbejdning (tal, kurver,  

 procenter o.s.v.), hvis en sådan er mulig, dels i en fortolkning af de  

 forarbejdede data.
Undersøgelsens resultater sættes i sammenhæng med de  

 opstillede hypoteser.
Resultaterne kommenteres og diskuteres.
Til slut søges  

 undersøgelsens konklusioner fastlagt.
 Det sidste punkt i det empiriske afsnit er kritik af  undersøgelsen .  

 Undersøgelsens design, målanalyse, hypoteser, strategi, dataforarbejdning  

 o.s.v. gøres til genstand for en kritisk diskussion, hvor den studerende  

 anvender de indhøstede metodemæssige erfaringer.
 5. Syntese mellem empiri og teori :
I dette afsnit undersøges forholdet mellem den empiriske undersøgelses  

 resultater og opgavens teoretiske afsnit.
Den empiriske undersøgelse kan  

 enten bekræfte eller afkræfte teorierne, som er blevet diskuteret i opgavens  

 teoretiske afsnit.
I en del opgaver vil forholdet mellem  

 undersøgelsesresultater og teorier være blevet belyst og analyseret allerede  

 i det empiriske afsnit under forarbejdningen af data.
Men i visse tilfælde  

 kan det være hensigtsmæssigt at udskyde denne syntese til dette afsnit, 6. Konklusion :
I dette afsnit skal opgavens linier samles.
Det er væsentligt, at opgavens  

 konklusioner hviler på opgavens indhold.
Konklusionerne fremstår af den  

 behandlede teori samt de eventuelle undersøgelser, der er foretaget.  

 Konklusionen må ske med videnskabelig redelighed, d.v.s. opgavens konklusion  

 må ikke blive bredere end opgaven i sig selv begrunder.
 7. Eventuelle afsluttende bemærkninger :
I dette afsnit redegør eleven for de politiske, samfundsmæssige,  

 personlige og lignende konsekvenser.
Her redegør den studerende altså helt  

 fri for krav om »videnskabelighed« for sine egne perspektiver på  

 opgaven.
 8. Litteraturliste:
Til slut i opgaven anføres litteraturlisten.
Det kan undertiden være  

 fornuftigt at dele litteraturlisten op i to: »Den anvendte  

 litteratur« og »Den inspirerende litteratur«.
