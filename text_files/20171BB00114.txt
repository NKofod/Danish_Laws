Fremsat den 23. marts 2018 af Christian Juhl (EL), Henning Hyllested (EL), Søren Søndergaard (EL) og Finn Sørensen (EL) Forslag til folketingsbeslutning om ændring af ferieloven og af Arbejdsmarkedets Feriefonds vedtægter, så det igen bliver muligt at imødekomme ansøgninger om lån på gunstige vilkår til kulturelle institutioner, ferieboliger m.m.
 Folketinget pålægger beskæftigelsesministeren at fremsætte forslag til lov om ændring af ferieloven og at gennemføre ændringer af Feriefondens vedtægter, så det, som det var før 2014, er muligt for fonden at imødekomme ansøgninger om lån på gunstige vilkår til kulturelle institutioner, ferieboliger m.m.
Bemærkninger til forslaget Ferielovens bestemmelser om bl.a.
Arbejdsmarkedets Feriefond blev senest ændret ved lov nr. 512 af 26. maj 2014. Der henvises til www.folketingstidende.dk, Folketingstidende 2013-14, sektion A, L 159 som fremsat, sektion B, betænkning over L 159, sektion F, møde 69 kl. 15.55, møde 88 kl. 13.57 og møde 91 kl. 14.11 og sektion C, L 159 som vedtaget.
Ved ændringen af ferielovens § 46, stk. 5, afskaffedes fondens muligheder for at yde lån til bl.a. museer og ferieboliger m.v.
Der havde indtil da været mulighed for lån fra fonden under gunstige betingelser.
 Arbejdsmarkedets Feriefond (AFF) har siden 1974 udlånt midler til institutioner og museer med henblik på bygningsinvesteringer med relation til ferieformål.
Der er imidlertid med skiftende politiske flertal siden 2009 blevet overført midler fra AFF til statskassen.
I 2009 blev der overført 450 mio. kr., og i 2013 og 2014 overførtes i hvert af årene 40 mio. kr.
I 2014 blev der aftalt en overførsel på 280 mio. kr.
Det skete som led i finanslovsaftalen for 2014 mellem regeringen (Socialdemokratiet, Socialistisk Folkeparti og Radikale Venstre) og Venstre og Det Konservative Folkeparti.
I 2014 besluttede den daværende regering (Socialdemokratiet, Socialistisk Folkeparti og Radikale Venstre) sammen med aftalepartierne Venstre og Det Konservative Folkeparti at prioritere midler fra AFF til andre formål.
Dette førte til ovennævnte ændring af ferielovens regler om AFF og af AFFs vedtægter.
Det følger af den nugældende ordlyd af ferielovens § 46, stk. 5, at AFF fra 2014 alene kan give tilskud til ferieformål.
Der er således ikke i den gældende lovgivning mulighed for at AFF kan yde nye lån.
Dertil kommer, at AFF skal inddrive de udestående lån senest ved forfaldstid, jf. bekendtgørelse nr. 673 af 23. juni 2014 om vedtægter for Arbejdsmarkedets Feriefond, § 3, stk. 5.
Ændringerne har givet en række kultur- og fritidsinstitutioner med lån fra fonden alvorlige likviditetsproblemer, som ikke umiddelbart kan dækkes af Folketinget.
Lånene udgør 867 mio. kr. og er ydet rente- og afdragsfrit til danske vandrerhjem, handicapferiecentre og kultur- og naturinstitutioner.
Lånene har en løbetid på sædvanligvis 25 år og er i visse tilfælde blevet forlænget.
Der henvises til svar på BEU alm. del  spørgsmål 113 (2017-18), bilag 1: »Notat om Statsstøtteretlig vurdering af Arbejdsmarkedets Feriefonds låneportefølje  UDKAST«.
 Enhedslisten finder ændringerne af loven fra 2014 og de heraf følgende ændringer i vedtægterne urimelige og ønsker derfor, at retstilstanden føres tilbage til før 2014, således at det igen skal være muligt for fonden at imødekomme ansøgninger om lån på gunstige vilkår til kulturelle institutioner, ferieboliger m.m.
Der henvises i øvrigt til det samtidig med dette beslutningsforslag fremsatte forslag til folketingsbeslutning om ophævelse af beskæftigelsesministerens ret til under særlige omstændigheder at godkende brug af den oprindelige kapital i Arbejdsmarkedets Feriefond (beslutningsforslag nr.
B 113).
Skriftlig fremsættelse Christian Juhl (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af ferieloven og af Arbejdsmarkedets Feriefonds vedtægter, så det igen bliver muligt at imødekomme ansøgninger om lån på gunstige vilkår til kulturelle institutioner, ferieboliger m.m.
(Beslutningsforslag nr.
B 114) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
