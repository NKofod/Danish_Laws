 Det udtaltes, at oplysninger, der fremgik af den private håndbog  

 SKATTEN, ikke kunne binde de skattelignende myndigheder.
 Forventningsprincippet - baseret herpå - kunne derfor ikke anvendes.
 Landsskatteretten genoptog efter anmodning rejsemontør A's klagesag for  

 indkomståret 1987, hvori kendelse var afsagt den 31. januar 1990.
 Under sagens behandling henviste klageren til, at det fremgik af SKATTEN  

 1988, at rejsemontører, der ikke modtog skattefri godtgørelse for merudgifter  

 under rejser, ved indkomstopgørelsen for 1987 var berettiget til fradrag for  

 tilsluttende rejsedage samt for rejsedage uden overnatning med 75 kr. pr.  

 dag.
 Da det fremgik af forordet til denne privat udgivne skattehåndbog, at den  

 var gennemgået af en kontorchef og af en fuldmægtig i Statsskattedirektoratet  

 (nu Told- og Skattestyrelsen), og at disse havde sagt god for bogens indhold,  

 var klageren af den formening, at han og andre borgere ud fra et  

 forventningsprincip kunne støtte ret på de i håndbogen meddelte oplysninger.
 Landsskatteretten fandt, at de i den privat udgivne skattehåndbog,  

 SKATTEN, givne oplysninger ikke kunne binde de skattelignende myndigheder.  

 Retten kunne derfor ikke tiltræde klagerens påstand om anvendelse af  

 forventningsprincippet.
 LV 1989, T 2.7.
 (* 1) Afgørelsen er offentliggjort i Skat 10, 1990, s. 787.
