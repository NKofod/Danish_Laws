Bilag 1 Betænkning afgivet af Skatteudvalget den 8. december 2010 Betænkning over Forslag til lov om ændring af toldloven (Kontrol med likvide midler, kontrolanlæg ved landfaste forbindelser til udlandet og hjemmel til anvendelse af kropsscannere i forbindelse med personeftersyn) [af skatteministeren (Troels Lund Poulsen)] 1. Ændringsforslag Der er stillet 4 ændringsforslag til lovforslaget.
Skatteministeren har stillet ændringsforslag nr. 2 og 4, og Socialdemokratiets, Socialistisk Folkepartis og Radikale Venstres medlemmer af udvalget har stillet ændringsforslag nr. 1 og 3.
2. Udvalgsarbejdet Lovforslaget blev fremsat den 13. oktober 2010 og var til 1. behandling den 4. november 2010. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og skatteministeren sendte den 9. juli 2010 dette udkast til udvalget, jf.
SAU alm. del  bilag 245, (folketingsåret 2009-10). Den 13. oktober 2010 sendte Skatteministeriet de indkomne høringssvar og et notat herom til udvalget.
Spørgsmål Udvalget har stillet 49 spørgsmål til skatteministeren til skriftlig besvarelse, som denne har besvaret.
3. Indstillinger Et mindretal i udvalget (V, DF og KF) indstiller lovforslaget til vedtagelse med de af skatteministeren under nr. 2 og 4 stillede ændringsforslag.
Mindretallet vil stemme imod de af et mindretal under nr. 1 og 3 stillede ændringsforslag.
 Et andet mindretal i udvalget (S, SF, RV og EL) indstiller lovforslaget til vedtagelse med de stillede ændringsforslag.
Et tredje mindretal (LA) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til titlen Af et mindretal (S, SF og RV), tiltrådt af et mindretal (EL):
 1) I undertitlen ændres »,« til: »og«, og »og hjemmel til anvendelse af kropsscannere i forbindelse med personeftersyn« udgår.
[Konsekvens af ændringsforslag nr. 3] Til § 1 Af skatteministeren, tiltrådt af et flertal (udvalget med undtagelse af LA):
2) I den under nr. 1 foreslåede affattelse af § 10 a, stk. 2, ændres »10.000 euro« til: »75.000 kr.« [Angivelse af beløbsstørrelse i danske kroner] Af et mindretal (S, SF og RV), tiltrådt af et mindretal (EL):
 3) Nr. 4 udgår.
[Den del af lovforslaget, som giver SKAT hjemmel til anvendelse af kropsscanning af rejsende, udgår] Af skatteministeren, tiltrådt af et flertal (udvalget med undtagelse af LA):
4) I den under nr. 6 foreslåede affattelse af § 83, stk. 2, ændres »10.000 euro« til: »75.000 kr.« [Angivelse af beløbsstørrelse i danske kroner] Bemærkninger Til nr. 1 og 3 Ændringsforslag nr. 3 indebærer, at den del af lovforslaget, som giver SKAT hjemmel til anvendelse af kropsscanning af rejsende, udgår af lovforslaget.
 Socialdemokratiet, Socialistisk Folkeparti og Radikale Venstre finder, at det er retssikkerhedsmæssigt betænkeligt og i strid med god lovkvalitetsskik, at Folketinget skal give skatteministeren en sådan hjemmelsbestemmelse, før Folketinget har fået forelagt relevante oplysninger om forskellige problemer forbundet med anvendelse af kropsscannere.
Socialdemokratiet, Socialistisk Folkeparti og Radikale Venstre finder, at Folketinget bør vente med at give skatteministeren den pågældende hjemmelsbestemmelse, til det er afklaret, om skatteministeren overhovedet har tænkt sig at anvende en sådan hjemmel, og i givet fald hvilke sundhedsmæssige, administrative, ressourcemæssige og datasikkerhedsmæssige m.fl. konsekvenser der vil være forbundet med anvendelse af kropsscannere.
Først når disse oplysninger foreligger, har Folketinget det fornødne grundlag til at vurdere, om ministeren bør gives en sådan hjemmel.
Dertil kommer, at der aktuelt foregår en debat i EU om anvendelse af kropsscannere.
De tre partier finder, at det vil være relevant at inddrage de forskellige argumenter og overvejelser, som pågår i EU-regi, i forhold til de nationale overvejelser om anvendelse af kropsscannere.
 Ændringsforslag nr. 1 er en konsekvensændring til lovforslagets titel som følge af ændringsforslag nr. 3 om, at det element i lovforslaget, der omhandler kropsscannere, udgår.
Til nr. 2 I mit svar på spørgsmål 11 nævnte jeg, at jeg ville stille et ændringsforslag, således at modværdien af 10.000 euro i danske kroner kommer til at fremgå af loven.
 Efter min opfattelse bør beløbsangivelser i dansk lovgivning  i det omfang det er muligt  foretages i danske kroner.
 Med ændringsforslaget bliver beløbsgrænsen for, hvornår der skal ske anmeldelse af likvide midler i uledsagede forsendelser, fastsat til 75.000 kr. og ikke 10.000 euro. 75.000 kr. svarer tilnærmelsesvis til 10.000 euro.
Dette giver ikke anledning til EU-retlige problemer.
Forordning nr. 1889/2005, som beløbsgrænsen på de 10.000 euro stammer fra, regulerer ikke likvide midler i uledsagede forsendelser  som den foreslåede § 10 a, stk. 2, omhandler  men alene likvide midler, som medføres af rejsende. Ændringsforslaget er således ikke i strid med forordningen.
Til nr. 4 Som det fremgår af bemærkningerne til ændringsforslag nr. 2, er det min opfattelse, at beløbsangivelser i dansk lovgivning, i det omfang det er muligt, bør foretages i danske kroner.
 Med ændringsforslaget bliver beløbsgrænsen for, hvornår der under visse omstændigheder kan ske tilbageholdelse af likvide midler, fastsat til 75.000 kr. og ikke 10.000 euro.
Bestemmelsen omfatter tilbageholdelse af såvel likvide midler, der bliver medført af rejsende, som likvide midler i uledsagede forsendelser.
For så vidt angår den sidstnævnte gruppe, er der tale om en konsekvensrettelse, idet grænsen for, hvornår der skal ske anmeldelse, foreslås fastsat til 75.000 kr., jf. ændringsforslag nr. 2.
For så vidt angår likvide midler, der medbringes af rejsende, kan der i princippet opstå et problem i forhold til EU-lovgivningen.
Dette hænger sammen med, at anmeldelsespligten fremgår af forordning nr. 1889/2005, hvor det i artikel 3 hedder, at alle personer, som rejser ind eller forlader EU med likvide midler til en værdi af 10.000 euro eller derover, skal angive beløbet til den relevante myndighed.
I artikel 4 siges det, at likvide midler i tilfælde af manglende overholdelse af angivelsespligten kan tilbageholdes administrativt i overensstemmelse med de betingelser, der er fastlagt i den nationale lovgivning.
Eftersom angivelsespligten udløses, når det medbragte beløb svarer til 10.000 euro eller derover, må det lægges til grund, at en tilbageholdelse forudsætter, at der medbringes et beløb svarende til mindst 10.000 euro.
På grund af kursudsving kan der opstå tilfælde, hvor det medbragte og uanmeldte beløb svarer til 75.000 kr. eller derover, men samtidig ligger under 10.000 euro.
Det vil formentlig stride mod forordningen, såfremt der sker tilbageholdelse af de likvide midler i disse situationer.
Det forudsættes derfor, at SKAT undlader at tilbageholde likvide midler med hjemmel i toldlovens § 83, stk. 2, såfremt det medbragte beløb svarer til et beløb, der er mindre end 10.000 euro.
 Ændringsforslaget strider således ikke imod EU-retten.
Torsten Schack Pedersen (V) Karsten Lauritzen (V) Mads Rørvig (V) Jacob Jensen (V) Mikkel Dencker (DF) Pia Adelsteen (DF) Mike Legarth (KF) Charlotte Dyremose (KF) Anders Samuelsen (LA) nfmd.
Nick Hækkerup (S) John Dyrby Paulsen (S) Klaus Hækkerup (S) René Skau Björnsson (S) Thomas Jensen (S) Malene Søgaard-Andersen (SF) Niels Helveg Petersen (RV) fmd.
Frank Aaen (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
