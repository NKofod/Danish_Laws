 I henhold til § 2, stk. 3 og 4 og § 35 a i lov nr. 362 af 13. juni 1973 om  

 styrelse af højere uddannelsesinstitutioner som ændret ved lov nr. 328 af 10.  

 juni 1976, ved lov nr. 247 af 27. maj 1981 og ved § 9 i lov nr. 217 af 23.  

 april 1986 og til § 8 og § 8 a i lov nr. 258 af 8. juni 1983 om  

 handelshøjskoler og handelshøjskoleafdelinger som ændret ved § 24 i lov nr.  

 217 af 23. april 1986 fastsættes:
§ 1.  Revisorkandidatuddannelsen er en  

 overbygningsuddannelse, der kvalificerer til udøvelse af revision af private  

 og offentlige virksomheder og institutioner.
Uddannelsen omfatter den  

 teoretiske del af uddannelsen til statsautoriseret revisor.
Stk. 2.  Uddannelsen foregår på Handelshøjskolen i  

 København, Handelshøjskolen i Århus, Odense Universitet og Aalborg  

 Universitetscenter.
Undervisningsministeriet, Direktoratet for de  

 Videregående Uddannelser, fastsætter i øvrigt, hvor uddannelsen finder sted.
 § 2.  Uddannelsen er normeret til 2 studenterårsværk.  

 Uddannelsen kan tilrettelægges som deltidsstudium.
Stk. 2.  Uddannelsen skal være afsluttet senest 5 år  

 efter, at den studerende er begyndt på uddannelsen.
Institutionen kan i  

 særlige tilfælde dispensere herfra.
Adgangsbetingelser § 3.  Adgang til revisorkandidatuddannelsen har den,  

 som har bestået een af følgende eksaminer:
 1. Den almene erhvervsøkonomiske eksamen (HA).
 2. Den driftsøkonomiske kandidateksamen af den  

 driftsøkonomiske linje (cand. oecon.).
 § 4.  Adgang til uddannelsen har endvidere  

 HD-dimittender, der har eksamen i regnskabsvæsen eller i finansiering og  

 kreditvæsen, og som har bestået en prøve inden for udvalgte emner i  

 erhvervsøkonomi og i nationaløkonomi efter institutionens nærmere  

 bestemmelse.
 Stk. 2.  Pensum til prøverne fastsættes således, at der  

 forudsættes en arbejdspræstation af den adgangssøgende på 150 arbejdstimer.
 Stk. 3.  Dokumentationen for studieegnethed efter stk. 1  

 giver adgang til alle institutioner, hvor uddannelsen foregår.
 Stk. 4.  Den optagende institution kan fastsætte, at  

 prøven i erhvervsøkonomi erstattes af særskilt studieegnethedsbedømmelse af  

 HD-seminaropgaven eller af HD-hovedopgaven.
 § 5.  Institutionen kan ved særlig tilladelse give  

 adgang til uddannelsen for ansøgere, som ikke har det adgangsgrundlag, der er  

 anført i §§ 3 og 4, men som på grundlag af anden videregående uddannelse  

 skønnes at have de nødvendige forudsætninger for at gennemføre uddannelsen.
 Stk. 2.  Tilladelsen kan betinges af, at ansøgeren  

 består een eller flere supplerende prøver, der sikrer, at ansøgeren besidder  

 kundskaber med en faglig bredde og dybde, der svarer til, hvad der kræves ved  

 den almene erhvervsøkonomiske eksamen (HA).
Uddannelsens indhold § 6.  Uddannelsen omfatter følgende fagområder:
1. Revision.
Fagområdet omfatter navnlig revisionsteori,  

 revisionsprincipper og -metoder, revisionsplanlægning, revisionserklæringer,  

 revisionsret og revisionsetik.
2. Regnskabsvæsen.
Fagområdet omfatter navnlig regnskabsvæsenets  

 organisation, intern økonomiinformation, budgettering og ekstern  

 regnskabsaflæggelse.
3. Skatteret.
Fagområdet omfatter navnlig skatteforvaltningsret,  

 indkomst- og formuebeskatning, gave- og arveafgift, omsætnings- og  

 forbrugsafgift m.v. og skatteplanlægning.
4. Erhvervsret.
Fagområdet omfatter navnlig selskabsret,  

 finansieringsret, insolvensret og familie- og arveret.
 § 7.  Studerende, som er optaget efter § 4, skal inden  

 et år efter optagelsen bestå een eller flere særligt tilrettelagte prøver i  

 udvalgte erhvervsøkonomiske områder.
 Stk. 2.  Pensum fastsættes af institutionen således, at  

 der forudsættes en arbejdspræstation af de studerende på mellem 300 og 400  

 arbejdstimer.
 § 8.  I studiet indgår et seminararbejde, hvis nærmere  

 indhold og omfang fastsættes af institutionen.
 § 9.  Den studerende skal udarbejde en større  

 skriftlig afhandling, hvis emne skal være godkendt af en lærer, som  

 institutionen har udpeget.
 § 10.  Arbejdet med seminaropgaven og med den større  

 skriftlige afhandling er normeret til i alt 1/2 studenterårsværk.
 § 11.  De nærmere bestemmelser om undervisningens  

 tilrettelæggelse og om normeringen af de forskellige studieaktiviteter inden  

 for studietidsrammen fastsættes af institutionen.
Eksamen § 12.  Inden for hvert af fagområderne efter § 6 skal  

 den studerende bestå mindst een mundtlig prøve og een skriftlig prøve, dog  

 højst tre prøver.
 Stk. 2.  To af de mundtlige prøver kan erstattes af  

 afløsningsopgaver.
 Stk. 3.  De nærmere regler om prøvers afholdelse,  

 herunder om eksamenstermin, tilmelding, sygeeksamen m.v., og om afløsning af  

 prøver fastsættes af institutionen.
 § 13.  Institutionen kan fastsætte, at der i  

 tilknytning til bedømmelsen af den større skriftlige afhandling skal  

 foretages en mundtlig eksamination.
 Stk. 2.  Grundlaget for bedømmelsen er i så fald  

 afhandlingen og eksaminationen.
 § 14.  Der gives 1 karakter for hver prøve, 1 karakter  

 for seminararbejde og 1 karakter for den større skriftlige afhandling.
 Stk. 2.  Bedømmelse af prøver og skriftlige arbejder,  

 herunder afløsningsopgaver, sker efter de fælles bestemmelser om  

 karaktergivning ved de højere uddannelsesinstitutioner.
 Stk. 3.  Institutionen kan fastsætte, at seminararbejdet  

 bedømmes som Bestået/ikke bestået.
 § 15.  Ved bedømmelserne medvirker censorer, som er  

 beskikket af direktoratet.
 Stk. 2.  Seminararbejdet bedømmes alene af lederen af  

 vedkommende seminargruppe.
Stk. 3.  En studerende kan forlange en ny bedømmelse af  

 seminararbejdet under medvirken af en censor.
Anmodningen herom skal være  

 skriftlig og begrundet og skal være indgivet senest ugedagen efter, at  

 bedømmelsen er offentliggjort.
§ 16.  Hver prøve, seminararbejdet og den større  

 skriftlige afhandling bestås hver for sig.
De kan ikke tages om, hvis de er  

 beståede.
Stk. 2.  En studerende kan ikke indstille sig til en  

 prøve eller indlevere et seminararbejde eller en større skriftlig afhandling  

 mere end tre gange.
Institutionen kan dispensere fra denne bestemmelse, hvis  

 det findes begrundet i usædvanlige forhold.
 Stk. 3.  Hvis en studerende for anden eller tredje gang  

 ønsker at indlevere en større skriftlig afhandling, kan institutionen  

 bestemme, at den studerende skal vælge et nyt emne.
 § 17.  Revisorkandidatuddannelsen er gennemført, når  

 den studerende ved alle prøver og for alle skriftlige arbejder har fået  

 karakteren 6 eller derover eller bedømmelsen Bestået.
§ 18.  Institutionen udsteder bevis for  

 revisorkandidateksamen.
I beviset angives resultatet af bedømmelserne af de  

 enkelte prøver og skriftlige arbejder og en særlig beregnet eksamenskarakter.
 Stk. 2.  Ved udregning af eksamenskarakteren indgår  

 karaktererne inden for hvert af fagområderne efter § 6 med vægten 3.  

 Karaktererne for seminararbejdet og den større skriftlige afhandling indgår  

 med en samlet vægt på 5. Institutionen fastsætter disse arbejders indbyrdes  

 karaktervægt.
§ 19.  Institutionen kan i hvert enkelt tilfælde eller  

 ved almindelige bestemmelser godkende, at gennemførte eller bestående  

 uddannelseselementer fra en anden dansk eller udenlandsk videregående  

 uddannelsesinstitution træder i stedet for uddannelseselementer i  

 revisorkandidatuddannelsen.
I sådanne tilfælde bestemmer institutionen, om en  

 eventuel opnået karakter skal medtages ved beregningen af eksamenskarakteren  

 efter § 17.
Andre bestemmelser § 20.  Den, der har gennemført  

 revisorkandidatuddannelsen, har ret til at betegne sig candidatus/candidata  

 mercaturae et auditoris (cand. merc. aud.).
 § 21.  Hver institution fastsætter inden for  

 bekendtgørelsens rammer nærmere regler om uddannelsen i en studieordning.  

 Studieordningen sendes til direktoratet til orientering.
 Stk. 2.  Studieordningen skal indeholde de bestemmelser,  

 som institutionen fastsætter efter bekendtgørelsens §§ 4, 6, 7, 8, 10, 11,  

 12, 13, 14, 18 og 19.
 Stk. 3.  Studieordningen kan indeholde hjemmel for  

 uddannelsesinstitutionen til at dispensere fra de regler i studieordningen,  

 der alene er fastsat af institutionen.
§ 22.  Der nedsættes et fællesudvalg med  

 repræsentanter for uddannelsesinstitutionerne og for interesserede  

 organisationer.
Direktoratet fastsætter, hvilke organisationer der kan  

 repræsenteres i fællesudvalget.
Udvalget er rådgivende over for  

 institutionerne og direktoratet om uddannelsen.
§ 23.  Direktoratet kan dispensere fra  

 bekendtgørelsens bestemmelser, når det findes begrundet i usædvanlige  

 forhold.
Der skal foreligge indstilling fra institutionen herom.
 Stk. 2.  Direktoratet kan efter indstilling fra en  

 institution fravige bestemmelserne i denne bekendtgørelse som led i  

 studieforsøg.
§ 24.  Klager over institutionernes afgørelse efter  

 denne bekendtgørelse indgives til den pågældende institution.
Hvis en klage  

 ikke tages til følge, og klageren fastholder klagen, videresender  

 institutionen klagen - bilagt en udtalelse - til direktoratet.
 Stk. 2.  Fristen for indgivelse af klage er 4 uger fra  

 den dag, afgørelsen er meddelt den pågældende.
 § 25.  Direktoratets afgørelser efter denne  

 bekendtgørelse kan ikke indbringes for højere administrativ myndighed.
Ikrafttræden § 26.  Bekendtgørelsen træder i kraft den 1. maj 1987.
 Stk .2.  Bekendtgørelse nr. 432 af 28. august 1984 om  

 revisorkandidatuddannelsen ophæves.
