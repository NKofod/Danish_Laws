 Ikke hjemmel i bistandslovens § 38 til ved udmåling af kontanthjælp  

 til en selvstændig erhvervsdrivende at fratrække en fiktiv lønindtægt.
 REDEGØRELSE FOR SAGEN:
 M overgik pr. 1. april 1988 fra at arbejde som lønmodtager til at drive  

 selvstændig virksomhed.
M's ægtefælle H var i arbejde i et jobtilbud.
H blev sygemeldt den 1. juni  

 1988 og modtog sygedagpenge til 29. august 1988.
 Ægteparret søgte den 5. september 1988 om kontanthjælp.
 Socialforvaltningen fandt ægteparret berettiget til økonomisk hjælp i  

 henhold til bistandslovens § 37 med virkning fra 8. september 1988, idet  

 betingelserne i bistandslovens § 40 skønnedes at være opfyldt.
 Der var på dette tidspunkt ingen indtjening i den selvstændige virksomhed.  

 Ved udmålingen af kontanthjælp modregnede socialforvaltningen et beløb  

 svarende til den indtægt, M havde haft ved lønarbejde forud for starten af  

 selvstændig virksomhed.
 Den udbetalte hjælp udgjorde herefter 2.998 kr.
 AFGØRELSEN, DER KLAGES OVER:
 Amtsankenævnet pålagde det sociale udvalg at udbetale ægteparret den fulde  

 udmåling efter bistandslovens § 37 - 11.017 kr. - med virkning fra  

 ansøgningstidspunktet.
 Nævnet lagde ved sin afgørelse vægt på, at der efter bistandslovens § 38  

 alene er hjemmel til at fratrække indtægter, der vedrører hjælpsperioden.
 Nævnet fandt, at betingelserne efter bistandslovens § 40 for tiden var  

 opfyldt.
 KLAGEN TIL ANKESTYRELSEN:
 Sagen blev anket af det sociale udvalg, der fandt, at nævnets afgørelse  

 medførte, at der reelt var tale om tilskud til selvstændig virksomhed.
 Antaget til principiel behandling:
Sagen antaget til principiel behandling til afklaring af, om der er adgang til modregning ved udmåling af kontanthjælp til en selvstændig for fiktiv indtægt svarende til den tidligere lønindtægt.
 LOVGRUNDLAG:
 Bistandslovens § 38.
 Socialministeriets vejledning af 5. marts 1987, pkt. 10.
 ANKESTYRELSENS AFGØRELSE:
 Der er efter bistandslovens § 38 alene hjemmel til at fratrække indtægter,  

 der vedrører hjælpsperioden.
 Ankestyrelsen tog ikke ved sin afgørelse stilling til, hvorvidt M stod til  

 rådighed for arbejdsmarkedet på ansøgningstidspunktet.
 Ankestyrelsen tiltrådte således amtsankenævnets afgørelse.
