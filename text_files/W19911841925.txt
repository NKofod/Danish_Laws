En ejendomsmægler havde indkøbt 600 flasker vin med etiket med hans  

 navn og logo.
Heraf var 100 flasker givet til offentligt bankospil og brugt  

 til udskænkning på byggeudstilling.
Fradrag herfor blev godkendt som  

 reklameudgift, medens de 500 flasker, der var givet til kunder, kun blev  

 godkendt som repræsentationsudgifter, dvs.
 med 25%.
 Ejendomsmægler A klagede for indkomståret 1987 over, at de stedlige  

 skattemyndigheder ikke havde godkendt hans fradrag for køb af vin på 18.990  

 kr. ekskl. moms som reklameudgift, men havde anset udgiften for  

 repræsentation og derfor alene godkendt fradrag med 25% af beløbet inkl. moms  

 eller med 5.792 kr.
Det fremgik af sagen, at klageren i 1987 indtil den 1. juli havde drevet  

 selvstændig ejendomsmæglervirksomhed i X, og at han for dette år havde  

 selvangivet salærindtægter på 615.215 kr.
Klageren havde i 1987 ladet et  

 vinfirma aftappe 600 flasker bordvin, som blev forsynet med en  

 specialfremstillet etiket, der angav klagerens firmanavn og logo.
Hver flaske  

 havde en indkøbspris på gennemsnitligt 31,60 kr. ekskl. moms og 38,60 kr.  

 inkl. moms.
Samtlige flasker blev foræret væk eller anvendt til udskænkning i  

 forbindelse med klagerens virksomhed som ejendomsmægler.
 Klageren havde oplyst, at han havde foræret 50 flasker af vinen væk til  

 brug som præmier ved offentlige bankospil, ligesom han havde anvendt 50  

 flasker i forbindelse med en byggeudstilling, hvor de blev foræret væk eller  

 udskænket ved mindre traktementer for besøgende på udstillingens salgskontor.  

 Klageren havde videre oplyst, at han havde uddelt 210 flasker vin til sine  

 kunder, efter at handel var formidlet, samt 290 flasker til potentielle  

 købere og sælgere af ejendomme i tilfælde, hvor handel endnu ikke var  

 formidlet.
De stedlige skattemyndigheder havde fundet, at klagerens udgifter til  

 vinen ikke havde haft karakter af reklameomkostninger, men at de derimod  

 måtte anses for at være repræsentationsudgifter.
Skattemyndighederne havde  

 derfor i medfør af ligningslovens § 8, stk. 4, kun anerkendt at fradrag på  

 25% af de afholdte udgifter inkl. moms.
Skatterådet havde herved henvist til,  

 at gaver bestående af vinflasker efter rådets opfattelse måtte betragtes som  

 typiske repræsentationsydelser, og at flaskerne var givet som gaver til  

 bestemte personer og ikke til en ubestemt kreds af kunder eller potentielle  

 kunder.
Endvidere var henvist til, at bortgivningen af flaskerne havde været  

 mere målrettet mod kunder, end det var sædvanligt for gængse reklameartikler,  

 fordi klageren var ejendomsmægler.
Klagerens revisor protesterede imod forhøjelsen, idet han gjorde gældende,  

 at der var tale om reklamegaver med fuld fradragsret.
Revisoren hævdede, at  

 gaverne opfyldte samtlige betingelser for at være reklamegaver i  

 Skattedepartementets cirkulære nr. 5 af 21. januar 1986 om begrænsning af  

 fradrag for repræsentationsudgifter.
Revisoren henviste herved til, at  

 flaskerne var fremstillet i et større antal eksemplarer, at vinen ikke var  

 særlig kostbar, at vinen enten var uddelt som præmier ved offentlige  

 arrangementer eller til en kundekreds, og at vinflaskerne var forsynet med  

 specialfremstillet etiket med navn og logo.
Revisoren henviste også til, at  

 klageren til receptioner og fødselsdage i repræsentationsøjemed i hvert  

 tilfælde særskilt havde indkøbt og bogført udgifter til anden vin.
Endelig  

 gjorde revisoren gældende, at en gaveartikels art eller kvalitet efter hans  

 opfattelse ikke burde få indflydelse på vurderingen af, hvorvidt der var tale  

 om en reklameudgift eller en repræsentationsudgift.
 Landsskatteretten måtte lægge til grund, at de vinflasker, som klageren  

 havde givet til sine kunder i ejendomsmæglervirksomheden - uanset prisen -  

 måtte anses for repræsentationsudgifter, idet de var givet til  

 forretningsforbindelser og ikke til en ubestemt kreds af kunder m.v., jf.  

 definitionen af begrebet repræsentationsudgifter i bemærkningerne til  

 lovforslaget om begrænsning af fradrag for udgifter til repræsentation som  

 gengivet i ovennævnte cirkulæres punkt 1. Disse gaver kunne derfor efter  

 deres karakter ikke anses for omfattet af de mindre gaver med påtrykt  

 firmanavn, som efter cirkulæret kunne anerkendes som reklameudgifter.
Derimod fandt retten, at udgifterne til den vin, som klageren dels havde  

 skænket til præmier i bankospil, dels havde anvendt ved byggeudstillinger,  

 kunne betragtes som reklameudgifter, idet modtagerkredsen havde været en  

 ubestemt kreds af kunder eller potentielle kunder.
Retten kunne herved lægge  

 klagerens oplysning om, at der i alt var anvendt 100 flasker hertil, til  

 grund.
 Fradrag for reklameudgifter blev herefter godkendt med 3.165 kr., og  

 fradrag for repræsentationsudgifter med 4.827 kr., i alt 7.992 kr.
 LV 1991, L 4.7.
