Skriftlig fremsættelse (14. november 2019) Ministeren for fødevarer, fiskeri og ligestilling (Mogens Jensen):
 Herved tillader jeg mig for Folketinget at fremsætte:
Forslag til lov om ændring af lov om jordbrugets anvendelse af gødning og om næringsstofreducerende tiltag (Frivillig ordning om kvælstofreducerende virkemidler og kriterier for anvendelse af brødhvedenormen) (Lovforslag nr.
L 62) EU-kommissionen har godkendt en ændring af det danske landdistriktsprogram, der muliggør, at en støtteordning af den frivillige indsats i den målrettede regulering fra 2020 kan finansieres med landdistriktsstøtte i stedet for den nuværende rent nationale støtte inden for de minimis-forordningens rammer.
En støtteordning med landdistriktsstøtte vil normalt blive fastsat med hjemmel i landdistriktsfondsloven.
Lovforslaget skal sikre den nødvendige kobling mellem de to regelsæt, så den frivillige ordning om kvælstofreducerende virkemidler kan videreføres fra 2020.
 Med lovforslaget foreslås ministeren for fødevarer, fiskeri og ligestilling bemyndiget til at fastsætte en ny frivillig ordning om kvælstofreducerende virkemidler, der sammen med en tilknyttet støtteordning fastsat med hjemmel i landdistriktsfondsloven vil udgøre den frivillige del af den målrettede regulering fra 2020.
Miljø- og Fødevareministeriet har sammen med branchen arbejdet med en revision af de kriterier, som hvedesorter skal opfylde, for at de kan anvendes med den højere norm for brødhvede.
Der er i dag ikke en egentlig hjemmel i gødskningsloven til at fastsætte kriterier for, hvornår hvedesorter er egnede som brødhvede, og for at sikre et mere transparent beslutningsgrundlag skabes med lovforslaget hjemmel til, at ministeren ved bekendtgørelse kan fastsætte kriterierne.
 Landbrugerne vil herefter kunne anvende sorter af hvede med den højere norm for brødhvede, hvis det er dokumenteret, at sorten opfylder de kriterier om f. eks. bagekvalitet, som ministeren for fødevarer, fiskeri og ligestilling efter lovforslaget kan fastsætte.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
