 Vedrørende førtidspension til personer med et symptombillede, der i  

 større eller mindre grad svarer til fibromyalgi.
Kommentar til SM P-012-89 ved fuldm.
Nina Friis, Ankestyrelsen.
Ankestyrelsen har i juli 1989 udsendt en SM om Ankestyrelsens  

 stillingtagen til 9 sager om førtidspension til personer med et  

 symptombillede, der i større eller mindre grad svarer til fibromyalgi.
SM'en  

 er udsendt som P-meddelelse nr. 12/1989.
Det har vist sig, at den udsendte SM af nogle revaliderings- og  

 pensionsnævn er blevet forstået sådan, at det er Ankestyrelsens opfattelse,  

 at der ikke kan tilkendes førtidspension til personer, der lider af  

 fibromyalgi.
SM'en har også givet anledning til spørgsmål i Folketinget.  

 Ankestyrelsen vil derfor gerne klargøre forståelsen af SM'en med nogle  

 kommentarer.
Fibromyalgi omfatter en række symptomer, hvoraf hovedsymptomet er smerter  

 i bevægeapparatet.
Den lægelige viden om fibromyalgi er endnu begrænset, og  

 det er den langt overvejende opfattelse, at der ikke foreligger  

 forskningsresultater, som giver noget sikkert grundlag for at stille  

 diagnosen fibromyalgi.
Diagnosen kan således hverken bekræftes eller  

 afkræftes ved hjælp af vævsundersøgelser eller muskelstyrkemålinger, og det  

 er heller ikke muligt at bedømme lidelsens sværhedsgrad på grundlag af  

 muskelstyrkemålinger.
Lægevidenskaben har heller ikke kunnet påvise en  

 bestemt årsag til symptomerne, og den har ikke kunnet anvise brugbare metoder  

 til måling af symptomernes indflydelse på arbejdsevnen.
Ankestyrelsen følger  

 nøje udviklingen.
Ved Ankestyrelsens behandling af de 9 sager har udgangspunktet været, at  

 diagnosen fibromyalgi ikke i sig selv kan give grundlag for tilkendelse af  

 førtidspension.
Dette er i overensstemmelse med det almindeligt gældende  

 princip om, at det ikke er diagnosen, der er afgørende for, om der kan  

 tilkendes pension, men en helhedsvurdering.
Der må således foretages en  

 konkret vurdering af ansøgerens samlede helbredsmæssige og sociale situation,  

 herunder af mulighederne for optræning og revalidering.
 Det kan derfor heller ikke anses som udelukket, at der kan tilkendes  

 førtidspension, selv om ansøgerens helbredsmæssige klager svarer til de  

 symptomer, der er karakteristiske for fibromyalgi.
I en af de 9 sager (sag nr. 4) har Ankestyrelsen således tiltrådt, at en  

 kvinde, hvis sygdomsbillede svarede til fibromyalgi, fik tilkendt forhøjet  

 almindelig førtidspension efter § 14, stk. 3, nr. 2. d.v.s. på blandet  

 helbredsmæssigt og socialt grundlag.
Hun havde søgt førtidspension som  

 55-årig.
Det fremgår af Ankestyrelsens begrundelse for afgørelsen, at  

 ansøgerens erhvervsevne fandtes nedsat til under halvdelen på kombinerede  

 sociale og helbredsmæssige forhold.
Ansøgeren havde klaget med henblik på  

 opnåelse af en højere pension.
 Som det fremgår af det ovenfor anførte kan den omstændighed, at en  

 pensionsansøger har et sygdomsbillede, der svarer til fibromyalgi, ikke  

 betragtes som et forhold, der taler imod tilkendelse af førtidspension, når  

 den pågældende i øvrigt opfylder de sociale og helbredsmæssige betingelser  

 for at få pension.
