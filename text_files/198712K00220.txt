Nr LSF 220 Forslag til Lov om ændring af lov om midlertidig regulering af  

 boligforholdene (Binding af alle vedligeholdelses- og fornyelsesmidler for  

 udlejningsejendomme i Grundejernes Investeringsfond) Fremsat af Jørn Jespersen (SF) Carsten Andersen (SF) Holger K.
Nielsen  

 (SF) Ebba Strange (SF) Pelle Voigt (SF) den 19. februar 1988 § 1 I lov om midlertidig regulering af boligforholdene, jf.
lovbekendtgørelse nr. 525 af 11. august 1986, som ændret ved § 2 i lov nr. 797 af 3. december 1986, § 2 i lov nr. 376 af 10. juni 1987 og § 2 i lov nr. 377 af 10. juni 1987, foretages følgende ændringer:
 1. I § 18 indsættes efter stk. 1 som nyt stykke:
»Stk. 2. På kontoen indsættes desuden det beløb, der er påført det gældende huslejebudget som henlæggelser til fornyelser, jf. § 8.« Stk. 2-4 bliver herefter stk. 3-5.
2. I § 18, stk. 2, der bliver stk. 3, indsættes efter »beboelseslejligheder« ordene: »i medfør af stk. 1.« 3. § 18 a, stk. 1, 1. pkt., affattes således:
»De i § 18 nævnte afsætningsbeløb indsættes på en bunden konto for ejendommen i Grundejernes Investeringsfond, jf. kap.
III A.« 4. § 18 a, stk. 2-6, ophæves.
 5. § 18 b, stk. 1, 1. pkt., affattes således:
»I ejendomme taget i brug før 1970, og som har mere end to beboelseslejligheder, skal udlejeren ud over de beløb, der er nævnt i § 18, afsætte et årligt beløb på 15 kr. pr. m2 bruttoetageareal.« 6. § 20, stk. 3, affattes således:
»Stk. 3. Ved ejerskifte overtager den nye udlejer vedligeholdelsespligten.
De bundne konti efter §§ 18, 18 a og 18 b følger ved ejerskifte ejendommen.« 7. I § 22 b, stk. 3, 1. pkt., indsættes før »§ 18 b«  

 ordene: »§ 18 a eller«.
Bemærkninger til lovforslaget Almindelige bemærkninger I praksis har der vist sig at være en del problemer m.h.t. de nuværende vedligeholdelses- og fornyelsesmidler.
En lang række lejersager viser, at det ofte er særdeles vanskeligt at få pengene anvendt efter deres hensigt.
Der er problemer med at få regnskaber og/eller bilag fremlagt.
Det er uigennemskueligt, hvor meget der er henlagt til fornyelse, og hvor meget der er brugt.
Ofte bliver fornyelsesudgifter trukket over vedligeholdelseskonti.
De tre forskellige vedligeholdelseskonti, der er mulige efter den nuværende lov, er omfattet af forskellige regler for binding, udbetaling og lejerindflydelse.
På den baggrund foreslås det, at principperne fra § 18 b-kontoen, med binding i Grundejernes Investeringsfond, anvendes på samtlige de vedligeholdelses- og fornyelsesmidler, lejerne indbetaler over huslejen.
På den måde vil det blive sikret, at midlerne er faktisk til stede, at reglerne for udbetaling m.v. er ensartede, og at Grundejernes Investeringsfond fører tilsyn med, at midlerne anvendes efter deres hensigt.
Bemærkninger til de enkelte bestemmelser Til nr. 1 Hidtil har henlæggelser til fornyelse ikke været omfattet af regnskabspligt, men med de meget betydelige beløb, hensættelserne har udviklet sig til at udgøre på huslejebudgetterne (oftest større beløb end § 18 b-hensættelserne), illustreres det, at regnskabspligt er berettiget.
Til nr. 2 Konsekvensrettelse som følge af nr. 1.
Til nr. 3 Forslag om binding af midlerne i Grundejernes Investeringsfond.
De hidtidige § 18 a-konti fortsætter som § 18/18 a-konti, men med 15 kr. af den årlige afsætning flyttet til § 18 b-kontoen.
Til nr. 4, 5 og 6 Konsekvensrettelse som følge af nr. 3.
Til nr. 7 Forslag om samme lejerindflydelse på anvendelse af § 18/18 a-midlerne, som i dag gælder for § 18 b-midlerne.
