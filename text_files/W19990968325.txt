Kendelse fra Pressenævnet i sag nr.  

 126/1995 En mand har på egne vegne og som formand for  

 Skandinavisk UFO Information (SUFOI) klaget til Pressenævnet over  

 udsendelsen "UFO-krigen" bragt i TV 2 den 18. oktober 1995, idet han finder,  

 at god presseskik er overtrådt.
Samtidig er der klaget over TV 2's  

 "trailere" om udsendelsen samt en udsendt pressemeddelelse.
Der er endvidere  

 klaget over, at TV 2 har afvist at bringe et genmæle.
 I "trailere" op til udsendelsen blev denne bl.a.  

 præsenteret således:
"Speak: På den ene side er de rygende uenige.  

 På den anden side kæmper de for den samme sag, blot i hver sin  

 forening.
Hør om UFO-krigen i Danmark i reportageholdet på TV 2,  

 onsdag 21.25.
Speak: UFO-foreningen enige om, at der er UFO'ere, men  

 ikke om ret meget andet.
Reportageholdet om UFO- krigen 21.25.
 Speak: De er enige om, at der findes UFO'ere, men ikke om  

 ret meget andet.
 Speak: Reportageholdet fortæller om UFO-krigen  

 21.25.
Speak: Her en frontberetning fra den den danske UFO-  

 krig." I udsendelsen er der bl.a. gengivet følgende  

 udtalelser fra [klageren]:
".....Jeg tror helt bestemt, at der findes intelligent liv  

 ude i universet.
Det kan man begynde at argumentere for og imod og  

 sandsynlighedsregning og så videre.
I sidste instans er det et  

 spørgsmål om tro.
Men det tror jeg altså på.
Hvis et  

 liv opstår andre steder i universet, så må det  

 nødvendigvis ligne os, fordi der ligesom kun er én vej til  

 dannelse af intelligent liv, sådan som vi kan genkende det i hvert  

 fald.
Så hvis der er dannet intelligent liv, som vi kan genkende og  

 kommunikere med, så må det nødvendigvis være ligesom  

 os." .....
"Ja, jeg er overbevist om, at regeringerne, det være  

 sig den danske som den amerikanske eller andre regeringer, har informationer  

 om UFO'er som er hemmelige.
Når man gør det, så er det  

 selvfølgelig, fordi man er lidt bange for konsekvenserne for, hvad der  

 sker i befolkningen, hvis det virkelig en dag bliver sandhed, at jorden er i  

 en eller anden form for kontakt med anden intelligens.
Det vil være en  

 fundamental ændring på vores syn på jorden, syn på  

 universet, så det vil have nogle ret dramatiske effekter på folks  

 opfattelse af ting." I en pressemeddelelse udsendt af TV 2 hedder det i  

 overskriften:
 "Reportageholdet om Forenings-Danmark:
UFO-krigen De kæmper for samme sag - men mod hinanden." I brødteksten hedder det følgende:
"Danmark er foreningernes land.
Det siges, at hvis flere  

 end tre mennesker er samlet på ét sted, danner de straks en  

 forening. "Reportageholdet: UFO-krigen" er historien om to mænd og  

 deres foreninger, der kæmper en tilsyneladende forgæves kamp mod  

 hele verden - og mod hinanden! Det er en venlig, men humoristisk skildring af  

 to stridende foreninger i Forenings-Danmark.", og i teksten står der  

 bl.a. følgende:
"Så langt er de to foreninger enige, ellers er de  

 faktisk rygende uenige, og de beskylder gensidigt hinandens organisationer  

 for at skade ufo-sagen med henholdsvis useriøsitet og manglende  

 kosmisk bevidsthed." TV 2 har bl.a. fremlagt en udskrift fra  

 råbåndene med en del af [klageren]s udtalelser, hvoraf  

 fremgår følgende:
 "Udskrift af interview:
Hvordan liv andre steder i universet ser ud, er et ganske  

 glimrende spørgsmål, og et spørgsmål som er  

 næsten umuligt at svare på.
Der er hovedsageligt to teorier, den  

 ene teori går ud på, hvis liv opstår andre steder i  

 universet, så må det nødvendigvis ligne os, fordi der  

 ligesom kun er en vej til dannelse af intelligent liv, sådan som vi kan  

 genkende det i hvert fald.
Så hvis der er dannet intelligent liv, som  

 vi kan genkende og kommunikere med, så må det nødvendigvis  

 være ligesom os, det er ligesom den ene hovedteori.
Den anden  

 hovedteori er stik modsat og siger, at det er næsten usandsynligt til  

 det umulige, at liv vil opstå på den samme måde to  

 forskellige steder i universet, så hvis der er intelligent liv andre  

 steder i universet, så må det være meget forskelligt fra  

 vores. (14.51) Så der er ligesom de to forskellige teorier, og jeg, jeg  

 kan ikke sige, hvad for en der, der er rigtig, jeg ved heller ikke, hvad for  

 en der er mest sandsynlig, men jeg mener, der er mulighed for for begge ting  

 i hvert fald. (15.02) [Klagerens] svar på uddybende  

 spørgsmål:
"Jeg hælder mest til, at liv vil minde om livet  

 på jorden på en eller anden måde, fordi at hvis det er  

 så forskelligt fra fra, sådan som vi er, så ville vi jo  

 ikke kunne genkende det, så hvis vi genkender noget liv andre steder i  

 universet, så er der, synes jeg, at der er en sandsynlighed for det  

 må være ligesom ligesom os på en eller anden måde,  

 men igen, det er et trosspørgsmål." Udskrift af [klagerens] interview:
Jeg er overbevist om, at regeringerne, det være  

 sig den danske eller det være sig den amerikanske eller andre  

 regeringer har informationer om ufoer, som er hemmelige, altså andet  

 kan man jo simpelthen ikke forestille sig, fordi det at indhente  

 oplysninger om ufoer ville være en naturlig del af ethvert  

 sikkerhedssystem et land måtte have, enhver CIA-organisation eller  

 enhver anden intelligens organisation som regeringer rundt omkring i verden  

 har.
Så at når der bevæger sig nogle underlige ting rundt  

 på himlen, som man ikke er i stand til at forklare, og som man ikke  

 måske ved, hvad er for noget, jamen så prøver man  

 selvfølgelig at indhente oplysninger om det, og de oplysninger bliver  

 meg - er meget tit hemmelige.
Til gengæld tror jeg ikke, at  

 regeringerne som sådan hverken den amerikanske eller andre egentlig ved  

 meget om ufoer, end vi ved, og det har man også kunne se ud fra de  

 dokumenter, der trods alt er blevet offentliggjort, som tidligere har  

 været top secret dokumenter, da der kom tonsvis af dokumenter frem  

 på grund af offentlighed i forvaltningen, som er indført i USA  

 og andre steder, at de dokumenter altså, som tidligere har været  

 hemmelige, og som nu er blevet offentliggjort, der kan vi se, at de  

 indeholder altså ikke noget kontroversielt om ufoer, de indeholder  

 beretninger fra Østeuropa, fra agenter, som har indsamlet oplysninger  

 om underlige ting på himlen, som i og for sig vi også ville  

 gøre, men, men der er ikke noget om, at vi har beviser for, at ufoerne  

 er rumskive.(07.51) Dem, der så mener, at regeringen holder det  

 hemmeligt, de kan jo så argumentere med, at når der ikke  

 står noget i de frigivne papirer, så er det jo netop, fordi det  

 bliver holdt hemmeligt, og stadigvæk bliver holdt hemmeligt, det kan  

 man ikke argumentere imod, man kan principielt argumentere imod, at der er  

 noget, der bliver holdt hemmeligt, som man ikke kender noget til.
Så  

 jeg kan ikke udelukke, at den amerikanske regering holder sandheden om  

 ufoerne hemmelig, det det kan jeg ikke udelukke, men jeg synes ikke, det er  

 særlig sandsynligt, og der er ikke ret meget, der tyder på det i  

 hvert fald. (08.51) Afskrift af [klagerens] svar:
Regeringen og FN har diskuteret, hvad man skulle  

 gøre, hvis en eller anden dag der lander et rumskib på  

 Rådhuspladsen, eller hvis en eller anden dag man fanger nogle signaler  

 ude fra universet, som viser sig at være intelligente signaler.
Og der  

 har man så indført nogle egentlig meget skrappe procedurer for  

 for, hvad man skal gøre, og inden at man overhovedet  

 offentliggør noget, så skal tingene undersøges, og man  

 skal være helt sikker på, at der er tale om intelligent liv ude  

 fra universet.
Og det betyder i øvrigt, at hvis de her  

 sikkerhedsprocedurer bliver overholdt, så går der lang tid fra,  

 at en eventuel kontakt sker til, at folk i almindelighed får det at  

 vide, fordi at tingene altså først skal bearbejdes,  

 kontrolleres. (10.11) men men, når man gør det, så er  

 det selvfølgelig, fordi at man er lidt bange for, at eller anden er  

 lidt usikker på konsekvenserne for, hvad der sker i befolkningen, hvis  

 det virkelig en dag, at det bliver sandhed, at jorden er i en eller anden  

 form får kontakt, radiokommunikation, eller hvad det kan være,  

 med en anden intelligens.
Det vil have så fundamental ændring  

 på vores syn på jorden, på universet, så det vil have  

 nogle ret dramatiske effekter på på folks opfattelse af ting,  

 derfor vil man være helt sikker på, at inden man melder  

 sådan noget ud, at man så er sikker på, at det er rigtigt,  

 så der ikke ligesom er falsk alarm, og man ligesom sætter alt i  

 sving for en falsk alarm.(10.41) [Klagerens] svar på uddybende  

 spørgsmål:
Derfor kan det heller ikke udelukkes, at man i dag har,  

 rent faktisk har kontakt, for eksempel radiokontakt med andre intelligenser  

 ude i universet, men at det kun, at det bliver holdt hemmeligt, endnu om jeg  

 så må sige, og ikke kommer ud til den almindelige befolkning.  

 Det, man skal være klar over, det er, at på et eller andet  

 tidspunkt kommer det jo ud, man holder ikke, sådan noget vil man jo  

 ikke holde hemmeligt i 10 eller 20 år eller 30 år, det er kun den  

 periode, man tager til, man er helt sikker på, hvad det er man  

 gør, at tingene bliver holdt hemmelig." Til støtte for klagen om overtrædelse af god  

 presseskik, har klageren anført, at foreningerne ikke ville have  

 medvirket i udsendelsen, hvis de havde vidst, at udsendelsen skulle bruges  

 til at sætte dem op imod hinanden i en kunstig skabt "krig", og at han  

 trods adskillige forespørgsler til udsendelsens form og indhold aldrig  

 fik reel information og slet ikke oplysningen om, at udsendelsen ville  

 lancere en "krig mellem UFO-organisationerne". Denne idé kan ikke  

 være opstået under redigeringen, idet producenterne under  

 optagelserne insisterede på, at foreningerne skulle udtale sig om  

 hinanden.
 Klageren har endvidere anført, at TV 2 under  

 redigeringen har manipuleret med hans udtalelser, idet en sætning et  

 sted er taget ud af en sammenhæng og derfor fremtræder  

 væsentlig forskelligt fra det, som han har villet give udtryk for i  

 udtalelsen, og idet TV 2 i et andet tilfælde har sammenklippet to  

 forskellige sætninger, som tillægger klageren en hel anden  

 holdning, end han retteligt har.
 Klageren har anmodet om, at TV 2 pålægges at  

 bringe følgende genmæle:
"TV 2 bragte den 18. oktober udsendelsen "UFO-krigen" om  

 de to danske ufo-foreninger Skandinavisk UFO Information og IGAP.
I omtalen  

 af udsendelsen anførte vi, at de to foreninger "kæmper en  

 tilsyneladende forgæves kamp mod hele verden - og mod hinanden" samt at  

 de er rygende uenige.
Der er imidlertid ingen dokumentation for disse  

 påstande, og de to danske foreninger kæmper ikke mod  

 hinanden.
TV 2 beklager derfor denne forkerte omtale og det uheldige  

 ordvalg." Til støtte for kravet om genmæle har klageren  

 gjort gældende, at der i pressemeddelsen og "trailere" op til  

 udsendelsen er bragt urigtige oplysninger og tegnet et urigtigt billede af  

 forholdet mellem SUFOI og IGAP.
Klageren har henvist til, at der ikke er  

 nogen krig mellem de to organisationer, og at SUFOI ikke anvender ressourcer  

 på at bekæmpe IGAP eller hele verden.
Denne foromtale af  

 udsendelsen har haft betydelig skade for foreningens omdømme, bl.a.  

 over for offentlige kontakter, som har fået tegnet et meget misvisende  

 billede af SUFOI.
Ligeledes har foromtalen betydet et væsentligt tab af  

 omdømme i befolkningen, hvilket har altafgørende betydning for  

 SUFOI's arbejde, idet indsamling af oplysninger og informationer gennem  

 befolkningens henvendelser er en af SUFOI's væsentligste  

 aktiviteter.
I en udtalelse om klagen har TV 2 anført, at  

 producenten i researchfasen ikke havde lagt sig fast på indholdet af  

 udsendelsen, men at det efter researchfasen stod klart, at man i udsendelsen  

 ønskede begge foreningers medvirken, og at udsendelsen bl.a. skulle  

 omhandle uenigheden mellem foreningerne.
Efter det for TV 2 oplyste skulle  

 der ikke være stillet klageren i udsigt, at udsendelsen kun ville  

 omhandle eller ikke omhandle specifikke emner.
Et sådant tilsagn ville  

 i øvrigt være højst usædvanligt og i strid med TV  

 2's normale fremgangsmåde.
 TV 2 har endvidere anført, at det af hensyn til  

 varigheden af programmerne ofte er nødvendigt at redigere  

 interviews.
Vedrørende den første udtalelse, som  

 klageren har klaget over, har TV 2 beklaget, at udtalelsen i programmet  

 fremstår som klagerens opfattelse og ikke som en af to teorier  

 refereret af klageren.
På baggrund af klagerens besvarelse af et  

 uddybende spørgsmål finder TV 2 imidlertid ikke, at den  

 foretagne redigering væsentligt ændrer klagerens udtalelse.
 Med hensyn til den anden udtalelse har TV 2 erkendt, at  

 der er foretaget redigering, men TV 2 finder ikke, at redigeringen har  

 medført væsentlige ændringer i klagerens udtalelser.
Med hensyn til kravet om genmæle har TV 2 henvist  

 til, at tilrettelæggerne i forbindelse med tilrettelæggelsen af  

 programmet førte mange samtaler med repræsentanter fra  

 henholdsvis SUFOI og IGAP og derigennem fik det klare indtryk, at der bestod  

 et modsætningsforhold mellem de to foreninger.
Uenigheden kommer  

 endvidere direkte til udtryk i udsendelsen, og derudover har TV 2 henvist til  

 nogle vedlagte uddrag af UFO-nyt, som udgives af SUFOI.
TV 2 har endvidere henvist til, at titlen "UFO-krigen" er  

 anvendt i overført betydning som betegnelse for uenighederne mellem  

 foreninger, og at det er almindeligt at anvende betegnelsen "krig" om  

 interessekonflikter, uden at der derved er tale om krig i traditionel  

 forstand.
TV 2 har endelig bemærket, at det alene er oplysninger af  

 faktisk karakter, der er egnet til at påføre klageren  

 økonomisk eller anden skade af betydning, der berettiger en klager til  

 genmæle.
 TV 2 finder således ikke, at klageren er berettiget  

 til genmæle som følge af foromtalen eller titlen på  

 programmet.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Kate Bluhme og Preben  

 Sørensen.
 Pressenævnet udtaler:
 Pressenævnet kan af de af TV 2 anførte grunde  

 tiltræde, at klageren ikke har krav på genmæle.
Vedrørende klagen over, at god presseskik er  

 overtrådt, finder Pressenævnet det ikke tilstrækkelig  

 godtgjort, at der under optagelserne og produktionen af programmet er givet  

 klageren noget tilsagn, som ikke er overholdt i forbindelse med redigering og  

 færdiggørelse af udsendelsen.
Om dette klagepunkt kan  

 Pressenævnet derfor ikke give klageren medhold i, at der er sket  

 overtrædelse af god presseskik.
 TV 2 har beklaget, at en af udtalelserne i programmet  

 efter sammenklipning og redigering af to udtalelser fremstår som  

 klagerens opfattelse og ikke som en af to teorier refereret af klageren.
 For begge udtalelsers vedkommende finder  

 Pressenævnet, at der ved den foretagne redigering og sammenklipning er  

 sket en ikke uvæsentlig ændring af indholdet af de udtalelser,  

 som klageren har afgivet.
 Dette er i strid med god presseskik, og Pressenævnet  

 udtaler sin kritik.
 I medfør af Medieansvarslovens § 49  

 pålægges det den ansvarshavende redaktør af TV 2 at  

 offentliggøre følgende:
 "Kendelse fra Pressenævnet.
 Den 18. oktober 1995 bragte TV 2 udsendelsen "UFO-  

 krigen".
 I udsendelsen blev blandt andet bragt en række  

 udtalelser af [klageren], som er formand for foreningen "Skandinavisk UFO  

 Information".
[Klageren] har siden klaget til Pressenævnet over  

 den måde, hvorpå hans udtalelser blev brugt.
Han finder, at den  

 er i strid med god presseskik.
 Pressenævnet giver [klageren] medhold i, at  

 redigeringen og sammenklipningen af udsendelsen giver et fordrejet indtryk af  

 indholdet i en række af hans udtalelser.
 Pressenævnet udtaler derfor sin kritik af TV 2's  

 handlemåde.
 København, den 25. januar 1996.
Axel Kierkegaard, Hans Dam, Kate Bluhme og Preben  

 Sørensen." Afsagt den 25. januar 1996.
