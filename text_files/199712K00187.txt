Nr LSF 187 Forslag til Lov om ændring af lov om planlægning (Sikring af ret til  

 helårsbeboelse i sommerhuse) Fremsat af Aage Brusgaard (FP) Kim Behnke (FP) Tom Behnke (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 18. februar 1998 § 1 I lov om planlægning, jf. lovbekendtgørelse nr. 563 af 30. juni 1997,  

 foretages følgende ændringer:
 1) §§ 40 og 41 ophæves.
 2) I § 64, stk. 1, nr. 2, ændres »§ 39 og § 40, stk.  

 1« til: »og § 39«.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lovforslaget er en genfremsættelse af lovforslag nr.
L 256 fra  

 folketingsåret 1993-94, se Folketingstidende 1993-94, FF sp. 10386 og 11458  

 og tillæg A sp. 8783.
Gældende lovgivning Lov om sommerhuse og campering m.v. blev gennemført i forbindelse med  

 Danmarks indtræden i EF.
Lovens hovedformål er at regulere naturressourcerne  

 i Danmark ved at kontrollere efterspørgslen af jord til fritidsformål.
De  

 grundlæggende regler findes stadig i sommerhusloven, mens reglerne om  

 anvendelse af ejendommene i sommerhusområder som et planlægningsanliggende nu  

 udgør en del af planloven.
 Forbudet mod helårsbeboelse i sommerhuse kom ind i sommerhusloven i  

 forbindelse med lov nr. 288 den 26. juni 1975, der trådte i kraft den 1.  

 februar 1977.
Den seneste ændring i bestemmelserne vedrørende forbud mod helårsbeboelse  

 i sommerhuse blev foretaget ved lov nr. 388 af 6. juni 1991 om planlægning.  

 Ved denne ændring opnåede pensionister efter otte års ejerskab en personlig  

 ret til at bo i deres sommerhus hele året (ved en pensionist forstås en  

 person på 67 år og derover, en efterlønsmodtager eller en førtidspensionist i  

 henhold til lov om social bistand). En pensionists ægtefælle eller samlever  

 kan sammen med pensionisten benytte boligen til helårsbeboelse.
Efter  

 pensionistens død kan ægtefællen eller samleveren fortsætte med at benytte  

 boligen til helårsbeboelse.
Ved fraflytning bortfalder denne ret.
 Miljøankenævnet statuerede i 1987, at anvendelse af sommerhus (samt enhver  

 bebyggelse, der er bestemt til beboelsesformål, eller som naturligt opføres i  

 tilknytning hertil, f.eks. også gæstehus, anneks, garage eller campingvogn,  

 der er opstillet på ejendommen) i 100 dage sammenlagt i vinterhalvåret  

 krævede tilladelse.
Kommunalbestyrelserne kan i særlige tilfælde dispensere fra forbudet om  

 helårsbeboelse.
Imidlertid har praksis hidtil været ret restriktiv.
I  

 overensstemmelse med praksis i sommerhusloven gælder det, at dispensationer  

 til helårsbeboelse er personlige.
 Efter praksis er der givet tilladelse til ejere og forpagtere af  

 dagligvarebutikker og af de i sommerhuslovens § 1, stk. 4, nævnte  

 virksomheder (virksomheder, der er omfattet af lov om restaurations- og  

 hotelvirksomhed m.v. eller virksomhed med uddannelsesmæssigt og kulturelt  

 eller forskningsmæssigt formål), til personer, der i forbindelse med  

 ejendommens erhvervelse fejlagtigt af kommunen har fået oplyst, at denne  

 lovligt kunne benyttes til helårsbeboelse, og ved alvorlig sygdom og  

 invaliditet, hvor en rimelig tilværelse kun har kunnet opnås i sommerhuset.  

 Helbredsmæssige årsager i øvrigt har normalt ikke bevirket, at der er givet  

 dispensation.
Forvaltningen af loven I mange sommerhuskommuner har det i mange år været almindeligt, at et vist  

 antal sommerhuse benyttes til helårsbeboelse.
I nogle kommuner er op til 20  

 procent af sommerhusene ulovligt beboet, og mange har været det i mange år.
Trods regeringens hidtidige bestræbelser på at bremse tusinder af  

 danskeres ulovlige indflytning i sommerhuse vokser antallet af nye  

 helårsbeboere i sommerhusområderne.
I Nordsjælland er hvert femte af områdets  

 knap 30.000 sommerhuse beboet hele året, jf.
Ritzaus Bureau den 19. januar  

 1998. Tallene er indhentet fra Hovedstadsregionens Statistikkontor.
I 1991  

 var kun 9 pct. af sommerhusene beboet året rundt.
Tilsvarende udvikling  

 opleves andre steder i landet.
Af Danmarks samlede antal sommerhuse på cirka 210.000 skønnede miljø- og  

 energiministeren i januar 1996, at antallet af ulovlige helårsbeboelser  

 udgjorde omkring 20.000, jf.
Folketingstidende 1995-96, FF s. 3136.
I dag er det således lovligt at tilmelde sig folkeregistret på en  

 sommerhusadresse og derefter modtage de samme offentlige ydelser, som  

 tildeles personer, der bor i helårsboliger.
De kommunale myndigheder har  

 indirekte accepteret, at mange sommerhuse benyttes som helårsbeboelse ved at  

 godkende tilmeldinger til folkeregistret og modtage skatter og afgifter fra  

 adresser, der ikke har tilladelse til helårsbeboelse.
De kommunale  

 myndigheder har yderligere indirekte accepteret, at sommerhuse benyttes som  

 helårsbeboelse, ved at yde boligsikring og brændselstilskud samt ved at  

 henvise boligsøgende til adresser, der ikke har tilladelse til  

 helårsbeboelse.
 Kommunernes brug af sommerhuse til henvisning for boligløse medfører den  

 paradoksale situation, at kommunerne skal opfordre sommerhusejere, der  

 benytter deres sommerhuse til helårsbeboelse, til at fraflytte i  

 vinterhalvåret samtidig med, at de kan anmode om at leje samme sommerhus i  

 vinterhalvåret til at genhuse boligløse.
Den 8. marts 1994 udsendte Indenrigsministeriet, Justitsministeriet,  

 Miljøministeriet og Socialministeriet en cirkulæreskrivelse til kommunerne,  

 politiet og anklagemyndigheden om håndhævelse af forbudet mod helårsbeboelse  

 i sommerhuse.
Ifølge cirkulæreskrivelsen skulle kontrollen med, om sommerhuse  

 bebos helårligt, skærpes.
For at efterkomme opfordringen om at skærpe  

 kontrollen vil det være nødvendigt for kommunerne at inddrage politiet i et  

 omfattende overvågnings- og kontrolarbejde.
Flere medier betegnede  

 cirkulæreskrivelsen som en opfordring til regulært dyneløfteri.
Mange  

 borgmestre, herunder også socialdemokratiske borgmestre, tilkendegav, at de  

 ikke ønskede at skærpe kontrollen med ulovlige vinterbeboere.
Senere har  

 justitsministeren tilkendegivet, at han ikke ønsker at drive klapjagt på  

 sommerhusejerne.
Baggrunden for lovforslaget Forslagsstillerne ønsker med lovforslaget at ophæve de bestemmelser i  

 planloven, der begrænser retten til helårsbeboelse af sommerhuse.  

 Forslagsstillerne mener, at det er nødvendigt at gøre den praksis, der  

 allerede i dag udøves i mange kommuner om at acceptere helårsbeboelse i  

 sommerhuse, lovlig.
 Forslagsstillerne ønsker endvidere at sikre, at lovhjemmelen, der i dag  

 benyttes til at hindre, at bl.a. svage personer kan udnytte deres retmæssigt  

 erhvervede ejendom, afskaffes.
Forslagsstillerne opfatter den liberalisering af bestemmelserne vedrørende  

 forbud mod helårsbeboelse i sommerhuse, der fandt sted ved ændringen af  

 planloven ved lov nr. 388 af 6. juni 1991, som et skridt i den rigtige  

 retning.
Forslagsstillerne mener, at liberaliseringen taler for, at adgangen  

 til helårsbeboelse udvides.
Selv om bestemmelserne i planloven vedrørende  

 helårsbeboelse i sommerhuse er mere acceptable, end de var før ændringerne i  

 1991, er bestemmelserne stadig urimelige.
Således finder der i dag en grov  

 diskriminering sted af alle personer, der ikke opfylder de i § 41 fastsatte  

 alders- og pensionskriterier for helårsbeboelse af sommerhus.
Det er ikke  

 rimeligt, at alders- og pensionsforhold skal være afgørende for, hvordan og  

 hvor meget man kan udnytte retmæssigt erhvervet ejendom.
Det er af flere blevet påpeget, at reglerne om helårsbeboelse er blevet  

 indført, fordi sommerhuskommunerne ikke skulle belastes med skoler, veje,  

 kloakering og anden infrastruktur, og for at undgå, at sommerhusområderne  

 skulle udvikle sig til slum og i øvrigt for at få skabt klarhed om, hvilken  

 kommune der var beskatningskommune.
Mange af disse problemer har løst sig  

 selv, da det er upraktisk for børnefamilier at bo langt fra  

 børneinstitutionerne.
Overvågning af og kontrol med landets borgere på dette område hører efter  

 forslagsstillernes opfattelse ikke hjemme i Danmark.
Metoden til at undgå, at  

 der iværksættes overvågning og kontrol, er efter forslagsstillernes  

 opfattelse ikke, at der udøves en moderat forvaltning.
Metoden er derimod, at  

 lovgrundlaget for at iværksætte overvågning og kontrol ophæves.  

 Forslagsstillerne mener, at erfaringerne med cirkulæreskrivelsen af den 8.  

 marts 1994 fra Indenrigsministeriet, Justitsministeriet, Miljøministeriet og  

 Socialministeriet til kommunerne, politiet og anklagemyndigheden om  

 håndhævelse af forbudet mod helårsbeboelse i sommerhuse understreger  

 nødvendigheden af at ophæve bestemmelserne i planloven om helårsbeboelse i  

 sommerhuse.
Forslagsstillerne ønsker endvidere med lovforslaget at påpege, at de  

 eksisterende bestemmelser i planloven vedrørende helårsbeboelse i sommerhuse  

 er umoralske.
Sommerhusejere betaler ligesom andre grundejere skat og  

 bidrager således til, at der kan opbygges en brugbar infrastruktur.
Forslagsstillerne frygter, at bestemmelserne om helårsbeboelse i  

 sommerhuse i planloven vil medvirke til en yderligere undergravning og  

 modificering af den private ejendomsret.
Hvis man retmæssigt har købt og  

 betalt en ejendom og i øvrigt betaler de tilknyttede ejendomsskatter, bør det  

 være fuldt lovligt at benytte ejendommen efter eget ønske, så længe det ikke  

 medfører gener for andre.
Forslagsstillerne vil påpege, at planlovens bestemmelser om helårsbeboelse  

 i sommerhuse indskrænker almindelige lønmodtageres mulighed for at holde  

 ferie, når det passer dem.
I de senere år er der sket en større spredning af  

 ferierne, således at ferierne i større grad afvikles uden for den  

 traditionelle feriesæson.
Denne udvikling gælder både for danskeres og  

 udenlandske turisters afholdelse af ferie.
Derfor har planlovens bestemmelser  

 om helårsbeboelse i sommerhuse negative økonomiske konsekvenser for  

 sommerhusudlejere og tilknyttede erhverv som f.eks. dagligvarebutikker,  

 restaurations- og hotelvirksomhed m.v. og kulturvirksomheder.
Dette er  

 specielt uheldigt i en periode, hvor Danmark oplever en stigende  

 turisttilstrømning.
Problemerne omkring helårsbeboelse i sommerhuse er efterhånden vokset til  

 en anselig dimension.
Nyhedsbureauet Ritzau beretter den 19. januar 1998 om,  

 at tilflytningen til sommerhuse i Nordsjælland er massiv - ca. 500 familier  

 om året, hvilket langt overstiger antallet af tilflyttere til nye parcelhuse.  

 20 pct. af befolkningen i Bramsnæs Kommune har ligeledes helårsadresse i  

 deres sommerhuse, jf.
Berlingske Tidende den 27. januar 1998. Flere  

 borgmestre ser igennem fingrene med udviklingen og mener, at sommerhuslovens  

 bestemmelser bør ophæves.
Loven kræver store ressourcer at håndhæve.
I  

 princippet bør loven naturligvis altid overholdes.
Forslagsstillerne gør  

 opmærksom på den store modstand mod loven, og at den er umulig at praktisere.  

 Desuden mener forslagsstillerne, at der er noget principelt forkert i loven,  

 at der er tale om frarøvelse af grundlæggende rettigheder, og at håndhævelse  

 af loven vil medføre myndighedernes dyneløfteri.
Det ønsker forslagsstillerne  

 ikke.
Miljø- og energiministerens melding om en stramning af  

 sommerhuslovgivningen er derfor en meget dårlig ide.
Forslagsstillerne mener, at denne udvikling vidner om, at loven ikke lader  

 sig administrere, og at der er brug for større fleksibilitet inden for  

 området.
Først og fremmest mener forslagsstillerne dog, at det er krænkende  

 for den enkelte borger, at denne fratages retten til at råde over egne  

 besiddelser og bebo eget sommerhus efter ønske og behov.
 Forslagsstillerne ønsker at give borgerne rettigheden over egen bolig.  

 Borgere, der betaler afdrag, skatter, afgifter, renovation m.m., bør også  

 have fuld råderet og ikke blot 30 uger om året - alt andet strider imod  

 grundlovens § 73 om »ejendomsrettens ukrænkelighed«.
Bemærkninger til lovforslagets enkelte punkter Til § 1 Til nr. 1 Det foreslås, at §§ 40 og 41 vedrørende helårsbeboelse af sommerhuse  

 ophæves.
Efter § 40 må en bolig i et sommerhusområde bortset fra kortvarige  

 ferieophold m.v. ikke anvendes til overnatning i perioden fra 1. oktober til  

 31. marts.
I § 41 gives en pensionist, der har ejet et sommerhus i 8 år, en  

 personlig ret til at benytte sommerhuset til helårsbeboelse.
Til nr. 2 Som konsekvens af, at § 40 foreslås ophævet, foreslås også bestemmelsen om  

 straf for at overtræde § 40 ophævet.
Til § 2 Det er forslagsstillernes ønske, at reglerne om forbud mod helårsbeboelse  

 af sommerhuse ophæves hurtigst muligt, hvorfor loven foreslås at træde i  

 kraft dagen efter bekendtgørelsen i Lovtidende.
Skriftlig fremsættelse Aage Brusgaard (FP):
 Som ordfører for forslagsstillerne tillader jeg mig hermed at fremsætte:
 Forslag til lov om ændring af lov om planlægning. (Sikring af ret til  

 helårsbeboelse i sommerhuse).
(Lovforslag nr.
L 187).
 Idet jeg i øvrigt henviser til bemærkningerne til lovforslaget, skal jeg  

 anbefale det til Tingets hurtige og velvillige behandling.
