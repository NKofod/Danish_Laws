Nr BSF 77 Forslag til folketingsbeslutning om arbejdsmiljøundervisning og  

 -uddannelse Fremsat af Anne Baastrup (SF) Aage Frandsen (SF) Steen Gade (SF) den 10. december 1996 Folketinget opfordrer regeringen til at fremsætte forslag vedrørende  

 arbejdsmiljøundervisning og arbejdsmiljøuddannelse efter følgende principper:
1. Arbejdsmiljøundervisning i skole- og faguddannelser I alle skole- og faguddannelser skal indarbejdes en relevant, obligatorisk  

 arbejdsmiljøundervisning.
2. Virksomhedsrettet arbejdsmiljøuddannelse Den virksomhedsrettede arbejdsmiljøuddannelse styrkes på følgende områder:
 Den nuværende 32 timers § 9-sikkerhedsuddannelse for medlemmer af  

 sikkerhedsgruppen udvides til 40 timer og udstrækkes til at omfatte alle  

 områder, således at henholdsvis selvstudium og 16-timers-kurser afskaffes  

 inden for bl.a. administration og butik.
 Der etableres et obligatorisk brancherettet overbygningskursus til §  

 9-uddannelsen.
 Endvidere indføres der en obligatorisk grunduddannelse for virksomhedernes  

 sikkerhedsledere.
 Som betingelse for at måtte beskæftige ansatte skal alle ledere i  

 momsregistrerede virksomheder have gennemgået en af Arbejdstilsynet fastsat  

 uddannelse i arbejdsmiljøledelse.
3. Uddannelse af arbejdsmiljøprofessionelle Der oprettes en skole til uddannelse af arbejdsmiljøprofessionelle.
Bemærkninger til forslaget I regeringens handlingsprogram »Rent arbejdsmiljø inden år 2005«  

 står der i afsnittet Uddannelse og information bl.a.:
»Regeringen lægger vægt på, at den brede opbakning i  

 arbejdsmiljøarbejdet i de kommende år yderligere styrkes.
Ud fra en vurdering  

 af niveauet af undervisningen i arbejdsmiljø skal der gøres en ekstra indsats  

 på alle niveauer for at udvikle og udbygge undervisningen i arbejdsmiljø. I  

 den forbindelse understreges behovet for en yderligere prioritering af  

 arbejdsmiljøundervisningen på de højere læreanstalter - ikke mindst på de  

 teknisk orienterede læreanstalter.
Særligt bør der dog sættes ind på en styrkelse af uddannelse af børn og  

 unge, så børn og unge på et tidligt tidspunkt rustes til deres møde med  

 eventuelle arbejdsmiljøproblemer i fritidsjob og senere hen på  

 arbejdsmarkedet.« SF er enig i regeringens målsætning på dette område.
Fornyelse inden for  

 uddannelserne er erfaringsmæssigt en træg proces.
Derfor haster det med at  

 komme i gang, for at uddannelsesinitiativer kan komme til at spille en aktiv  

 rolle i virkeliggørelsen af regeringens handlingsprogram.
Arbejdsmiljøindsatsen kan ikke køres af eksperter, ledere og  

 medarbejderrepræsentanter alene.
De bliver isolerede, hvis ikke alle har  

 viden og muligheder for at være med.
Med en udvikling, hvor uddelegering af  

 ansvar på arbejdspladserne er stigende, bliver det mere og mere afgørende, at  

 den enkelte er arbejdsmiljøbevidst.
 I mange uddannelser af faglærte og specialarbejdere er undervisningen i  

 arbejdsmiljø valgfri, og undervisningsmaterialet er ofte ikke ajourført.
 I dag er arbejdsmiljøundervisning helt eller delvis fraværende ved alle  

 højere uddannelser, f.eks. ved uddannelsen af ingeniører og arkitekter,  

 faggrupper, der i deres kommende erhverv typisk får stor indflydelse på  

 udformning af arbejdspladser.
 Styrkelsen af arbejdsmiljøundervisningen bør bl.a. ske ved, at relevant  

 arbejdsmiljøundervisning gøres obligatorisk i alle uddannelser og  

 efteruddannelser, og at lærerne får den nødvendige efteruddannelse.
SF finder ikke, at f.eks.
Undervisningsministeriets læseplan 1995  

 vedrørende arbejdskendskab er et eksempel på relevant  

 arbejdsmiljøundervisning.
 Ministeriets forståelse af emnet arbejdsmiljø afspejles i placeringen  

 under afsnittet Miljø og ressourcer, hvor emnet er omtalt med følgende 2  

 pinde:
- sikkerhed på arbejdspladsen - offentlige arbejdsmiljøindsatser Derudover nævnes det, at »reglerne, der gælder for et godt  

 arbejdsmiljø, skal gennemgås«.
 Relevant arbejdsmiljøundervisning i folkeskolen og på gymnasier/hf bør  

 bl.a. omfatte området fritidsjob, som foreslået i regeringens  

 handlingsprogram, samt elevernes (og måske lærernes og andre ansattes)  

 arbejdsmiljøforhold på skolen, ligesom undervisningen bør bibringe eleverne  

 et realistisk billede af arbejdsmiljøforholdene på arbejdsmarkedet i øvrigt.
 Af SIO-perspektivudvalgets anbefalinger pkt. 3 og 13, som er tiltrådt i  

 regeringens handlingsprogram »Rent arbejdsmiljø inden år 2005«  

 fremgår det bl.a.:
 »De overordnede principper for uddannelse af  

 sikkerhedsorganisationens medlemmer anbefales ændret og udviklet således, at  

 uddannelse i højere grad tilpasses de arbejdsmiljømæssige forhold, der er  

 inden for de enkelte brancher og sektorer, og således at uddannelsen har som  

 målsætning at styrke sikkerheds- og sundhedsfunktion.
Sikkerhedsorganisationen inddrages i og samarbejder med virksomhedens  

 ledelse om at opfylde kravet om vurdering af sikkerheds- og  

 sundhedsforholdene på virksomheden, jf.
Arbejdsministeriets bekendtgørelse om  

 arbejdets udførelse, § 4.« SF er enig i regeringens målsætning på dette område.
Virksomhedernes  

 sikkerhedsorganisation er efter SF's opfattelse både det mest centrale og det  

 svageste led i arbejdsmiljøapparatet og derfor det sted, hvor det umiddelbart  

 vil have den største effekt at sætte ind, også med øget uddannelse.
Vedrørende de nuværende § 9-kurser er det helt uholdbart, at  

 sikkerhedsrepræsentanterne inden for f.eks. administration og butik er  

 henvist til henholdsvis selvstudium og 16-timers-kurser.
Desuden er der især  

 mange arbejdsledere, der helt »sniger« sig uden om § 9-uddannelsen,  

 hvorfor kontrollen bør styrkes.
 Det er almindeligt kendt, at en § 9-uddannelse af 4 dages varighed ikke er  

 tilstrækkelig, når der skal udføres mere omfattende forebyggelsesarbejde.  

 Derfor bør der snarest oprettes en overbygningsuddannelse.
 Når regeringen i sit handlingsprogram peger på arbejdspladsvurderingen som  

 det centrale værktøj for sikkerhedsorganisationen, bør overbygningen på §  

 9-uddannelsen samtidig rettes herimod.
Endvidere er det uholdbart, at der ikke er noget krav om obligatorisk  

 grunduddannelse af virksomhedernes sikkerhedsledere.
På trods af at  

 sikkerhedslederen er den centrale person i virksomhedernes  

 arbejdsmiljøindsats, anvendes sikkerhedslederjobbet ofte som retrætejob for  

 ledere, der kun er selvlærte i arbejdsmiljø.
Mange arbejdsmiljøtiltag i virksomhederne strander på, at ledelsen ikke  

 har forstand på arbejdsmiljø. Også hvor viljen er til stede, mangler der  

 oftest indsigt af virksomhedens beslutningstagere.
Dette understøttes af en  

 offentliggjort undersøgelse fra Miljøministeriet, hvoraf det fremgår, at over  

 70 pct. af virksomhederne gerne vil lave en mere grøn produktion, men de har  

 ikke erfaring og uddannelse til at gennemføre ændringerne.
Derfor foreslås det, at der ved lov indføres et »Grønt kort«  

 inden for arbejdsmiljøledelse som betingelse for at kunne beskæftige ansatte.  

 Dette grønne kort skal erhverves af alle chefer og ledere i momsregistrerede  

 virksomheder.
Arbejdstilsynet skal udarbejde retningslinjerne herfor i  

 samarbejde med øvrige relevante myndigheder.
 Det foreslås, at der udarbejdes en branchevis tidsplan for uddannelsens  

 ikrafttræden.
SF foreslår, at uddannelserne placeres på forskellige fag- og  

 erhvervsskoler landet over.
Med fag- og erhvervsskoler tænkes f.eks. på  

 tekniske skoler og skoler for videregående uddannelser.
Dette kunne samtidig  

 styrke det faglige miljø omkring sikkerhed og sundhed på de pågældende  

 skoler.
Efter SF's opfattelse er geografisk nærhed væsentlig for  

 kursusdeltagelsen, hvilket kun vanskeligt kan opfyldes med forslaget om  

 partsstyret efteruddannelse som foreslået i SIO-perspektivudvalget  

 anbefalinger.
Ligeledes vil det kunne tilgodese uddannelsesbehovet for mange  

 faggrupper, som ikke selv magter at etablere sådanne uddannelser.
 Uddannelsen kan modulopbygges som foreslået i regeringens  

 handlingsprogram, og forskellige skoler kunne også specialisere sig og udbyde  

 efteruddannelseskurser.
 I regeringens handlingsprogram »Rent arbejdsmiljø inden år 2005«  

 fremgår det af afsnittet om Arbejdstilsynets samarbejde med virksomhederne,  

 bilag 5 - BST-perspektivudvalgets anbefalinger - samt afsnittet  

 »Initiativer fra organisationernes side« bl.a.:
»Målet er, at Arbejdstilsynets medarbejdere har et højt fagligt  

 niveau og bred viden om arbejdsmiljøets mangeartede problemfelter.
Endelig  

 skal uddannelsesindsatsen sikre et højt serviceniveau i forhold til  

 virksomhederne.
BST-enhederne bør sikre, at der fortsat afsættes ressourcer til  

 personalets løbende udvikling af BST-faglige kvalifikationer.
Personalet bør  

 have den nødvendige efteruddannelse.
Det moderne trepartssamarbejde kan også omfatte initiativer fra  

 arbejdsmarkeders parter, herunder aftale mellem arbejdsgiver- og  

 lønmodtagerorganisationer med henblik på en supplerende, særlig indsats på  

 arbejdsmiljøområdet.« SF er enig i regeringens målsætning på dette område.
Uddannelsen i arbejdsmiljø består i dag hovedsagelig af »learning by  

 doing« og temadage samt korte kurser, som afholdes mange forskellige  

 steder.
Men typisk afholder Arbejdstilsynet, BST og organisationerne  

 udddannelser hver for sig på trods af næsten ens faglige behov.
 Med planerne om en mere ambitiøs indsats på arbejdsmiljøområdet er tiden  

 inde til at lave en grundlæggende uddannelse i arbejdsmiljø.
Der er brug for en egentlig arbejdsmiljøskole for dem, der arbejder  

 professionelt med arbejdsmiljø, bl.a. ansatte i BST, Arbejdstilsynet,  

 virksomhedernes sikkerhedsledere og organisationernes  

 arbejdsmiljøkonsulenter.
Med den øgede rolle, som organisationerne er  

 tiltænkt i arbejdsmiljøindsatsen, må der bl.a. her været et stort udækket  

 uddannelsesbehov.
 Arbejdsmiljøuddannelsen er tænkt som en flerårig grunduddannelse, hvor der  

 som adgangsbetingelse stilles krav om erhvervserfaring i f.eks. 5 år, samt et  

 udbud af efteruddannelseskurser.
 I SIO-perspektivudvalgets anbefalinger pkt. 13, som er tiltrådt i  

 regeringens handlingsprogram »Rent arbejdsmiljø inden år 2005«  

 fremgår det bl.a.:
»Vedrørende uddannelse af sikkerhedsorganisationens medlemmer: Det  

 forventes, at denne omlægning kan ske, uden at den samlede økonomiske ramme  

 vil ændres væsentligt.« At tro, at den nuværende § 9-uddannelse kan omlægges med henblik på at  

 løfte nye store opgaver og få store resultater uden at investere yderligere  

 økonomisk heri, er enten totalt naivt eller udtryk for, at man ikke mener  

 det, man skriver.
Selvfølgelig vil en tidssvarende arbejdsmiljøuddannelse,  

 også for virksomhedernes sikkerhedsorganisation, koste penge.
Men der skal  

 ikke forebygges mange arbejdsskader, før investeringen har tjent sig ind.  

 Forebyggelse af bare en kronisk rygskade kan finansiere adskillige  

 arbejdsmiljøkurser.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om arbejdsmiljøundervisning og  

 -uddannelse.
(Beslutningsforslag nr.
B 77).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
