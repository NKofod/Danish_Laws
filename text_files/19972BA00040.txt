Nr BSF 40 Forslag til folketingsbeslutning om ændring af forretningsorden for  

 Folketinget (Åbne udvalgsmøder i Folketingets europaudvalg) Fremsat af Keld Albrechtsen (EL) Søren Søndergaard (EL) den 5. maj 1998 § 1 I forretningsorden for Folketinget, som vedtaget den 17. december 1953 og  

 senest ændret den 29. januar 1998, foretages følgende ændringer:
 1. I § 8, stk. 2, ændres »i henhold til stk. 11 og  

 12« til: »i henhold til stk. 12 og 13«.
 2. I § 8, stk. 5, indsættes efter  

 »offentligheden«: »jf. endvidere stk. 6«.
 3. I § 8 indsættes efter stk. 5 som nyt stykke:
»Stk. 6. Møderne i Folketingets Europaudvalg er offentlige og  

 åbne for tilhørere, dog kan regeringen anmode om, at en sag, der vedrører et  

 forhandlingsoplæg, behandles bag lukkede døre.
Der tages referat af møderne,  

 og referatet er offentligt tilgængeligt med undtagelse af de punkter på  

 dagsordenen, hvor regeringen har anmodet om fortrolighed.« Stk. 6-14 bliver herefter stk. 7-15.
 4. I § 8, stk. 12, ændres »i stk. 10 og 11« til:  

 »i stk. 11 og 12«.
 5. I § 12, stk. 1, ændres »(jf. i øvrigt § 8, stk.  

 10)» til: »(jf. i øvrigt § 8, stk. 11)».
 6. I § 13, stk. 1, ændres »(jf. i øvrigt § 8, stk. 10  

 og 11)» til: »(jf. i øvrigt § 8, stk. 11 og 12)».
 7. I § 17, stk. 2, ændres »(§ 8, stk. 13)» til:  

 »(§ 8, stk. 14)».
§ 2 Folketingsbeslutningen har virkning fra folketingsåret 1998-99.
Bemærkninger til forslaget I forbindelse med afsigelsen af Højesterets dom i grundlovssagen anlagt af  

 en gruppe unionsmodstandere opstod der debat om at skabe mere åbenhed og  

 indsigt i EU-arbejdet.
Højesteret pegede i sin dom på Europaudvalget som en  

 vigtig kontrolinstans i EU-arbejdet.
I den forbindelse sagde Det Radikale  

 Venstres EU-politiske ordfører, Elisabeth Arnold, ifølge Berlingske Tidende  

 den 8. april 1998, at Folketingets EU-udvalg bør holde sine møder i fuld  

 offentlighed.
Det vil være til gavn både for arbejdet og for den offentlige  

 kontrol med Folketingets EU-beslutninger.
Det er forslagsstillerne helt enige i.
Som det har været fremme flere  

 gange i de senere år, er det nødvendigt at styrke den parlamentariske og  

 politiske kontrol med Europa-Kommissionen og de flere hundrede tekniske,  

 rådgivende og besluttende komiteer, som eksisterer i EU-bureaukratiet.
 I forbindelse med Folketingets høring og arbejdet i foråret 1996 om  

 reformering af EU-arbejdet i det danske Folketing fremsatte Enhedslisten en  

 lang række forslag til at sikre både Europaudvalget, Folketingets  

 ressortudvalg samt pressen og offentligheden indsigt og viden om de forslag  

 til direktiver og forordninger, som bliver fremsat i Bruxelles af  

 Europa-Kommissionen og senere fremsendes til regeringen og endnu senere til  

 Folketinget, samt den måde de bliver behandlet på i Europaudvalget.
Som led i denne række reformforslag fremsatte Enhedslisten den 29. marts  

 1996 forslag om åbne møder i Europaudvalget, jf.
Europaudvalgets alm. del  

 bilag 593 i folketingsåret 1995-96. I forslaget skrev forslagsstillerne  

 dengang bl.a. følgende:
»Principielt burde behandlingen af EU-lovforslag være åben ligesom  

 behandlingen i Folketinget af de danske lovforslag.
Det eneste hensyn, der  

 taler herimod, er de situationer forud for de afgørende ministerrådsmøder,  

 hvor det kan være nødvendigt at opretholde fortrolighed om de danske  

 forhandlingspositioner.
Dette vil i praksis kun være nødvendigt i helt  

 specielle tilfælde, da den danske position jo normalt er almindelig kendt og  

 af ministrene oplyses til pressen efter de har fået mandatet på  

 Europaudvalgets møde«.
Vores forslag gik dengang på en radiotransmittering af Europaudvalgets  

 møder via Folketingets interne kommunikation, akkurat som det sker med  

 forhandlingerne i Folketingssalen.
På denne måde ville pressen, andre  

 folketingsmedlemmer og ansatte i Folketingets udvalg samt i  

 gruppesekretariaterne kunne følge debatten.
Denne holdning kunne ikke vinde tilslutning hos et flertal i  

 Europaudvalget.
Derfor ville det da glæde forslagsstillerne, hvis der nu er  

 tilslutning til disse tanker, som f.eks.
Elisabeth Arnold fra Det Radikale  

 Venstre udtrykker det.
Det er efter forslagsstillernes opfattelse nødvendigt at styrke det danske  

 Folketings indsigt i og indflydelse på hele EU-politikken som et modtræk imod  

 den gradvise overladelse af flere og flere beføjelser og kompetence til  

 Europa-Kommissionen og Europa-Parlamentet, som fortsætter med  

 Amsterdamtraktaten.
Forslagsstillerne er ikke af den opfattelse, at en  

 styrkelse af Europa-Parlamentet kan eller bør erstatte det danske Folketings  

 egen indflydelse på EU-lovgivningen.
Der har været ytret bekymring fra nogle partier for, at der kan opstå  

 forhandlingssituationer, hvor den danske regerings forhandlingsposition kunne  

 blive undermineret ved total åbenhed, og man har fremført, at der var behov  

 for, at visse sager kunne diskuteres i fortrolighed i Europaudvalget.
Denne  

 problemstilling er der taget højde for i forslagsstillernes forslag.
I  

 praksis vil det kun sjældent være nødvendigt.
Det sker kun få gange i løbet  

 af et år, at ministrene beder om fortrolighed om et forhandlingsoplæg.
 Så når det fremgår af Jyllands-Posten den 15. april 1998, at både  

 Elisabeth Arnold, Steen Gade og Charlotte Antonsen enten er enige i ideen om  

 at åbne Europaudvalgets døre eller - som i Charlotte Antonsens tilfælde -  

 mener, at Europaudvalgets forretningsorden »allerede nu giver muligheden  

 for at holde åbne møder, men det har bare ikke været anvendt endnu«, så  

 må det være muligt at nå til enighed om at gøre dette.
 De under nr. 1, og 4-7 foreslåede ændringer er en konsekvens af den  

 foreslåede ændring i nr. 3 om, at Europaudvalgets møder skal være åbne.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af forretningsorden for  

 Folketinget. (Åbne udvalgsmøder i Folketingets Europaudvalg).
(Beslutningsforslag nr.
B 40).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
