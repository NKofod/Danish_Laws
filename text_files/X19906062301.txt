Kommunens manglende vejledning af pensionist skyld i, at klienten ikke  

 ansøgte om boligydelse ved pensionstilkendelsen.
Ankenævnet pålagde kommunen  

 at yde boligydelse med virkning fra pensionstilkendelsen.
 Ovennævnte har den 28/3-90 klaget over Lyngby-Taarbæk kommunes afslag på  

 at bevilge boligydelse med tilbagevirkende kraft fra 1/3-89 til 31/12-89,  

 jfr. boligstøttelovens § 35.
 Amtsankenævnet har den 11/4-90 modtaget klagen fra kommunen med en  

 udtalelse og kopi af sagens akter.
Det er i tilknytning til anken bl.a. anført, at klagers sagsbehandler i  

 bistandsafdelingen havde fortalt, at klager automatisk ville få boligydelse,  

 når han overgik til pension.
Klager fortalte derfor sin sagsbehandler på  

 pensionskontoret, at han havde fået at vide, at det gik automatisk, hvorfor  

 der ikke blev gjort mere ved sagen.
 Det fremgår af sagen, at klager, der er 46 år og alene uden børn, har  

 oppebåret pension siden 1/3-89.
 Det fremgår endvidere af sagen, at klager, indtil der blev ydet forskud på  

 pension fra 1/3-89, modtog økonomisk hjælp efter bistandslovens § 37.
 Klagers sagsbehandler i bistandsafdelingen har telefonisk oplyst til  

 amtsankenævnet, at klager ikke fik boligsikring, da han modtog bistandshjælp,  

 idet kommunens bistandsafdeling ved en fejl ikke fik ham vejledt om at søge  

 boligsikring.
 Det har imidlertid ikke haft nogen økonomisk betydning for klager, da han  

 i stedet modtog det fulde boligtillæg efter bistandslovens § 37, stk. 3.
 I forbindelse med klagers ansøgning om pension, der i første omgang blev  

 rejst overfor kommunens bistandsafdeling, vejledte bistandsafdelingen ham om  

 rettighederne i forbindelse med en eventuel tilkendelse af pension, herunder  

 om muligheden for at oppebære boligydelse, om personlige tillæg m.v.
 Da det er kommunens pensionskontor, der ansøger om pension til kommunens  

 borgere, blev klager videresendt fra bistandskontoret til pensionskontoret.
Kommunens pensionsafdeling har telefonisk oplyst til amtsankenævnet, at  

 klager ved henvendelsen til pensionskontoret oplyste, at han fik boligsikring  

 i forbindelse med modtagelsen af bistandshjælp, hvorfor han skulle få  

 boligydelsen tilkendt automatisk, når han fik tilkendt pension.  

 Pensionskontoret foretog derfor ikke yderligere.
Fra tilkendelsen af pension  

 i foråret 1989 gik der ca. 1/2 år eller mere, førend klager reagerede overfor  

 pensionskontoret på den manglende boligydelse.
Klager oplyste nu, at han ikke  

 havde fået boligsikring tidligere.
Pensionskontoret undersøgte herefter sagen  

 nærmere, og der blev den 14/12-89 udfyldt et ansøgningsskema til  

 boligstøttekontoret.
 Klager har siden 1/1-90 modtaget boligydelse med 579 kr. månedligt.
 Pensionskontoret er ikke vidende om, at klager skulle have stiftet gæld på  

 grund af den manglende boligydelse i perioden 1/3-89 til 31/12-89, hvorfor  

 pensionskontoret ikke synes at kunne yde klager personligt tillæg med  

 tilbagevirkende kraft i stedet for den manglende boligydelse, jfr. lov om  

 social pension § 17.
 Bistandsafdelingen har overfor amtsankenævnet fastholdt, at der ikke er  

 givet vejledning om, at tilkendelsen af boligydelse vil ske automatisk uden  

 ansøgning herom.
Den 27/3-90 afholdt boligstøttekontoret, bistandsafdelingen og  

 pensionskontoret et møde, hvor også klager deltog, hvor man forsøgte at få  

 afklaret sagen.
Man kom imidlertid ikke videre, da boligstøttekontoret  

 fastholdt afslaget på boligydelse for perioden 1/3-89 til 31/12-89 med den  

 begrundelse, at klager ikke havde indgivet ansøgningsskema om hverken  

 boligsikring eller boligydelse før december 1989.
 Der henvises til boligstøttelovens § 35 sammenholdt med Boligstyrelsens  

 vejledning af 22/10-87, punkt 14.2. Der henvises endvidere til  

 Sikringsstyrelsens vejledning af 28/1-88, punkt 107, hvoraf følger, at det  

 sociale udvalg har pligt til at rådgive og vejlede pensionsansøgeren om  

 pensionisternes rettigheder efter bl.a. lov om boligstøtte.
 Lovgrundlaget er vedlagt i kopi til klagers orientering.
Amtsankenævnet har behandlet sagen i et møde afholdt den 1. nov. 1990 og  

 truffet følgende AFGØRELSE:
 Nævnet besluttede at pålægge kommunen at bevilge klager boligydelse fra  

 1/3-89, hvor han fik tilkendt forskud på pension.
 Nævnet har ved sin afgørelse lagt vægt på, at kommunen ved  

 pensionsansøgninger har pligt til at vejlede om pensionisternes rettigheder,  

 herunder om muligheden for at få boligydelse, hvorfor kommunen må være  

 nærmest til at bære ansvaret for, at der i klagers tilfælde - øjensynligt på  

 grund af en misforståelse, enten fra klagers eller fra kommunens side - ikke  

 blev ansøgt rettidigt om boligydelse.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
Amtsankenævnets afgørelse er endelig, men Boligstyrelsen har mulighed for  

 at optage principielle sager til behandling.
Frist for anmodning herom er 4  

 uger.
 Klagevejledning vedlagt til klager.
