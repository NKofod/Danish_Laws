 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1 I lov nr. 105 af 20. marts 1970 om pensioner efter tidligere valglove  

 foretages følgende ændringer:
 1. I § 2 indsættes efter stk. 2 som nye stykker:
»Stk. 3.  Pensioner, der vil tilkomme medlemmer,  

 der er udtrådt af Folketinget før 1. november 1969, eller som efter § 87,  

 stk. 2, litra a, i lov om valg til Folketinget, jf. lovbekendtgørelse nr. 270  

 af 21. juni 1966, eller tilsvarende bestemmelser i tidligere love vil  

 tilkomme sådanne medlemmers efterlevende ægtefæller, beregnes efter reglerne  

 i tidligere valglove og med satser pr. 1. april 1993. De således beregnede  

 pensioner omberegnes efter § 126 a i lov om valg til Folketinget og  

 indplaceres på det skalatrin, hvor pensionen ekskl. tillæg efter § 110, stk.  

 3, henholdsvis § 111, stk. 4, i lov om valg til Folketinget ligger nærmest  

 under denne omberegnede pension, og forskellen udlignes med et personligt  

 tillæg.
Ved omberegningen fastsættes de i valglovens § 110, stk. 3, og § 111,  

 stk. 4, nævnte tillæg En medlemsanciennitet fra 10 til 13 år omregnes til 10 år, fra 13 til 16 år omregnes til 13 år, fra 16 til 19 år omregnes til 16 år, fra 19 år og derover omregnes til 19 år.
 Stk. 4.  Enkepensioner, der påbegyndes udbetalt som  

 følge af egenpensionistens død 1. januar 1994 eller senere, beregnes efter  

 reglerne i § 12 i lov om tjenestemandspension på grundlag af den  

 pensionsalder og det skalatrin, hvorpå egenpensionen indplaceres pr. 1.  

 januar 1994.
 Stk. 5.  Personligt tillæg beregnet efter stk. 3 og 4  

 reguleres efter § 27, stk. 1, i lov om tjenestemandspension.
Stk. 6.  For de i stk. 3 nævnte ægtefællepensioner udgør  

 det i valglovens § 111, stk. 4, nævnte tillæg 7/25 af det i  

 tjenestemandspensionslovens § 12, stk. 2, til enhver tid gældende  

 tillæg.« 2. § 3 affattes således:
»§ 3.  Regulering af pensioner efter § 2 sker  

 efter bestemmelserne om regulering af pensioner i § 27 i lov om  

 tjenestemandspension.« 3. § 7 ophæves.
§ 2 Loven træder i kraft 1. januar 1994.
Givet på Christiansborg Slot, den 22.  

 december 1993 Under Vor Kongelige Hånd og Segl MARGRETHE R.
