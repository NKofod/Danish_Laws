Indledning Siden 4. oktober 1993 har medlemmer af arbejdsløshedskasser for  

 lønmodtagere, der modtager dagpenge eller kursusgodtgørelse, været omfattet  

 af reglerne om Arbejdsmarkedets Tillægspension.
 Fra 1. januar 1997 udvides ordningen til også at omhandle medlemmer af  

 arbejdsløshedskasser for lønmodtagere, der er over 25 år og modtager  

 uddannelsesgodtgørelse.
Medlemmer af arbejdsløshedskasser for lønmodtagere, der modtager  

 overgangsydelse, efterløn eller delefterløn har hidtil ikke haft mulighed for  

 at bidrage til ATP og vil derfor ved alderspension få udbetalt en mindre  

 pension, end hvis de havde fortsat på arbejdsmarkedet.
For at rette op på  

 dette forhold gives der fra 1. januar 1997 mulighed for, at disse medlemmer  

 frivilligt kan vælge at betale bidrag til Arbejdsmarkedets Tillægspension.  

 Det forudsættes, at arbejdsløshedskasserne oplyser medlemmerne om dette  

 tilbud.
 Vedrørende de enkelte bestemmelser i Arbejdsministeriets bekendtgørelse  

 nr. 894 af 10. oktober 1996 bemærkes særligt:
Obligatorisk indbetaling af ATP-bidrag Til § 1. Reglerne omfatter kun medlemmer af kasser for  

 lønmodtagere, der modtager dagpenge, kursusgodtgørelse eller  

 uddannelsesgodtgørelse for personer over 25 år.
Medlemmer, der modtager  

 feriedagpenge, dagpenge som lån (§ 57, stk. 2) eller de særlige ydelser fra  

 kassen under lov om orlov til uddannelse, børnepasning eller sabbat, er  

 således ikke omfattet af ordningen.
 Til § 2. Medlemmets andel af ATP-bidraget, der svarer til 1/3 af  

 det samlede bidrag, tilbageholdes af kassen ved udbetaling af ydelsen på  

 samme måde som kildeskatten.
 Ved beregningen af det ugentlige bidrag benyttes det antal timer, der  

 ligger til grund for beregning af ydelserne.
Ved beregning af det ugentlige bidrag af ydelser, hvor der efter reglerne  

 foretages fradrag for indtægt krone for krone, sker beregningen af det antal  

 timer, der skal beregnes bidrag for, ved at dividere bruttoydelsen med den  

 individuelle timesats.
Bruttoydelsen er ydelsen efter fradrag for indtægt,  

 men før fradrag for skat.
Tilsvarende gælder for medlemmer, der i  

 aktivperioden modtager suppleringsbeløb efter arbejdsløshedsforsikringslovens  

 § 55, stk. 2.
 Medlemmets andel af timebidraget, som skal tilbageholdes ved udbetaling af  

 ydelserne udgør:
 I 1997 kr. 0,81 af dagpenge og kursusgodtgørelse, og kr. 0,27 af  

 uddannelsesgodtgørelse.
 Fra 1998 kr. 1,08 af dagpenge og kursusgodtgørelse, og kr. 0,54 af  

 uddannelsesgodtgørelse.
 Til § 3. Arbejdsløshedskasserne for lønmodtagere skal betale 1/3  

 af de samlede ATP-bidrag for medlemmer, der får udbetalt dagpenge eller  

 kursusgodtgørelse.
Udgiften til dækning af kassernes andel af bidraget kan opkræves fra  

 medlemmerne.
Der kan dog ikke opkræves bidrag fra medlemmer, der  

 modtager efterløn eller delefterløn, eller som er fritaget for medlemsbidrag  

 efter gældende regler.
Direktoratet beregner det bidrag, der kan opkræves pr. medlem i det  

 kommende regnskabsår for henholdsvis fuldtidsforsikrede og deltidsforsikrede,  

 og orienterer kasserne herom.
Bidraget er ens for alle arbejdsløshedskasser  

 for lønmodtagere og er uafhængigt af ledigheden i den enkelte kasse.
 Kassernes andel af ATP-bidraget indbetales til direktoratet sammen med  

 medlemsbidraget til staten og efter samme regler.
Frivillig indbetaling af ATP-bidrag Til § 7. En forudsætning for at indgå i ordningen er, at medlemmet  

 skriftligt overfor kassen udtrykker ønske om at bidrage til ATP.
Medlemmer,  

 der anmoder om at overgå til overgangsydelse, efterløn eller delefterløn har  

 på ansøgningstidspunktet eller senere mulighed for at vælge at tilmelde sig  

 ordningen.
 Ved årsskiftet har modtagere af overgangsydelse, efterløn eller  

 delefterløn mulighed for at ændre valg om betaling af bidrag til ATP.  

 Meddelelse herom skal ske skriftligt og være kassen i hænde senest den 10.  

 januar og har virkning for første udbetalingsperiode i kalenderåret.
 Ved skift mellem overgangsydelse, efterløn eller delefterløn har  

 medlemmerne mulighed for at ændre valg om betaling af bidrag til ATP.
 Til § 8. Medlemmets andel, 0,71 kr. pr. time, svarende til det  

 halve af det samlede bidrag, tilbageholdes ved udbetaling af ydelsen på samme  

 måde som kildeskatten.
Fælles bestemmelser Til § 10. Bidraget til ATP skal indbetales kvartalsvis bagud pr.  

 1. januar, 1. april, 1. juli og 1. oktober.
Sidste rettidige betalingsdag er  

 den 20. januar, 14. april, 14. juli og 14. oktober.
Hvis sidste rettidige  

 betalingsdag falder i en weekend eller på en helligdag, forlænges  

 betalingsfristen til førstkommende hverdag.
Indbetalingen omfatter det  

 samlede bidrag til ATP, dvs. de tilbageholdte bidrag ved udbetaling af  

 ydelserne, tillige med arbejdsløshedskassernes og arbejdsgivernes bidrag for  

 så vidt angår dagpenge og kursusgodtgørelse.
For uddannelsesgodtgørelse,  

 overgangsydelse, efterløn og delefterløn tillige med statens andel.
 Direktoratet anviser de samlede bidrag til ATP på baggrund af  

 indberetninger fra arbejdsløshedskasserne over de i kvartalet tilbageholdte  

 bidrag i ydelserne.
Indberetningerne fremsendes i 2 eksemplarer og skal være direktoratet i  

 hænde senest den 10. i den måned, ATP-bidraget forfalder til betaling.
I  

 januar måned er sidste rettidige indberetningsdag dog den 15. januar.
Indberetningen skal give oplysning om de i kvartalet totalt tilbageholdte  

 bidrag fordelt på dagpenge, kursusgodtgørelse, uddannelsesgodtgørelse,  

 overgangsydelse, efterløn og delefterløn.
Indberetningen skal ske under 3  

 særskilte SE-numre, for henholdsvis - dagpenge og kursusgodtgørelse, - uddannelsesgodtgørelse og - overgangsydelse, efterløn og delefterløn.
Arbejdsløshedskasser, der hidtil har indberettet kursusgodtgørelse på  

 særskilt SE-nummer, kan fortsat gøre dette.
Ligeledes kan de  

 arbejdsløshedskasser, der hidtil har benyttet SE-nummeret for dagpenge til  

 indberetning af øvrige ydelser, der udbetales gennem kassen, fortsat benytte  

 dette til indberetning af de ydelser, der ikke betales bidrag af til ATP.  

 SE-nummeret til uddannelsesgodtgørelse og SE-nummeret til overgangsydelse,  

 efterløn og delefterløn må derimod udelukkende anvendes til indberetning af  

 disse ydelser.
 Indberetningerne skal være underskrevet af mindst to bemyndigede personer.  

 Blanketter til brug ved indberetning samt vedrørende fuldmagtsforhold  

 udsendes af direktoratet.
På baggrund af indberetningerne beregner og anviser direktoratet det  

 samlede bidrag til ATP via Danmarks Nationalbank.
Den del af det samlede  

 bidrag, der er tilbageholdt ved udbetaling af ydelserne, debiteres  

 arbejdsløshedskassernes respektive konti over udbetalte forskud/refusioner.
Arbejdsløshedskassernes indberetning til ATP Til § 11. Arbejdsløshedskasserne skal hvert år i januar måned  

 under de SE-numre de kvartalsvise indbetalinger er foretaget under,  

 indberette det samlede årlige ATP-bidrag, der er indbetalt for hvert enkelt  

 medlem, der har modtaget dagpenge, kursusgodtgørelse, uddannelsesgodtgørelse,  

 overgangsydelse, efterløn eller delefterløn.
Indberetningen gives på den  

 årlige indberetningsseddel, der indsendes til Told- og Skatteregionen.
Det  

 samlede ATP-bidrag, indbetalt for den enkelte modtager af dagpenge,  

 kursusgodtgørelse og uddannelsesgodtgørelse, opgøres ved at multiplicere det  

 over for medlemmet tilbageholdte ATP-bidrag med 3. Det samlede ATP-bidrag,  

 indbetalt for den enkelte modtager af overgangsydelse, efterløn og  

 delefterløn, opgøres ved at multiplicere det over for medlemmet tilbageholdte  

 ATP-bidrag med 2. Told og Skat informerer herefter ATP om indberetningerne.
Tilbagebetaling af ATP-bidrag Til § 12. Når ydelser, af hvilke der er betalt ATP, skal  

 tilbagebetales af et medlem, skal det samlede indbetalte ATP-bidrag for  

 medlemmet tilbagebetales fra ATP.
Når det bidrag, der skal tilbagebetales  

 vedrører en periode, for hvilke den årlige indberetningsseddel er indsendt  

 (tidligere år), skal arbejdsløshedskassen fremsætte skriftlig anmodning om  

 tilbagebetaling over for ATP.
Der skal ikke samtidig foretages  

 supplerende indberetning til Told og Skat.
 Anmodningen, der sendes til ATP-huset, Kongens Vænge 8, 3400 Hillerød,  

 skal indeholde oplysning om, hvilken ydelse tilbagebetalingen vedrører,  

 medlemmets cpr.nr., SE-nummeret hvor under bidraget er indberettet,  

 tilbagebetalingsperioden samt beløbets størrelse (det samledede indbetalte  

 ATP-bidrag), med angivelse af, at beløbet skal anvises til Direktoratet for  

 Arbejdsløshedsforsikringen.
 Beløb svarende til medlemmets andel af det samlede bidrag, der modtages  

 retur fra ATP, vil en gang årligt i december måned blive krediteret  

 arbejdsløshedskassernes respektive konti over modtagne forskud/refusioner.
 Anmodning om tilbagebetaling kan ikke fremsættes for beløb, der er  

 mindre end et fuldt ATP-bidrag for en uge.
 Tilbagebetalinger, der vedrører indeværende regnskabsår, reguleres over de  

 kvartalsvise indbetalinger.
 Direktoratets tidligere vejledning nr. 1 af 3. januar 1996 om indbetaling  

 af ATP-bidrag for medlemmer af arbejdsløshedskasser, der modtager  

 arbejdsløshedsdagpenge eller kursusgodtgørelse, m.v. ophæves hermed.
