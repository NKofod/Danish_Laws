 Ministeren for skatter og afgifter har ved bekendtgørelse nr. 387 af 8.  

 august 1978 bestemt, at der ikke indeholdes udbytteskat i udbytte af aktier  

 eller andele i selskaber, der er hjemmehørende her i landet, når udbyttet  

 tilfalder de i selskabsskattelovens § 1, stk. 1, nr. 6, nævnte foreninger,  

 legater og selvejende institutioner m.v.
Fritagelse for indeholdelse af udbytteskat omfatter dels foreninger m.v.,  

 der er optaget på mandtalslisten som skattepligtige efter den nævnte  

 bestemmelse i selskabsskatteloven, dels foreninger m.v., der skulle have  

 været beskattet efter den nævnte bestemmelse, hvis de havde drevet  

 skattepligtig virksomhed.
Til bedømmelse heraf må foreningen m.v. om  

 fornødent opfordres til at indsende vedtægter eller lignende.
 Endvidere omfatter fritagelsen institutioner og foreninger m.v., som er  

 undtaget fra skattepligten efter selskabsskattelovens § 3, stk. 1, samt  

 foreninger m.v., der som almenvelgørende eller på anden måde almennyttige er  

 fritaget for skattepligt i henhold til selskabsskattelovens § 3, stk. 2-4.
 Ved anmodning om udbetaling af udbytte uden indeholdelse af udbytteskat  

 skal de omhandlede foreninger m.v. forevise et frikort vedrørende udbytteskat  

 for selskabet eller det udbetalende pengeinstitut.
Frikortet udstedes af skatterådet - efter 1. januar 1979 af  

 ligningskommissionen - på begæring af foreningen m.v.
Frikortet skal angive foreningens arbejdsgivernummer i  

 CIR.
Har foreningen ikke et arbejdsgivernummer, angives personnummer for  

 foreningens formand, kasserer, eller anden person, der er berettiget til at  

 handle på foreningens vegne.
 Der kan efter ansøgning udstedes mere end et frikort til hver forening  

 m.v., f.eks. i tilfælde hvor en forening har aktier i depot i flere  

 pengeinstitutter, der ønsker at have foreningens frikort fast deponeret hos  

 sig.
Frikortet har gyldighed, indtil det inddrages.
Når foreningen opløses,  

 eller der sker sådanne ændringer i foreningens organisationsform, at den ikke  

 længere opfylder betingelserne for at få frikort, påhviler det  

 skattemyndigheden at inddrage frikortet.
