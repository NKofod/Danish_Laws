Direktoratets bekendtgørelse nr. 1011 af 13. december 1994 indeholder  

 nærmere regler om delefterløn efter arbejdsløshedsforsikringslovens kapitel  

 11 d.
Til brug herfor har direktoratet udarbejdet denne vejledning.
Generelle bemærkninger Ved delefterlønsordningen gives der økonomisk kompensation til medlemmer,  

 både lønmodtagere og selvstændige erhvervsdrivende, som kunne overgå til  

 efterløn, men som ønsker at fortsætte arbejdslivet på nedsat arbejdstid.  

 Medlemmer, der allerede er overgået til efterløn, har også mulighed for at  

 overgå til delefterløn.
 Delefterløn udbetales for det antal timer, som arbejdstiden nedsættes med.
 Bekendtgørelsen opererer med 3 forskellige arbejdstidsbegreber med  

 følgende betydning:
 Hidtidig arbejdstid: Den gennemsnitlige ugentlige arbejdstid før  

 overgangen til delefterløn, beregnet på grundlag af seneste arbejde i  

 sammenlagt 26 uger/6 måneder.
 Fikseret arbejdstid: Det gennemsnitlige ugentlige timetal, som  

 arbejdstiden skal nedsættes til efter overgangen til delefterløn.
Den fikserede arbejdstid for lønmodtagere må højst være 3/4 af den  

 hidtidige arbejdstid og skal mindst være 12 timer gennemsnitligt om ugen.
Den  

 fikserede arbejdstid kan ændres i delefterlønsperioden.
 For selvstændige erhvervsdrivende er den fikserede arbejdstid ved  

 virksomheden altid 18 1/2 time om ugen.
 Faktisk arbejdstid: Medlemmets arbejdstid efter overgangen til  

 delefterløn.
Til § 1, stk. 1 - generelle betingelser For medlemmer, som ikke allerede er på efterløn, skal betingelserne for  

 efterløn efter lovens § 75 b, stk. 1 - 3, være opfyldt.
 Medlemmet skal således:
 Endvidere skal medlemmet:
 I tilknytning til nr. 3) bemærkes, at medlemmet kan overgå til  

 delefterløn, selv om medlemmet ikke ville være berettiget til at få udbetalt  

 dagpenge eller overgangsydelse på grund af: Ret til dagpengegodtgørelse for  

 1. og 2. ledighedsdag, overførsel af overskydende timer, reglerne om  

 mindsteudbetaling eller reglerne om tidsmæssig begrænsning af retten til  

 supplerende dagpenge.
 Dette følger af, at der i de nævnte situationer er ret til at overgå til  

 efterløn, jf. bekendtgørelse om overgang til, udtræden af og genindtræden i  

 efterlønsordningen.
 Ligeledes vil et medlem, som er pålagt en karantæne, kunne overgå til  

 delefterløn, men karantænen medfører bortfald af delefterløn i det omfang,  

 den ikke er udstået.
Til § 1, stk. 2 - selvstændige erhvervsdrivende Kravet om drift af selvstændig virksomhed i mindst 3 hele regnskabsår  

 gælder kun for medlemmer, som vil overgå til delefterløn som selvstændige  

 erhvervsdrivende , det vil sige fortsat vil drive selvstændig virksomhed  

 i delefterlønsperioden.
 Et medlem, som hidtil har haft status som selvstændig erhvervsdrivende,  

 kan derimod overgå til delefterløn som lønmodtager uden at opfylde  

 betingelsen i stk. 2, hvis medlemmet får lønmodtagerarbejde med nedsat  

 arbejdstid og samtidig ophører endeligt med at drive selvstændig virksomhed.
 Perioder, hvor medlemmet har drevet selvstændig virksomhed med  

 etablerings-, iværksætter- eller igangsætningsydelse, kan ikke indgå i de 3  

 hele regnskabsår, mens perioder med delpension kan indgå helt eller delvist i  

 opgørelsen.
 Som dokumentation for at virksomheden har været drevet i mindst 3 hele  

 regnskabsår, kan fremlægges fx regnskaber eller momsoplysninger.
 Ved afgørelsen om, hvorvidt betingelsen om 3 hele regnskabsår er opfyldt,  

 følges i øvrigt de principper, der anvendes ved beregning af dagpenge for  

 selvstændige erhvervsdrivende, jf. bekendtgørelse om fremgangsmåden ved  

 beregning af arbejdsfortjenesten for selvstændige erhvervsdrivende.
Til § 1, stk. 3 - bibeskæftigelse ved selvstændig virksomhed Bibeskæftigelse ved selvstændig virksomhed - bortset fra mindre jordbrug -  

 skal være endeligt ophørt før overgangen, hvad enten medlemmet overgår som  

 lønmodtager eller som selvstændig erhvervsdrivende.
 Vedrørende mindre jordbrug henvises til vejledningen til § 7, stk. 2.
Til § 1, stk. 4 Bestemmelsen er ikke til hinder for, at medlemmet overgår til delefterløn  

 som lønmodtager direkte efter orlov efter lov om orlov eller fx efter en  

 periode, hvor medlemmet har holdt fri for egen regning, hvis betingelserne  

 for delefterløn ( bl.a. ret til dagpenge) i øvrigt er opfyldt.
Selvstændige erhvervsdrivende kan dog kun overgå direkte fra beskæftigelse  

 som selvstændige.
Dette skyldes kravet om virksomhedsudøvelse umiddelbart  

 inden overgangen, jf. stk. 2.
Til § 1, stk. 5 - social pension Bestemmelsen skal sammenholdes med §§ 27 og 34, nr. 5.
 Der henvises i øvrigt til de nærmere regler fastsat i bekendtgørelse om  

 retten til dagpenge, efterløn, overgangsydelse og delefterløn i forbindelse  

 med social pension.
Til § 1, stk. 6 - periode med løn uden at der udføres arbejde Delefterløn er et alternativ til efterløn, og der skal være mulighed for  

 at overgå direkte fra delefterløn til efterløn.
 Det er derfor fastsat i stk. 6, at et medlem ikke kan overgå til  

 delefterløn i en periode, hvor overgang til efterløn er udelukket ifølge  

 bekendtgørelse om overgang til, udtræden af og genindtræden i  

 efterlønsordningen, fordi medlemmet uden at arbejde modtager løn,  

 rådighedsløn mv. eller ydelser, der træder i stedet for disse udbetalinger.
 Overgang til delefterløn kan herefter ikke finde sted i en periode, hvor  

 medlemmet er fritstillet (fx i en opsigelsesperiode) og modtager løn,  

 modtager rådighedsløn efter tjenestemandslovens § 32 eller udbetalinger efter  

 sømandslovens § 18 mv.
 Det samme gælder bl.a., hvis medlemmet modtager erstatning for tabt  

 arbejdsfortjeneste som følge af afskedigelse med for kort varsel eller  

 »fratrædelsesgodtgørelse« som led i en fratrædelsesordning, hvor  

 medlemmet selv siger op med et varsel, der er kortere end arbejdsgiverens  

 normale varsel ved afskedigelse.
 Reglens nærmere anvendelsesområde fremgår af vejledningen til  

 bekendtgørelse om overgang til, udtræden af og genindtræden i  

 efterlønsordningen.
Til § 2 - nedsættelse af arbejdstiden Arbejdsgiverens erklæring om arbejdstiden kan være særskilt eller fremgå  

 af de dokumenter, der skal afgives i henhold til lov om arbejdsgiverens pligt  

 til at underrette lønmodtageren om vilkårene for ansættelsesforholdet.
 Medlemmets overgang til delefterløn kan først godkendes, når erklæringen  

 foreligger.
Medlemmets hidtidige arbejdstid skal nedsættes med mindst 1/4 ved  

 overgangen til delefterløn.
Rammen for arbejdstiden i delefterlønsperioden  

 hænger derfor nøje sammen med medlemmets hidtidige arbejdstid.
 Den hidtidige arbejdstid kan kun opgøres til mere end 30 timer pr. uge for  

 medlemmer, der har været fuldtidsforsikrede i mindst 5 år inden for de sidste  

 10 år og heraf mindst 26 uger umiddelbart op til overgangen til delefterløn,  

 jf. herved § 3, stk. 2.
Det indebærer, at et medlem, der ikke opfylder kravet om  

 fuldtidsforsikring i en tilstrækkelig lang periode, skal nedsætte  

 arbejdstiden med mindst 1/4 i forhold til højst 30 timer.
Delefterløn  

 udbetales i dette tilfælde efter forholdet mellem den nedsatte arbejdstid og  

 højst 30 timer.
 For et fuldtidsforsikret medlem, som efter § 3 har haft en hidtidig  

 arbejdstid pr. uge på 37 timer, betyder kravet om nedsættelse med mindst 1/4,  

 at medlemmet ikke må indgå aftale om arbejde i mere end 27,75 timer pr. uge.  

 Samtidig skal arbejdstiden være mindst 12 timer i gennemsnit om ugen.
 Hvis medlemmets hidtidige arbejdstid ifølge § 3 er opgjort til 32 timer  

 pr. uge, kan arbejdstiden efter overgangen til delefterløn ikke udgøre mere  

 end 24 timer pr. uge og mindst 12 i gennemsnit timer pr. uge.
Timer med beskæftigelse ved bierhverv mv. kan ikke medregnes ved  

 opgørelsen af den hidtidige arbejdstid og indgår ikke i den nedsatte  

 arbejdstid i delefterlønsperioden.
Vedrørende fradrag for bierhverv henvises  

 til § 22 og følgende bestemmelser.
Arbejdstiden efter overgangen kan variere fra uge til uge, men skal på  

 forhånd kunne fikseres (fastsættes) til et nøjagtigt gennemsnitligt ugentligt  

 timetal inden for en periode på højst 9 uger.
Det betyder, at arbejde, hvor  

 arbejdstiden ikke eller kun vanskeligt kan kontrolleres, som hovedregel ikke  

 kan danne grundlag for arbejdet i delefterlønsperioden.
Betingelsen vil dog  

 kunne opfyldes, hvis beskæftigelsen aflønnes for et bestemt timetal, og hvis  

 kassen på baggrund af arbejdsgiverens erklæring om arbejdets art og den tid  

 arbejdet er normeret til, kan anse det for sandsynliggjort, at arbejdet også  

 faktisk kan udføres inden for den angivne tidsramme.
 Der henvises i øvrigt til § 9 og følgende bestemmelser om fikseringen af  

 arbejdstiden i delefterlønsperioden mv.
Til § 3 - opgørelsen af den hidtidige arbejdstid ved overgang som  

 lønmodtager Den hidtidige arbejdstid for lønmodtagereskal opgøres nøjagtigt, idet  

 timetallet pr. uge danner baggrund for den nødvendige arbejdstidsnedsættelse  

 og også for delefterlønnens størrelse.
 Opgørelsen sker på baggrund af medlemmets beskæftigelse i de sidste 26  

 uger/6 måneder før overgangen, hvis medlemmet i denne periode har været  

 beskæftiget fuld tid eller med fast kortere arbejdstid.
 Hvis dette ikke er tilfældet, opgøres arbejdet i sammenlagt 26 uger inden  

 for 12 måneder før overgangen, idet uger hvor der fx er udbetalt dagpenge,  

 afholdt orlov mv. ikke indgår i opgørelsen.
 Hvis der ikke inden for de 12 måneder foreligger 26 uger, der kan indgå i  

 opgørelsen, fastsættes den hidtidige arbejdstid til enten 37 timer eller 30  

 timer pr. uge.
Til § 3, stk. 2 - højeste hidtidige ugentlige arbejdstid, 37/30  

 timer Ifølge stk. 2 kan den hidtidige arbejdstid kun opgøres til mere end 30  

 timer pr. uge, hvis medlemmet opfylder betingelserne for at få udbetalt  

 efterløn som fuldtidsforsikret, jf. herved arbejdsløshedsforsikringslovens §  

 75 d, stk. 1 og 2.
 Hvis det fuldtidsforsikrede medlem ikke opfylder anciennitetskravet ved  

 overgangen til delefterløn, skal arbejdstidsnedsættelsen efter § 2 ske i  

 forhold til højst 30 timer pr. uge.
 Den fastlagte hidtidige arbejdstid kan ikke ændres i delefterlønsperioden,  

 selv om medlemmet i løbet af perioden opnår den nødvendige anciennitet som  

 fuldtidsforsikret.
 Hvis medlemmet udtræder af delefterlønsordningen og senere genindtræder,  

 vil der dog i nogle tilfælde kunne ske ny opgørelse, jf. § 36, stk. 2 og  

 vejledningen hertil.
 Anciennitet som fuldtidsforsikret, der er optjent i delefterlønsperioden,  

 kan medregnes til opfyldelse af betingelserne i lovens § 75 d, stk. 1, ved  

 senere overgang til efterløn.
 Et fuldtidsforsikret medlem, der ved overgangen til delefterløn  

ikke har ret til at opgøre den hidtidige arbejdstid til mere end 30  

 timer pr. uge, kan fortsætte som fuldtidsforsikret medlem.
 Der henvises i øvrigt til § 37, stk. 1, om kassens særlige  

 vejledningspligt i forbindelse hermed.
Til § 3, stk. 3 - overgang fra længerevarende ansættelse Bestemmelsen kan kun anvendes, hvis medlemmet i de sidste 26 uger/6  

 måneder før overgangen har været ansat på fuld tid eller til et fast  

 ugentligt timetal (eventuelt beregnet som et gennemsnit over en periode). Det  

 afgørende er, hvor mange timer lønmodtageren er ansat til, mens det er uden  

 betydning, om der har været fravær i perioden, fx ferie, fri for egen  

 regning, sygdom mv.
 Hvis »fuld tid« ifølge overenskomst for faget er mindre end 37  

 timer, kan den hidtidige arbejdstid for et fuldtidsansat medlem dog opgøres  

 til 37 timer pr. uge (under forudsætning af tilstrækkelig anciennitet som  

 fuldtidsforsikret, jf. stk. 2). Hvis medlemmet ikke har været ansat på fuld  

 tid, er timetallet i ansættelsesforholdet afgørende.
Der skal fremlægges dokumentation for det timetal, som medlemmet har været  

 ansat til i 26-ugers/6 måneders perioden.
Det kan være i form af lønsedler,  

 ansættelsesaftale eller anden dokumentation.
 Bestemmelsen finder kun anvendelse på ustøttet beskæftigelse, hvilket  

 indebærer, at fx perioder med jobtræning i henhold til lov om en aktiv  

 arbejdsmarkedspolitik ikke er omfattet af stk. 3. Endvidere finder  

 bestemmelsen ikke anvendelse, hvis medlemmet i de sidste 26 uger/6 måneder  

 før overgangen har modtaget dagpenge, andre ydelser fra kassen eller  

 delpension.
 Hvis medlemmet har haft merarbejde i perioden, kan arbejdstiden i stedet  

 opgøres efter reglerne i stk. 4 og 5.
Til § 3, stk. 4, 5 og 6 - overgang fra andet end længerevarende  

 ansættelse For medlemmer, der ikke går på delefterløn direkte fra et længerevarende  

 fast ansættelsesforhold, jf. stk. 3, skal der beregnes en gennemsnitlig  

 ugentlig arbejdstid i sammenlagt 26 uger før overgangen.
 Der kan i beregningen kun indgå timer, der kan medregnes til opfyldelse af  

 beskæftigelseskravet efter lovens § 53, jf. bestemmelserne herom i  

 bekendtgørelse om beskæftigelseskravet og delperioderne.
 Uger, der forlænger referenceperioderne eller forbruger af  

 ydelsesperioderne efter lovens § 55, medregnes ikke, selv om der har været  

 arbejdstimer, der kan medregnes til opfyldelse af beskæftigelseskravet, i de  

 pågældende uger.
Det betyder, at der fx ikke kan indgå uger, hvor medlemmet har haft  

 sygedage uden løn eller modtaget dagpenge/feriedagpenge.
Det samme gælder  

 uger, hvor medlemmet har haft orlov til uddannelse eller sabbat eller  

 deltaget i tilbud efter lov om en aktiv arbejdsmarkedspolitik.
 Uger med overgangsydelse, efterløn, delefterløn eller delpension kan  

 ligeledes ikke indgå i opgørelsen af den hidtidige arbejdstid, uanset  

 omfanget af arbejde i disse perioder.
 Hvis der ikke inden for de sidste 12 måneder inden overgangen til  

 delefterløn foreligger sammenlagt 26 uger, der kan indgå i opgørelsen,  

fastsættes den hidtidige arbejdstid til enten 37 timer eller 30 timer  

 afhængig af, om medlemmet har tilstrækkelig anciennitet som fuldtidsforsikret  

 efter reglen i § 3, stk. 2.
Eksempler på opgørelsen af den hidtidige arbejdstid i medfør af §  

 3 Ex.1.
Medlemmet har haft sammenlagt 26 ugers arbejde i perioden fra 3. januar  

 1994. Medlemmets hidtidige arbejdstid er gennemsnittet af arbejdet i  

 perioden, det vil sige (37 x 9) + (32 x 17) : 26 = 33,73 timer pr. uge.
Det  

 forudsættes, at medlemmet har tilstrækkelig anciennitet som  

 fuldtidsforsikret.
 Ex 2.
Medlemmet har ikke haft 26 uger, der kan indgå i opgørelsen, inden for de  

 seneste 12 måneder.
Medlemmet skal derfor have fastsat den hidtidige  

 arbejdstid til 37/30 timer efter § 3, stk. 6.
Til § 4 - selvstændige erhvervsdrivende Det forudsættes, at medlemmets hidtidige arbejdsfunktioner har været så  

 klart afgrænset og beskrevet, at det er muligt at konstatere, at medlemmets  

 personlige arbejdsindsats nu er reduceret med ca. halvdelen til 18 1/2 time  

 pr. uge.
 Det vil yderligere være en forudsætning, at det dokumenteres, at der er  

 tale om faktiske ændringer af varig karakter, som tidsmæssigt står i  

 sammenhæng med medlemmets overgang til delefterløn.
 At arbejdsfunktionerne er bortfaldet/arbejdsmængden er nedsat, kan  

 dokumenteres ved fx salg eller bortforpagtning af dele af virksomheden,  

 indskrænkning af åbningstid, salg af besætning eller ansættelse af ny  

 arbejdskraft.
Medlemmer, der overgår fra delpension, har allerede tidligere nedsat  

 arbejdstiden efter reglerne herfor i lov om delpension.
Kassen skal dog på  

 tidspunktet for overgang til delefterløn foretage en konkret vurdering af  

 arbejdstidsnedsættelsen i forhold til delefterlønsreglerne, og i forhold til  

 arbejdsløshedsforsikringslovens regler i øvrigt.
Selvstændige erhvervsdrivende på delefterløn kan have lønarbejde ved siden  

 af selvstændig virksomhed i delefterlønsperioden.
Medlemmets hidtidige  

 arbejdstid fastsættes dog også i det tilfælde til 37 timer pr. uge.
Der  

 henvises i øvrigt til § 11, stk. 2.
Til § 5 - ansøgning om delefterløn Betingelserne for ret til delefterløn skal være opfyldt den dato,  

 overgangen til delefterløn finder sted.
Det indebærer bl.a., at medlemmer,  

 der overgår direkte fra overgangsydelse, skal ansøge om delefterløn senest  

 ved udgangen af den måned, hvor medlemmet fylder 60 år, idet retten til  

 overgangsydelse bortfalder fra det tidspunkt.
For medlemmer, hvis ret til  

 dagpenge ophører ved det fyldte 60. år, skal ansøgningen om delefterløn være  

 modtaget senest på 60 års dagen.
 Til § 6 - bopælskravet mv.
Bopælskravet gælder også for medlemmer, der arbejder i udlandet i  

 delefterlønsperioden.
Opgiver medlemmet sin bopæl i Danmark, skal medlemmet  

 udtræde af delefterlønsordningen.
 Der skal være tale om en egentlig bopæl i Danmark, og en postboksadresse  

 er ikke tilstrækkelig.
 Medlemmer, der arbejder i udlandet som udsendt af en dansk arbejdsgiver,  

 skal give særskilt oplysning herom på delefterlønskortet.
Til § 7 - selvstændig virksomhed Påbegynder medlemmet selvstændig virksomhed, bortset fra mindre jordbrug,  

 ophører retten til delefterløn, jf. § 34, nr. 2.
De nærmere regler om, i hvilket omfang et mindre jordbrug kan videreføres  

 eller påbegyndes, fremgår af bekendtgørelse om arbejde i efterlønsperioden.  

 Retten til arbejde ved et mindre jordbrug er dog ikke begrænset til højst 200  

 timer, således som det er tilfældet på efterlønsområdet.
Antallet af  

 arbejdstimer skal opgøres på delefterlønskortet.
Om jordbrugets betydning for  

 delefterlønnen henvises til § 22 og vejledningen til bestemmelsen.
Til § 9 - fiksering af arbejdstiden for lønmodtagere Ved overgangen til delefterløn skal lønmodtagerens forventede arbejdstid i  

 delefterlønsperioden fastsættes (fikseres). Ifølge § 2 kan udbetaling af  

 delefterløn først finde sted, når arbejdsgiverdokumentationen for  

 arbejdstidsnedsættelsen foreligger.
 Arbejdets omfang skal på forhånd ligge fast og være inden for de rammer,  

 der følger af § 2. Der er intet til hinder for, at arbejdet sammenstykkes af  

 flere ansættelsesforhold.
Arbejdsgiveren afgiver en erklæring om timetallet (løntimerne) enten pr.  

 uge eller for en periode, der højst kan strække sig over 9 uger.
Der er  

 dermed ikke mulighed for at have egentligt sæsonarbejde i  

 delefterlønsperioden.
 Ex. 1. Medlemmet skal arbejde 91 timer hver måned og kan selv  

 bestemme tidspunktet for arbejdets udførelse.
 Den fikserede arbejdstid vil være 21 timer pr. uge.
 91 (timetallet) : 4,33 (uger) = 21.
 Ex. 2. Medlemmet skal over et forløb på 4 uger arbejde 37 timer i  

 uge 1 - 2 og 0 timer i uge 3 - 4.
 Den fikserede arbejdstid vil være 18,50 time.
74 (timetallet) : 4 (uger) = 18,50 Til § 10 - ændring af den fikserede arbejdstid for lønmodtagere Efter overgangen til delefterløn kan den fikserede arbejdstid ændres, men  

 kun hvis arbejdstiden i medlemmets ansættelsesforhold ændres varigt, eller  

 medlemmet påbegynder yderligere ansættelsesforhold.
 Hvis medlemmets faktiske arbejdstid afviger fra den fikserede arbejdstid,  

 uden at medlemmets ansættelsesforhold er ændret, anvendes reglerne i  

 bekendtgørelsens §§ 16-17 og 19, stk. 1.
Ændring af den fikserede arbejdstid skal finde sted, hvis  

 arbejdstiden i medlemmets ansættelsesforhold forhøjes.
Medlemmet har derfor  

 pligt til omgående at underrette arbejdsløshedskassen skriftligt om  

 forhøjelse af arbejdstiden.
Underretning ved meddelelse på det første  

 delefterlønskort, som skal indsendes efter ændringen, vil dog være  

 tilstrækkelig.
Den fikserede arbejdstid ændres derimod kun som følge af nedsættelse af  

 arbejdstiden, hvis medlemmet ansøger skriftligt om det.
Ansøgningen kan  

 indgives på delefterlønskortet.
 Den fikserede arbejdstid kan imidlertid højst ændres 4 gange inden for 12  

 måneder. 12 måneders fristen regnes bagud fra den dato, hvor den seneste  

 ændring skal have virkning.
Ex.
Anmoder medlemmet om at få en ny fikseret arbejdstid 1. januar  

 1996, må der højst have været 3 ændringer i perioden fra 2. januar 1995.
 Hvis arbejdstiden i medlemmets ansættelsesforhold ønskes forhøjet, og den  

 fikserede arbejdstid allerede er ændret 4 gange inden for de forudgående 12  

 måneder, vil det ikke være muligt at foretage ny ændring.
Til § 11 - fikseret arbejdstid for selvstændige erhvervsdrivende Den fikserede arbejdstid for det personlige arbejde ved selvstændig  

 virksomhed udgør 18 1/2 time pr. uge i hele delefterlønsperioden.
 Det fremgår af § 4 og vejledningen til denne bestemmelse, hvordan  

 arbejdstidsnedsættelsen dokumenteres ved overgangen til delefterløn.
 Der skal være tale om, at en del af medlemmets tidligere  

 arbejdsfunktioner/dele af arbejdsmængden varigt er bortfaldet eller overtaget  

 af anden arbejdskraft, og at dette løbende kan dokumenteres i  

 delefterlønsperioden, jf. at kassen efter § 15, stk. 2, har pligt til løbende  

 at kontrollere, at betingelserne for delefterløn fortsat er til stede.
 En selvstændig erhvervsdrivende kan ved siden af virksomheden have  

 lønarbejde i højst 9 1/4 time i gennemsnit pr. uge, således at medlemmets  

 arbejde ved selvstændig virksomhed og lønarbejde tilsammen højst udgør 27,75  

 time pr. uge (3/4 af 37 timer).
 Lønarbejde må kun udføres, hvis arbejdstiden for dette arbejde er fikseret  

 efter reglerne i § 9. Den fikserede arbejdstid kan ændres i  

 delefterlønsperioden efter reglerne i § 10.
Til § 12, 13 og 14 - opgørelse af arbejdstiden i  

 delefterlønsperioden Til brug for kassens vurdering af arbejdet i delefterlønsperioden skal  

 medlemmet give oplysninger om antallet af arbejdstimer (løntimer), fravær på  

 grund af sygdom, ferie eller fridage pr. uge på delefterlønskortet.
Medlemmet  

 skal videre erklære, om arbejdstiden i perioden har svaret til den fikserede  

 arbejdstid.
 Herudover skal der oplyses om timer med bierhverv, udbetaling af pension  

 mv. på delefterlønskortet med henblik på kassens beregning af fradrag mv.
Efter § 13, stk. 2, og § 14, stk. 1, medregnes en række fraværsperioder  

 som arbejde med den fikserede arbejdstid.
Skyldes fraværet et af nævnte  

 forhold betragtes fraværstimerne som arbejde med den fikserede arbejdstid.
Anvendelsen af § 14, stk. 1, nr. 3, følger reglerne om midlertidigt ophør  

 i bekendtgørelse om udbetaling af dagpenge til selvstændige erhvervsdrivende,  

 der midlertidigt er afskåret fra fortsat virksomhedsudøvelse med tilhørende  

 vejledning.
Tvivlsspørgsmål afgøres i overensstemmelse hermed.
Til § 15 - opgørelsesperioden - kassens kontrol Den gennemsnitlige arbejdstid for lønmodtagere opgøres på baggrund af 2  

 sammenhængende udbetalingsperioder (opgørelsesperioden).
Det er i bestemmelsens stk. 2 nærmere fastlagt, at opgørelsen sker i  

 blokke - jan/februar - marts/april - maj/juni osv.
Blokkene er faste og  

 gælder for alle uanset tidspunktet for overgang til delefterløn.
 Hvis medlemmet således i første udbetalingsperiode har arbejdet mindre end  

 den fikserede arbejdstid, kan der i anden periode arbejdes et tilsvarende  

 antal timer mere uden konsekvenser for retten til delefterløn, forudsat at  

 det samlede arbejde i de to perioder svarer til eller er under den fikserede  

 arbejdstid.
 Arbejdstiden skal dog i gennemsnit være mindst 12 timer om ugen.
 Selv om opgørelsen af arbejdet for lønmodtagere sker i blokke på 2  

 udbetalingsperioder ad gangen, skal der afleveres delefterlønskort  

 umiddelbart efter udløbet af hver udbetalingsperiodes afslutning, idet andre  

 forhold, fx oplysninger om bierhverv, har betydning ved hver udbetaling af  

 delefterløn.
 For medlemmer, der driver selvstændig erhvervsvirksomhed, skal kassen  

 ydermere løbende kontrollere, at medlemmet i delefterlønsperioden fortsat  

 opfylder betingelserne for delefterløn.
 Hvis arbejdstidsnedsættelsen fx er dokumenteret ved, at arbejdsfunktioner  

 er overtaget af ny arbejdskraft, må medlemmet løbende kunne dokumentere, at  

 de pågældende funktioner fortsat varetages af anden arbejdskraft, eller at  

 funktionerne senere er varigt bortfaldet.
Til § 16 og § 17 - lønarbejde ud over den fikserede arbejdstid Reglerne bygger på, at medlemmets fikserede arbejdstid og faktiske  

 arbejdstid svarer til hinanden.
Sker der en varig forhøjelse af arbejdstiden  

 i ansættelsesforholdet, skal den fikserede arbejdstid ændres, jf. § 10, eller  

 medlemmet må udtræde af delefterlønsordningen.
 Reglerne i §§ 16 og 17, stk. 2, giver dog mulighed for, at arbejdstiden i  

 et begrænset omfang kan overstige den fikserede arbejdstid, kun med den  

 konsekvens, at arbejdstimerne ud over den fikserede arbejdstid medfører  

 fradrag i delefterlønnen.
Arbejdstiden for lønmodtagere kan ifølge § 9, stk. 2 variere over et  

 forløb på højst 9 uger.
Da forløbet på 9 uger ikke nødvendigvis er  

 sammenfaldende med blokkene efter § 15, stk. 1, kan der forekomme  

 situationer, hvor den faktiske arbejdstid i en periode overstiger den  

 fikserede arbejdstid, selv om beskæftigelsen i perioden har svaret til det  

 forløb, der er angivet ved fikseringen af arbejdstiden.
Et sådant forhold  

 betragtes ikke som en overskridelse og har ingen indflydelse på  

 delefterlønnen.
§ 16  indebærer, at beskæftigelse, der overskrider den  

 fikserede arbejdstid med op til 16/18 timer for en opgørelsesperiode, kun  

 medfører fradrag i ydelsen.
Der skal ikke angives særlige omstændigheder mv.
 Hvis overskridelsen derimod overstiger 16/18 timer for en  

 opgørelsesperiode, skal medlemmet i medfør af § 17 som udgangspunkt udtræde  

 af delefterlønsordningen.
 Kassen kan dog give tilladelse til, at medlemmet forbliver i  

 delefterlønsordningen, selv om der i op til 2 opgørelsesperioder (det vil  

 sige 4 udbetalingsperioder), er arbejdet mere end den fikserede arbejdstid.  

 Tilladelsen kan gives som en forhåndsgodkendelse eller som efterfølgende  

 dispensation og skal være betinget af fradrag for de overskydende timer.
En tilladelse vil fx være mulig, hvis merarbejdet bliver aktuelt på grund  

 af sygdom, ferie eller uventet merarbejde på arbejdspladsen i en kortere  

 periode.
Der kan dog også være tale om andre særlige omstændigheder, men det  

 er altid et krav, at det på forhånd er klart, at perioden er af kortere  

 varighed.
Tilladelsen kan højst gives til arbejde svarende til 20 % mere end  

 medlemmets fikserede arbejdstid.
Det timetal, der kan gives dispensation til,  

 hænger dermed nøje sammen med medlemmets fikserede arbejdstid.
Har medlemmet en fikseret arbejdstid på 20 timer pr. uge, kan der højst  

 gives tilladelse til 20 % mere, det vil sige til arbejde i 24 timer.
Ligger  

 arbejdet herudover, skal medlemmet enten have en ny fikseret arbejdstid eller  

 udtræde af delefterlønsordningen.
 Tilladelsen til at dispensere gælder også i de situationer, hvor medlemmet  

 har nedsat den hidtidige arbejdstid med nøjagtig 1/4. I den periode  

 dispensationen gælder, kan medlemmet dermed arbejde mere end det tilladte  

 efter § 2.
 Hvis medlemmet ikke på forhånd kan angive det nøjagtige ugentlige timetal,  

 kan dispensationen gives som en tilladelse til at arbejde i op til den  

 fikserede arbejdstid + 20 %.
 Kassen er ikke afskåret fra at give en ny tilladelse til et medlem, der  

 allerede en gang har fået tilladelse i medfør af denne bestemmelse.  

 Betingelserne skal dog være til stede på ny.
Til § 18 - selvstændige erhvervsdrivende Arbejdstiden i den selvstændige virksomhed skal til stadighed være 18 1/2  

 time pr. uge.
 Medlemmet skal udtræde af delefterlønsordningen, hvis medlemmet arbejder  

 mere end 18 1/2 time pr. uge, med mindre der gives dispensation efter reglen  

 i stk. 2.
 En tilladelse til at arbejde mere end 18 1/2 time kan kun gives på  

 betingelse af, at delefterlønsudbetalingen suspenderes for den periode,  

 tilladelsen dækker.
 Som eksempler på særlige omstændigheder, der kan tale for tilladelse til  

 arbejde af større omfang, kan nævnes sygdom hos ansat arbejdskraft, der ikke  

 umiddelbart kan afløses af en vikar, eller en ekstraordinær ordretilgang.
 Det bemærkes, at normale sæsonmæssige forhold ikke kan begrunde  

 dispensation.
 Tilladelse efter stk. 2, kan både gives som en forhåndsgodkendelse og som  

 efterfølgende dispensation.
Til § 19 - lønmodtagere arbejder under 12 timer/ selvstændige  

 erhvervsdrivende arbejder under 18 1/2 time om ugen - beskæftigelsen  

 ophører Beskæftigelsen som lønmodtager skal ifølge lovens § 75 p, stk. 2 udgøre  

 mindst 12 timer om ugen i gennemsnit.
Hvis medlemmet arbejder mindre end sin  

 fikserede arbejdstid, men mindst 12 timer om ugen i gennemsnit, har det ingen  

 konsekvenser for retten til delefterløn.
Hvis beskæftigelsen i 2 på hinanden følgende opgørelsesperioder, det vil  

 sige 4 udbetalingsperioder, er under 12 timer i gennemsnit, skal medlemmet  

 udtræde af delefterlønsordningen.
Delefterløn, der udbetales indtil  

 afslutningen af den sidste opgørelsesperiode, er udbetalt med rette.
 Kassen har ifølge § 37, stk. 2, pligt til skriftligt at orientere et  

 medlem om denne regel, når det er konstateret, at der i en opgørelsesperiode  

 har været arbejdet i mindre end 12 timer om ugen.
 For selvstændige erhvervsdrivende gælder, at udbetaling af delefterløn  

 ikke kan ske for de uger, hvor medlemmet arbejder mindre end 18 1/2 time,  

 uden at den lavere arbejdstid skyldes et af de forhold, der er nævnt i § 14,  

 stk. 1.
Hvis beskæftigelsen ophører, mistes også retten til delefterløn, jf.  

 herved lovens § 75 t.
Det gælder for såvel lønmodtagere som selvstændige  

 erhvervsdrivende.
 Beskæftigelsen som lønmodtager anses dog først for ophørt i relation til  

 retten til delefterløn, hvis medlemmet ikke senest 5 hele kalenderuger efter  

 ansættelsesforholdets afslutning er påbegyndt et nyt ansættelsesforhold, der  

 er foreneligt med delefterlønsordningen, bl.a. indholdet af § 2.
Opnår medlemmet ikke ny beskæftigelse, ophører delefterlønnen ved udløbet  

 af den 5. hele kalenderuge efter ansættelsesforholdets udløb.
Delefterløn,  

 som er udbetalt for perioden efter det tidligere ansættelsesforholds  

 afslutning, er udbetalt med rette.
Til § 20 - delefterlønnens størrelse og udbetaling Delefterlønnen udgør pr. time 1/37 af 82 % af højeste dagpenge pr. uge for  

 fuldtidsforsikrede, uanset om medlemmet er fuldtids- eller deltidsforsikret.
Til § 21 - frivillige, ulønnede aktiviteter Medlemmer på delefterløn har i samme omfang som ledige ret til at deltage  

 i ulønnede aktiviteter i Danmark.
I det omfang beskæftigelsen ligger inden for de rammer, der er fastsat,  

 medfører beskæftigelsen ikke fradrag i delefterlønnen.
Der henvises i øvrigt  

 til reglerne i bekendtgørelse om fradrag i arbejdsløshedsdagpenge og den  

 tilhørende vejledning.
 Medlemmer, der deltager i sådanne aktiviteter, skal ligesom ledige oplyse  

 kassen skriftligt om aktivitetens art og omfang, evt. på delefterlønskortet.
 Til § 22 - generelle bemærkninger om bierhverv, jordbrug mv.
 Bierhverv, ulønnet arbejde og arbejde ved tilladt mindre jordbrug  

 medregnes ikke ved fikseringen af medlemmets arbejdstid og indgår heller  

 ikke, når medlemmets faktiske arbejdstid skal opgøres.
 Timer ved bierhverv, ulønnet arbejde og tilladte mindre jordbrug skal  

 oplyses på delefterlønskortet.
Til § 22, stk. 1 Hovedreglen er, at bierhverv ved lønarbejde, ulønnet arbejde og arbejde  

 ved et tilladt mindre jordbrug medfører fradrag i delefterlønnen.
Fradraget  

 skal ifølge § 30, stk. 1, ske time for time.
Til § 22, stk. 2 - særregel for bierhverv og tilladte mindre jordbrug,  

 der videreføres i uændret omfang i delefterlønsperioden Bestemmelsen omfatter kun bierhverv og mindre jordbrug, som medlemmet  

 havde før første overgang til delefterløn.
Medlemmet må dokumentere, at bierhvervet blev udøvet umiddelbart inden  

 overgangen, samt dets omfang før overgangen.
Hvis bierhvervet ophører efter  

 overgangen til delefterløn og et andet træder i stedet, er det nye bierhverv  

ikke omfattet af § 22, stk. 2.
 Hvis bierhvervets omfang udvides i delefterlønsperioden, er bierhvervet  

 uden for § 22, stk. 2, og der skal ske fradrag for hele beskæftigelsen efter  

 hovedreglen i § 22, stk. 1.
Bierhverv er karakteriseret ved, at der typisk er tale om beskæftigelse,  

 som medlemmet har haft/kan have sideløbende med fuld beskæftigelse.
Der vil  

 således typisk være tale om beskæftigelse af et begrænset omfang, og som ikke  

 kan udbydes som hovedbeskæftigelse.
 Som eksempler på bierhverv kan nævnes:
Fritidsviceværter Kirkesangere Kontrollører (fritids) Frivillige brandmænd.
 Det er dog ikke afgørende, om det konkrete arbejde kan udbydes som  

 hovedbeskæftigelse, men om arbejdet efter sin art kan anses for  

 hovedbeskæftigelse.
Tilladte mindre jordbrug, som medlemmet drev inden overgangen til  

 delefterløn, er ligeledes omfattet af § 22, stk. 2, såfremt jordbruget  

 videreføres uændret i delefterlønsperioden.
Fritagelsen gælder kun det  

 konkrete jordbrug, som medlemmet drev før overgangen.
Hvis dette sælges, og  

 medlemmet overtager er nyt jordbrug i delefterlønsperioden, skal der ske  

 fradrag, selv om beskæftigelsen ikke er udvidet.
 Afgrænsningen af bierhverv følger i øvrigt afgrænsningen i relation til  

 reglerne i bekendtgørelse om udbetaling af supplerende dagpenge.
Til § 23 - selvbygger og medbygger Der kan ikke udbetales delefterløn, så længe medlemmet deltager i  

 opførelsen eller ombygningen af eget hus, sommerhus mv.
Reglen følger samme principper, som finder anvendelse for ledige, der  

 modtager dagpenge, jf. herved bekendtgørelse om fradrag i  

 arbejdsløshedsdagpenge.
I vejledningen til bestemmelsen om  

 selvbygger/medbygger er begreberne nærmere defineret, og der henvises dertil.
Medlemmet skal skriftligt erklære over for arbejdsløshedskassen, hvornår  

 opførelsen/ombygningen påbegyndes og forventes afsluttet.
Videre skal det  

 oplyses, i hvilke perioder medlemmet selv skal deltage i arbejdet.
 Delefterlønsudbetalingen kan genoptages, når medlemmets medvirken i  

 byggeriet er ophørt.
 På linje med reglerne for fradrag i arbejdsløshedsdagpengene kan  

 delefterlønsmodtagere, der foretager mindre byggearbejder, herunder  

 ombygninger og fornyelser, bevare retten til delefterløn mod, at medlemmet  

 påfører delefterlønskortet de timer, der anvendes til arbejdet, og der sker  

 fradrag i delefterlønnen time for time.
 Til § 24 - valgt til medlem af Folketinget, Europaparlamentet, som  

 borgmester, udvalgsformand mv.
Medlemmer, der får hverv som nævnt i bestemmelsen og som vælger at  

 forsætte i delefterlønsordningen, bevarer retten til senere at overgå direkte  

 til efterløn.
I suspensionsperioden skal medlemmet fortsat indlevere  

 delefterlønskort.
 Udbetalingen af delefterlønnen kan genoptages, når beskæftigelsen ophører,  

 forudsat at betingelserne for delefterløn fortsat er til stede, herunder at  

 medlemmet igen er i beskæftigelse på nedsat tid.
Medlemmet kan i stedet udtræde af delefterlønsordningen og genindtræde i  

 ordningen, når valgperioden udløber, eller når medlemmet af anden grund  

 ophører med beskæftigelsen.
Der henvises i øvrigt til reglerne i §§ 35 og 36  

 om genindtræden i delefterlønsordningen.
Til § 25 - andre borgerlige ombud og offentlige og private hverv Der skal ske fradrag i delefterlønnen for skattepligtige beløb, der  

 modtages for borgerlige ombud og offentlige og private hverv, dog med de  

 undtagelser, der er nævnt i bestemmelsens stk. 2 og 3.
Der skal kun ske fradrag for den del af beløbet, som er skattepligtig.  

 Anerkendes en del af beløbet som skattefrit/fradragsberettiget af  

 skattemyndighederne, skal denne del fratrækkes før fradraget i delefterlønnen  

 beregnes.
I tvivlstilfælde må medlemmet indhente dokumentation for, at en  

 indtægt er helt eller delvis skattefri.
I vejledningen til bekendtgørelse om arbejdes og indtægters betydning for  

 efterlønnens størrelse er der generelle bemærkninger og eksempler på hverv  

 mv.
Tvivlsspørgsmål mv. skal afgøres i overensstemmelse med reglerne på  

 efterlønsområdet.
 Til § 25, stk. 2 - medlem af en kommunalbestyrelse, amtsråd mv.
 Konsekvensen for delefterlønsudbetalingen for medlemmer, der i  

 delefterlønsperioden bliver borgmester, rådmand eller udvalgsformand i  

 henhold til de kommunale styrelseslove er beskrevet i § 24.
Indtægter for andre hverv i henhold til de kommunale styrelseslove  

 medfører ikke fradrag.
Bestemmelsen gælder primært beløb, der modtages for  

 hverv som kommunalbestyrelsesmedlem eller medlem af et amtsråd, men gælder  

 dog også for beløb, der modtages for at være menigt medlem af kommunale  

 udvalg som for eksempel økonomiudvalget eller teknisk udvalg, forudsat at  

 udvalget er fastsat i de kommunale styrelseslove.
 Videre omfatter bestemmelsen fx vederlaget for at være viceborgmester.  

 Indtræder viceborgmesteren i borgmesterens stilling finder bestemmelsen i §  

 24 dog anvendelse.
 Indtægter for hverv, der ikke er fastsat i henhold til de kommunale  

 styrelseslove, medfører fradrag i delefterlønnen efter hovedreglen i stk. 1.  

 Således skal der ske fradrag, hvis et hverv er fastsat i henhold til anden  

 lovgivning, fx skattelovgivningen, men aflønnes i overensstemmelse med  

 reglerne i de kommunale styrelseslove.
Til § 26 stk. 1 - arbejdsmarkedsrelateret pension Løbende udbetaling af pension fra pensionsordninger, der er oprettet som  

 led i et ansættelsesforhold og som normalt er helt eller delvis financieret  

 af en arbejdsgiver, medfører som hovedregel fradrag.
 Bestemmelsen omfatter alle pensionsordninger med løbende udbetalinger, med  

 mindre medlemmet kan dokumentere, at pensionen ville komme til løbende  

 udbetaling, selvom medlemmet ikke havde nedsat sin arbejdstid.  

 Dokumentationen kan være en skriftlig erklæring fra forsikringsselskabet,  

 pengeinstituttet mv.
 Fradragsbestemmelsen omfatter pensionsordninger, der følger af  

 overenskomst eller anden kollektiv aftale, samt løbende udbetaling af  

 tjenestemandspension og tjenestemandslignende pension.
Reglen finder anvendelse på den samlede pension, selvom medlemmet i en  

 periode selv har indbetalt hele pensionsbidraget.
Er pensionsbidraget i en  

 periode på mere end 2 år betalt fuldt ud af medlemmet, deles  

 pensionsudbetalingen, så kun den del af pensionen, der hidrører fra perioden,  

 hvor ordningen var et led i ansættelsesforholdet, medfører fradrag.
Privattegnede pensionsordninger, der kommer til løbende udbetaling i  

 delefterlønsperioden, er ikke omfattet af denne bestemmelse.
Ligeledes er  

 pensionsordninger, der kommer til udbetaling som et engangsbeløb, ikke  

 omfattet af bestemmelsen.
Udbetalinger, der har karakter af pension, medfører også fradrag i  

 delefterlønnen, når ydelsen udbetales med et fast løbende beløb fra en  

 arbejdsgiver eller en faglig organisation.
Dette gælder også, når  

 udbetalingsperioden er tidsmæssigt begrænset.
 Bliver medlemmet derimod berettiget til en ydelse, der har karakter af  

 legat, er ydelsen uden for denne bestemmelses område og medfører ikke  

 fradrag.
 Fradraget foretages for den samlede pensionsudbetaling til medlemmet,  

 såvel grundydelse som tillæg, bonus mv.
Til § 26, stk. 2 - arbejdsrelaterede pensioner fra udlandet Bestemmelsen om fradrag omfatter alle former for løbende pension fra  

 udlandet, når ordningen er etableret på grund af en arbejdsperiode i  

 udlandet.
Omfattet er således alle udenlandske obligatoriske  

 arbejdsrelaterede pensionsordninger og ligeledes frivillige arbejdsrelaterede  

 pensionsordninger.
Pensionsordningens financieringsform er uden betydning,  

 når ordningen er etableret på grund af et arbejdsforhold.
 Privattegnede pensionsordninger uden forbindelse med et arbejdsforhold er  

 ikke omfattet af bestemmelsen.
Til § 27 - andre udenlandske pensioner Bestemmelsen skal sammenholdes med § 1, stk. 5, og § 34, nr. 5.
Hvis der er tvivl om, hvorvidt en udenlandsk pension helt svarer til dansk  

 social pension, kan pensionen modtages sammen med delefterløn mod, at  

 delefterlønnen nedsættes med et beløb, der svarer til pensionen, det vil sige  

 krone for krone.
Det samme gælder, hvis den udenlandske pension er så lille,  

 at pensionen ikke kan udgøre et forsørgelsesgrundlag.
 Bestemmelsen kan anvendes, hvis den udenlandske pension, omregnet til  

 danske kroner, er mindre end det grundbeløb, der udbetales til enlige  

 folkepensionister.
 Hvis medlemmet bliver berettiget til en udenlandsk pensionsydelse, der er  

 højere end grænsen, må medlemmet frasige sig forhøjelsen eller udtræde af  

 ordningen, jf. § 34, nr. 5. Skyldes forhøjelsen alene valutakursændringer,  

 kan medlemmet dog forblive i ordningen.
Til § 28 - delpension Hvis et medlem overgår fra delpension til delefterløn midt i en måned, kan  

 det ske, at der for resten af måneden udbetales såvel delpension som  

 delefterløn.
For at undgå dobbeltforsørgelse skal delpensionen fradrages  

 fuldt ud i delefterlønnen.
Til § 29 - andre indtægter Hvis delefterlønsmodtageren indgiver ansøgning om licens mv. i  

 delefterlønsperioden, medfører indtægterne herfra fradrag.
 Der skal ligeledes ske fradrag for indtægter i form af bibliotekafgifter,  

 KODA/GRAMEX-afgifter eller indtægter ved genudsendelse, genopførelse eller  

 anden form for genanvendelse af bøger, fotografier, teaterstykker, film mv.,  

 hvis førsteudgivelsen/førsteopførelsen sker i delefterlønsperioden.
Til § 30 - beregning af fradrag I nogle af bestemmelserne i kapitel 5 er beskrevet, hvordan fradrag mv. i  

 delefterlønnen skal foretages.
Det gælder § 23 (selvbygger/medbygger), § 24  

 (hverv som medlem af Folketinget mv.), § 27 (udenlandsk pension) og § 28  

 (delpension). Der henvises til de enkelte bestemmelser.
 Ved fradrag for indtægter i medfør § 30 sker fradraget time for time.
 Beregningen sker enten på grundlag af den faktiske arbejdstid eller på  

 grundlag af det timetal, der fremkommer ved at en indtægt omregnes til timer  

 med den gældende omregningssats.
 Ved beregning af fradrag ved omregning anvendes følgende fremgangsmåde:
 Indtægten omregnes til timer pr. uge og fradraget sker pr. uge.
 Indtægt (pr.uge) : omregningssatsen = timetal.
 Det fremkomne timetal pr. uge skal herefter fratrækkes i timetallet for  

 delefterløn pr. uge.
 Ved udbetaling af pension fra udlandet,skal den udenlandske pension ved  

 hver delefterlønsudbetaling omregnes med den officielle valutakurs for  

 møntfoden den første hverdag efter udbetalingsperiodens udløb.
 Der gælder ingen mindsteudbetalingsregler ved udbetaling af delefterløn.
Til § 31 - oplysningspligt Medlemmet har pligt til at oplyse om alt arbejde og alle indtægter, der  

 har betydning for kassens bedømmelse af medlemmets ret til delefterløn.  

 Oplysningerne skal gives på delefterlønskortet.
 Hvis et medlem undlader at opfylde sin oplysningspligt, kan medlemmet  

 pålægges sanktioner efter reglerne i arbejdsløshedsforsikringslovens § 87,  

 stk. 1 og 3.
Til § 33 - arbejdsfri indtægter I denne bestemmelse er opregnet en række arbejdsfri indtægter, som ikke  

 medfører fradrag.
Bestemmelsen er ikke udtømmende.
 Hvis medlemmet har en indtægt, der kan sidestilles med de nævnte  

 indtægter, og som ikke er omfattet af andre bestemmelser i bekendtgørelsen,  

 medfører indtægten ikke fradrag i delefterlønnen.
Til § 34 - udtræden Bestemmelsen indeholder en opregning af de situationer, hvor retten til  

 delefterløn ophører eller bortfalder.
 Stk. 1,  nr. 5 skal ses i sammenhæng med reglerne i §§  

 1, stk. 5, og § 27 og vejledningen til disse bestemmelser.
 Hvis et medlem på delefterløn afgår ved døden, bortfalder retten til  

 delefterløn med virkning fra dagen efter dødsfaldet.
Særligt om overgang til efterløn Medlemmet kan ifølge arbejdsløshedsforsikringsloven § 75 b, stk. 1, nr. 3,  

 overgå til efterløn i umiddelbar tilknytning til delefterlønnens ophør.  

 Medlemmer, der har modtaget delefterløn, kan dermed overgå, selvom  

 betingelserne for ret til dagpenge, fx på grund af sygdom, ikke er til stede.
 Der er fastsat nærmere regler om overgang til efterløn fra delefterløn i  

 bekendtgørelse om overgang til, udtræden af og genindtræden i  

 efterlønsordningen, og der henvises dertil.
 I medfør af § 37, stk. 3, har kassen pligt til at vejlede medlemmet om  

 retten til efterløn mv.
Særligt om overgang til dagpenge Medlemmet kan i visse situationer modtage dagpenge efter en periode på  

 delefterløn.
Det forhold, at medlemmet i en periode har modtaget delefterløn, medfører  

 ikke i sig selv, at medlemmet ikke kan anses for at stå til rådighed for  

 arbejdsmarkedet i fuldt omfang.
Medlemmets rådighed skal i øvrigt vurderes  

 efter de herom gældende regler, herunder særligt bekendtgørelse om rådighed  

 og selvforskyldt ledighed.
Dagpengenes/efterlønnens størrelse Regler om beregning af dagpengenes/efterlønnens størrelse efter en periode  

 med delefterløn fremgår af bekendtgørelserne om fremgangsmåden ved beregning  

 af arbejdsfortjenesten for henholdsvis lønmodtagere og selvstændige  

 erhvervsdrivende.
Til § 35 - betingelser for at genindtræde Det er en betingelse for at genindtræde i delefterlønsordningen, at  

 medlemmet opfylder de almindelige betingelser for at gå på delefterløn.
Der  

 henvises til bestemmelserne i kapitel 1.
 For at undgå misbrug af reglerne om fiksering af arbejdstid mv. ved at  

 udtræde af delefterlønsordningen og genindtræde, er der i stk. 2 og 3 fastsat  

 dels en karantæneregel og dels en timeoverførselsregel.
 Stk. 2  indebærer, at medlemmet har ret til at  

 genindtræde på et hvilket som helst tidspunkt, men at delefterløn tidligst  

 kan udbetales for perioder, der ligger mindst 12 uger efter seneste udtræden.  

 Genindtræder medlemmet således 4 uger efter seneste udtræden, kan  

 delefterlønsudbetalingen tidligst genoptages 8 uger efter genindtræden.
Personer, der har været på delefterløn som selvstændige erhvervsdrivende  

 og som har været udtrådt, kan ikke genindtræde som selvstændig  

 erhvervsdrivende, med mindre der er forløbet mindst 3 hele regnskabsår efter  

 udtræden.
Det skyldes kravet til den hidtidige drift af den selvstændige  

 virksomhed i bekendtgørelsens § 1, stk. 2.
Til § 36 - fastlæggelse af den hidtidige arbejdstid ved  

 genindtræden Ved genindtræden skal der som udgangspunkt anvendes den tidligere  

 beregnede hidtidige arbejdstid.
Denne kan anvendes, uanset omfanget af  

 medlemmets beskæftigelse i den periode, hvor medlemmet var udtrådt.
Kun hvis der efter udtrædelsen foreligger sammenlagt mindst 26 uger, der  

 kan indgå i opgørelsen efter § 3, kan der beregnes en ny hidtidig arbejdstid.  

 Medlemmet skal anmode skriftligt om det.
Opgørelsen af den ny hidtidige  

 arbejdstid følger i øvrigt reglerne i § 3.
Til § 37, stk. 1 - forsikringsstatus i delefterlønsperioden Fuldtidsforsikrede medlemmer, der går på delefterløn, kan fortsætte som  

 fuldtidsforsikret medlem af kassen, selvom medlemmet arbejder på nedsat tid.  

 Der er dermed ikke, som det er tilfældet ved overgang til delpension, krav om  

 at medlemmet overflyttes til deltidsforsikring.
Såfremt medlemmet ønsker at  

 skifte til deltidsforsikring, skal kassen orientere om, hvilke konsekvenser  

 et skift vil have, såfremt medlemmet senere ønsker at gå på efterløn eller  

 evt. modtage dagpenge.
Der skal i orienteringen indgå oplysning om  

 anciennitetskravet i lovens § 75d for ret til fuldtidsefterløn, og der skal  

 også indgå oplysning om betingelserne for igen at blive fuldtidsforsikret.
 Orienteringen om konsekvenserne skal gives skriftligt.
 Til § 37, stk. 2.
 Hvis lønmodtageren i en længere periode arbejder under 12 timer om ugen i  

 gennemsnit mistes retten til delefterløn.
 For at sikre, at medlemmet er opmærksom på forholdet, har kassen denne  

 underretningspligt.
Til § 37, stk. 3 - overgang til efterløn Der er fastsat nærmere regler om frister for ansøgning om efterløn mv.  

 efter en periode med delefterløn i bekendtgørelse om overgang til, udtræden  

 af og genindtræden i efterlønsordningen.
 For at sikre, at medlemmet er bekendt med frister mv., er der i denne  

 bestemmelse pålagt kassen pligt til give medlemmet vejledning om retten til  

 at overgå til efterløn, når medlemmet udtræder af delefterlønsordningen.
 Vejledningen skal ske skriftligt og senest i forbindelse med, at medlemmet  

 udtræder af delefterlønsordningen.
