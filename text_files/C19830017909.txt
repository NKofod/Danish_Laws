(Til samtlige kommunalbestyrelser,  

 amtsråd samt Hovedstadsrådet) Vedlagt følger til orientering miljøministeriets bekendtgørelse nr. 446 af  

 9. september 1983 om ændring af bekendtgørelse om tilsyn med spildevandsanlæg  

 og med forurening af vandområder.
 Bekendtgørelsen, der er et led i opfølgningen af rapporten fra det af  

 miljøministeriet den 14. oktober 1982 nedsatte udvalg vedrørende  

 omprioritering af tilsyns- og kontrolarbejdet på de kommunale miljø- og  

 levnedsmiddelkontrolenheder, ændrer § 5 i bekendtgørelse nr. 177 af 29. marts  

 1974 om tilsyn med spildevandsanlæg og med forurening af vandområder.
 Bekendtgørelsen er trådt i kraft den 1. oktober 1983.
 Dette cirkulære knytter sig til ændringsbekendtgørelsen og skal således  

 anvendes som et supplement til kapitel 6 i miljøministeriets cirkulære af 17.  

 april 1974 om spildevand.
 Med ændringsbekendtgørelsen sker der ikke ændringer i den hidtidige  

 kompetencefordeling i tilsynsspørgsmål, ligesom der fortsat henstår pligt til  

 for den for spildevandsanlægget ansvarlige gennem en driftskontrol  

 (egenkontrol) at dokumentere, at anlægget, herunder renseanlægget, fungerer  

 som forudsat i tilladelsen.
 Tilsynsmyndighederne vil derfor også fortsat have til opgave gennem en  

 stikprøvekontrol at konstatere, bl.a. hvorvidt de for udledningen gældende  

 krav opfyldes.
Ændringsbekendtgørelsen tilsigter alene at åbne mulighed for gennem en  

 mere optimal udnyttelse at reducere de ressourcer, der anvendes ved tilsyn og  

 kontrol med spildevandsanlæg.
Som grundlag herfor er den tidligere  

 bestemmelse om, at tilsynsmyndigheden normalt 2 gange årligt udtager prøver i  

 såvel tilløb til som afløb fra det til spildevandsanlægget hørende renseanlæg  

 ophævet.
I stedet vil der fremtidigt skulle foretages en stikprøvekontrol  

 efter et behovskriterium, hvori indgår overvejelser om recipientens  

 sårbarhed, renseanlæggets størrelse og funktion samt den aktuelle  

 driftskontrol.
I behovsvurderingen indgår endvidere foreliggende oplysninger om, hvordan  

 målingerne kan forventes at ligge i forhold til de stillede vilkår.
Såfremt  

 der er en væsentlig risiko for overskridelse af vilkår, bør tilsynet være  

 mere intensivt end i de tilfælde, hvor man ved, at spildevandsanlæggets  

 belastning ligger langt under den godkendte kapacitet.
Vedrørende sådanne  

 vurderinger kan man finde retningslinier i Dansk Ingeniørforenings anvisning  

 for vandforureningskontrol.
 For så vidt angår særskilte udledninger fra virksomheder omfattet af  

 miljøbeskyttelseslovens kapitel 5, vil det i praksis kun i enkelte tilfælde  

 og i meget begrænset omfang være muligt og forsvarligt at reducere  

 ressourceforbruget, idet det her vil være nødvendigt at tage hensyn til  

 naturligt forekommende produktionsvariationers mulige effekt på  

 renseprocessen samt den betydeligt større kompleksitet, der knytter sig til  

 rensning af industrispildevand og de heraf afledte miljøeffekter.
 Som angivet i ændringsbekendtgørelsen, vil der endvidere fremtidigt skulle  

 opereres med en kontrolperiode, hvis varighed ikke er fastlagt i  

 bekendtgørelsen, men vil variere afhængig af de i udledningstilladelsen for  

 det enkelte anlæg fastsatte vilkår om driftskontrol (egenkontrol).
 Ved udøvelsen af tilsynet med anlæg, hvor der ikke i forbindelse med  

 udledningstilladelsen er fastsat vilkår om driftskontrol (egenkontrol), vil  

 tilsynsmyndigheden således ikke skulle tage udgangspunkt i en specifik  

 kontrolperiode, men vil kunne tilrettelægge tilsynsvirksomheden efter en  

 konkret behovsvurdering.
 Opmærksomheden henledes på, at det kan være hensigtsmæssigt, at amtsrådet  

 efter nærmere aftale med vedkommende kommunalbestyrelse overtager  

 kommunalbestyrelsens besigtigelse af recpienten omkring udløbsstedet for  

 private spildevandsanlæg, som et led i amtsrådets løbende recipienttilsyn.
Overtagelsen kan ske ved, at amtsrådet påtager sig at yde  

 kommunalbestyrelsen teknisk bistand ved løsningen af den pågældende  

 tilsynsopgave.
Amtsrådet vil imidlertid også kunne påtage sig opgaven som led  

 i en aftale med kommunalbestyrelsen efter lovens § 49 a, hvorefter  

 kommunalbestyrelsen i konkrete tilfælde kan aftale med amtsrådet  

 (Hovedstadsrådet), at dette fører tilsyn med virksomheder, anlæg eller  

 indretninger, hvor beføjelsen til at meddele godkendelse efter lovens kapitel  

 5 er henlagt til amtsrådet (Hovedstadsrådet). Er en aftale efter § 49 a  

 indgået, overtager amtsrådet (Hovedstadsrådet) beføjelserne efter lovens § 44  

 over for virksomheden, anlægget eller indretningen samt beføjelsen efter  

 lovens § 49, stk. 2.
 Amtsrådet overtagelse af besigtigelsesopgaven vil endvidere kunne være af  

 væsentlig betydning for en hensigtsmæssig ressourceudnyttelse i forbindelse  

 med amtsrådets tilsyn med nærområder omkring spildevandsudledninger.  

 Karakteren af dette tilsyn er nærmere beskrevet i miljøstyrelsens  

 vejledninger nr. 1 og 2/1983 om recipientkvalitetsplanlægning.
 Om tilrettelæggelsen af det behovsorienterede tilsyn kan der iøvrigt peges  

 på de retningslinier, der er indeholdt i kapitel 4 i miljøstyrelsens  

 vejledning nr. 5/1983 om besparelser på driften af spildevandsanlæg.
 Opmærksomheden henledes i denne forbindelse på, at en behovsvurdering  

 tillige bør finde anvendelse i forbindelse med fastsættelse af vilkår om  

 driftskontrol (egenkontrol) i forbindelse med meddelelse af nye  

 udledningstilladelser samt i forbindelse med ændringer og revisioner af  

 udledningstilladelser eller meddelelse af påbud efter miljøbeskyttelseslovens  

 § 25. Samtidig bør det tilstræbes, at der som led i driftskontrollen  

 (egenkontrollen) og myndighedernes tilsynskontrol alene udtages det antal  

 spildevandsprøver, som samlet tilfredsstiller behovet herfor.
