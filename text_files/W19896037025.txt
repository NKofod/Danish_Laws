På en rateforsikring blev kun indbetalt præmie i et år, men fuldt  

 fradrag for præmien blev godkendt, idet der i et andet selskab var tegnet en  

 tilsvarende forsikring året efter, således at præmiebetalingen var  

 kontinuerlig A klagede over, at amtsligningsrådet ikke havde godkendt et af ham ved  

 indkomstopgørelsen for 1983 foretaget fradrag for indskud på rateforsikring  

 med 50.000 kr., men i henhold til pensionsbeskatningslovens § 18 alene havde  

 indrømmet fradrag for 5.000 kr.
Det fremgik af sagen, at klageren i 1983 havde oprettet en rateforsikring  

 hos forsikringsselskabet B med en helårlig præmie på 50.000 kr.
Præmien var  

 alene indbetalt dette ene år, idet klageren i 1984 havde oprettet en  

 tilsvarende rateforsikring med selskabet C.
Herpå var siden helårligt  

 indbetalt 50.000 kr. i præmie.
 Amtsligningsrådet havde ved ansættelsen ikke anset den omhandlede  

 rateforsikring hos forsikringsselskabet B for at opfylde betingelserne for  

 ubegrænset fradragsret i henhold til pensionsbeskatningslovens § 18, stk. 1.
Amtsligningsrådet havde herefter fundet, at det omhandlede fradrag for  

 indskud skulle fordeles i overensstemmelse med pensionsbeskatningslovens §  

 18, stk. 2 til 4, således, at der for indkomståret 1983 alene kunne indrømmes  

 fradrag for 5.000 kr. vedrørende denne rateforsikring.
Dette skyldtes, at  

 klageren allerede ved et indskud på 10.000 kr. vedrørende en anden  

 rateforsikring samt som følge af skattemæssigt ophør vedrørende en tredje  

 rateforsikring på 10.000 kr. i indkomståret havde udnyttet 80% af det årlige  

 fradrag på maksimalt 25.000 kr., som indrømmes efter  

 pensionsbeskatningslovens § 18, stk. 4.
Klageren nedlagde over for Landsskatteretten principalt påstand om  

 nedsættelse af den ansatte indkomst med 45.000 kr.
Subsidiært anmodede  

 klageren om berigtigelse af amtsligningsrådets, efter hans opfattelse,  

 fejlagtige beregninger.
Til støtte for den principiale påstand anførte klageren bl.a., at der ikke  

 kunne statueres skattemæssigt ophør for så vidt angik den omhandlede  

 rateforsikring i B, når hensås til, at han hele tiden havde været indstillet  

 på et skattemæssigt korrekt præmieforløb.
Dette underbyggedes af, at han  

 fortsatte med en rateforsikring på tilsvarende vilkår og uændret præmie i C.  

 Efter klagerens opfattelse viste denne uændrede præmieindbetaling, at han  

 ikke havde haft en omgåelseshensigt, men alene en reel pensionshensigt.  

 Pensionsordningerne var identiske og præmieindbetalingerne kontinuerlige,  

 ligesom ordningen både i B og i C fortsat var bundet til pensionsformålet og  

 ikke havde været genstand hverken for genkøb eller andre dispositioner.
 Endvidere henviste klageren til et i Østre Landsret indgået retsforlig af  

 11. november 1986, Tidsskrift for Skatteret 1987, nr. 298.
 Landsskatteretten måtte ved afgørelsen lægge til grund, at klageren ikke  

 havde haft til hensigt at afbryde et pensionsopsparingsforløb ved afbrydelsen  

 af præmieindbetalingerne til rateforsikringen i forsikringsselskabet B, idet  

 han uden afbrydelse havde fortsat sine præmieindbetalinger til en identisk  

 rateforsikring i selskabet C.
 Herefter fandt Landsskatteretten, at betingelserne for at indrømme  

 klageren fuld fradragsret for de indbetalte præmiebeløb måtte anses for at  

 være opfyldt, uanset at præmieindbetalingerne til den omhandlede  

 rateforsikring hos forsikringsselskabet B var ophørt før udløbet af den  

 forudsatte tiårige periode.
 Den påklagede ansættelse blev herefter i overensstemmelse med klagerens  

 principiale påstand nedsat med 45.000 kr.
 LV 1988, I 2.3.
