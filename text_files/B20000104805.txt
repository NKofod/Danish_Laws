Bekendtgørelse om pligt til at anvende  

 lods på dansk  

 søterritorium I medfør af § 8, stk. 3-5, samt § 23, stk. 2, i  

 lodslov, jf. lovbekendtgørelse nr. 529 af 4. august 1989,  

 fastsættes:
 § 1. Lovens § 8, stk. 1, nr. 1, 2 og 3,  

 og denne bekendtgørelses § 3 finder ikke anvendelse  

 på:
 1)	Olietankskibe under 1500 tons dødvægt.
 2)	Skibe, hvis fører mindst 5 gange inden for de seneste 6  

 måneder har besejlet det samme område med det samme skib.
 3)	Danske skibe, der, hvis de havde sejlet under udenlandsk flag, havde  

 haft ret til den pågældende sejlads uden at tage lods.
 4)	Gastankskibe, som er konstruerede til udelukkende at transportere  

 CO2.
 Stk. 2. Uanset stk. 1 finder skærpende bestemmelser  

 om pligt til at anvende lods i havne, farvandsområder mv., herunder  

 bestemmelser udstedt i medfør af lov om sikkerhed til søs,  

 anvendelse.
 § 2. Lovens § 8, stk. 1, og denne  

 bekendtgørelses §§ 3 og 4 finder ikke anvendelse i  

 følgende farvande:
 1)	Fanø Bugt:
 Farvandet syd for bredden 55°25'N og vest  

 for en linie NNØ-SSV gennem punktet 55°25'N-8°12,5'Ø.
 2)	Nordsøen og Skagerrak:
 Ydre territorialfarvand nord for bredden 55°25'N og vest for længden 10°39'Ø, når skibets afstand til basislinien  

 er større end 3 sømil.
 3)	Kattegat:
 a)	Farvandet nord for bredden 57°39'N,  

 når skibets afstand til basislinien er større end 3  

 sømil.
 b)	Rute A.
 c)	Rute B imellem længden 11°09'Ø og længden 12°31'Ø.
 d)	Rute T nord for bredden 56°29'N.
 4)	Langelandsbælt:
 Rute H og T syd for bredden 54°48'N.
 5)	Østersøen:
 Farvandet omkring Bornholm og Ertholmene, når skibets afstand  

 til basislinien er større end 3 sømil.
 Stk. 2. Hvis vejrforhold eller andre omstændigheder  

 forhindrer lodsen i at komme om bord, lodser han i mulig udstrækning  

 skibet fra lodsbåd eller land, til han kan komme om bord.
 § 3. De i lovens § 8, stk. 1, nr. 1, 2  

 og 3, nævnte tankskibe skal, når de har urensede tanke, som ikke  

 er sikrede med inaktiv gas, anvende lods.
 § 4. Et skib, som i medfør af lovens  

 § 8, stk. 2, ikke er forpligtet til at anvende lods, skal, hvis  

 skibet er bestemt for dansk havn, anvende lods ved sejlads i dansk indre og  

 ydre territorialfarvand ud for anløbshavn.
 Stk. 2. Bestemmelsen i stk. 1 medfører, at et skib  

 under sejlads til og fra en havn skal have lods om bord fra det tidspunkt,  

 hvor skibet sidste gang før anløb af havnen sejler ind på  

 dansk territorialfarvand, til det tidspunkt, hvor skibet første gang  

 efter afgang fra havnen forlader dansk territorialfarvand.
 § 5. Overtrædelse af denne  

 bekendtgørelse straffes med bøde eller hæfte.
 § 6. Bekendtgørelsen træder i kraft  

 den 1. januar 2001.
 Stk. 2. Samtidig ophæves bekendtgørelse nr. 862  

 af 4. december 1998 om lodstvang for skibes besejling af indre og ydre danske  

 territorialfarvande.
