 Musikerforbundet har spurgt om, hvorledes der i kildeskattemæssig  

 henseende skal forholdes i tilfælde af, at der udbetales vederlag for  

 musikudøvelse efter reglerne i den mellem Foreningerne af Musikrestauranter i  

 København og Provinsen og Dansk Musiker Forbund indgående overenskomst.
 Det fremgår af overenskomsten, at der i ethvert engagement skal oprettes  

 kontrakt med den enkelte musiker, underskrevet af etablissementets ansvarlige  

 indehaver, direktør eller dennes stedfortræder, at der i de tilfælde, hvor  

 det ønskes, at kapelmesteren skal engagere musikere på etablissementets  

 vegne, skal gives denne skriftlige fuldmagt hertil, at enhver kontrakt skal  

 oprettes, før engagementet tiltrædes, og at kontrakten ikke må underskrives  

 af musikeren, før den har været forelagt DMF (eller KM & O) til  

 godkendelse.
 Det fremgår endvidere af overenskomsten, at de kollektive overenskomsters  

 bestemmelser er gældende for ethvert engagement mellem medlemmer af de  

 kontraherende foreninger uanset den aktuelle kontrakts eventuelt modgående  

 indhold, at Dansk Musiker Forbund og Københavns Musiker- og Orkesterforening  

 forpligter sine medlemmer til - inden for overenskomstens område - kun at  

 arbejde med hotelværter og restauratører, der er tilsluttet Centralforeningen  

 af Hotelværter og Restauratører i Danmark, og at de modstående foreninger  

 forpligter sine medlemmer til ikke at beskæftige musikere, der ikke er  

 medlemmer af Nordisk Musiker Union, dog kan ikke-nordiske musikere med  

 arbejdstilladelse beskæftiges.
 Det fremgår yderligere af overenskomsten, at engagering af udenlandske  

 musikere skal ske under anvendelse af den overenskomsten vedhæftede  

 kontraktformular, der henviser til overenskomstens bestemmelser.
 I den anledning har man meddelt, at det hver enkelt musiker i henhold til  

 overenskomstens generelle bestemmelser tilkommende vederlag herunder  

 feriepenge er A-indkomst for denne, og at indeholdelsespligten påhviler  

 arbejdsgiveren, jf. kildeskattelovens § 46.
