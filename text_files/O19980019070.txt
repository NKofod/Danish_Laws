Resumé  


  

 Et dansk ægtepar adopterede i 1996 en thailandsk dreng.
Parret opholdt sig  

 på adoptionstidspunktet i England, og adoptionen skete i henhold til en  

 engelsk  

 adoptionsbevilling.
I forbindelse med parrets ansøgning om naturalisation (dansk  

 statsborgerskab) til drengen, afviste Civilretsdirektoratet at anerkende  

 adoptionen som gyldig efter dansk ret.
Direktoratet henviste til  

 adoptionslovens § 28 hvorefter en person med bopæl i Danmark kun kan adoptere  

 efter reglerne i adoptionsloven.
Civilretsdirektoratet mente ikke at parret -  

 trods adskillige års forudgående ophold i England på adoptionstidspunktet -  

 havde opgivet deres danske bopæl.
 Parret indbragte sagen for ombudsmanden der bad Civilretsdirektoratet  

 om en uddybende udtalelse navnlig vedrørende bopælsbegrebet.
 På baggrund heraf besluttede Civilretsdirektoratet at genoptage  

 sagen, og adoptionen blev herefter anerkendt som gyldig efter dansk ret.  

 (J.nr.  

 1997-2332-656).
Godkendelse af udenlandsk adoption.
Indfødsret Et ægtepar, A og B, klagede til mig over at  

 Civilretsdirektoratet havde afslået at anerkende deres adoption af drengen C.  

 Adoptionen havde fundet sted mens parret var bosat i England og i henhold til  

 engelsk adoptionsbevilling.
 Af sagens akter fremgik  

 at A den 15. september 1987 blev frameldt folkeregistret fordi han udrejste  

 til  

 Storbritannien, og at B den 30. august 1993 ligeledes blev frameldt på grund  

 af  

 udrejse dertil.
 Den 29. april 1996 adopterede A og B ved (engelsk domstol) en  

 thailandsk statsborger født den 6. juni 1990. Ved adoptionen fik han navnet  

 C.
A og B bad herefter Justitsministeriet om at behandle en  

 ansøgning om naturalisation for C.
Til brug for sagens behandling bad  

 ministeriet Civilretsdirektoratet om at oplyse hvorvidt adoptionen var gyldig  

 efter dansk ret.
 Med henblik på at klarlægge A og B's domicilforhold ved  

 adoptionen bad direktoratet dem den 27. august 1996 oplyse følgende:
 "...
- Hvornår De tog ophold i England, - om De har opholdt Dem i England siden da, - baggrunden for Deres ophold i England, - Deres arbejdsmæssige tilknytning til England og Danmark, - varigheden af eventuelle opholds- og arbejdstilladelser i  

 England for Dem - om De ejer fast ejendom i England og/eller Danmark, - om De har lejet bolig i England og/eller Danmark, - om De er skattepligtige i England og/eller Danmark, - hyppighed og varighed af Deres eventuelle ferieophold i  

 Danmark, samt - om De eventuelt har planer om at vende tilbage til Danmark og i  

 givet fald hvornår.
..." Ved brev af 5. august 1996 besvarede A og B spørgsmålene på  

 følgende måde:
 "...
1. 19.9.87 2. Ja 3. Blev udsendt af dansk exportgruppe 4. Sælger (...) fra danske virksomheder til England 5. Er ikke nødvendige for EU-borgere 6. Vi ejer fast bolig både i Danmark og England 7. Nej 8. England 9. Vi er i Danmark på ferie ca. 3 gange årligt i ca. 3 uger hver  

 gang.
Derudover er vi på forretningsrejse med engelske kunder et par gange  

 årligt 10. På nuværende tidspunkt har vi ikke planlagt hvornår vi  

 vender tilbage.
Vores børn lærer dansk gennem (...) skole i udlandet, så de  

 er  

 i stand til at følge med i en dansk skole.
..." Den 2. oktober 1996 meddelte direktoratet Justitsministeriet og  

 A og B at adoptionen efter direktoratets opfattelse ikke var gyldig i  

 Danmark.  

 Som begrundelse skrev direktoratet følgende:
 "...
Til orientering kan det oplyses, at adoptioner foretaget i  

 udlandet anerkendes efter dansk ret, hvis adoptanterne havde fast bopæl og  

 varig tilknytning (domicil) i det pågældende land på tidspunktet for  

 adoptionen, og adoptionen har retsvirkninger, der svarer til retsvirkningerne  

 af en dansk adoption.
Samtidig må adoptionen ikke være åbenbart uforenelig  

 med  

 grundlæggende danske principper.
 Efter vores opfattelse var (A) og (B) domicileret i Danmark på  

 adoptionstidspunktet, jf. adoptionslovens § 28.
 Det fremgår af sagen at (C) er adopteret ved en afgørelse af 29.  

 april 1996 fra (engelsk domstol).
Det fremgår videre af sagen, at (A) og (B) har oplyst, at de har  

 opholdt sig i England siden 1987, at de er udsendt af en dansk eksportgruppe,  

 og at de som (Y-firma) sælger (...) for danske virksomheder i England.
De er  

 skattepligtige i England.
Det fremgår endelig, at ansøgeren ejer fast ejendom i både  

 Danmark og England, og at de ikke på nuværende tidspunkt har planlagt,  

 hvornår  

 de vender tilbage.
De er tre gange årligt på ferie i Danmark af ca. 3 ugers  

 varighed hver gang.
Barnet lærer dansk for at kunne følge med i en dansk  

 skole.
 Vi har lagt vægt på de ovenstående oplysninger om parternes  

 tilknytning til henholdsvis Danmark og England og er af den opfattelse, at  

 ansøgerne  

 havde dansk domicil på adoptionstidspunktet.
..." Ved telefonisk henvendelse af 10. oktober 1996 bad A og B  

 direktoratet om at genoptage sagens behandling, og ved brev af 14. oktober  

 1996  

 fastholdt direktoratet den trufne afgørelse.
Direktoratet skrev i den  

 forbindelse  

 bl.a.:
 "...
De har efterfølgende den 10. oktober telefonisk anmodet om, at  

 direktoratets afgørelse måtte blive taget op til fornyet overvejelse.
De har  

 henvist til, at De er uforstående overfor afgørelsen, idet De har anført, at  

 (X) Amt og Adoptionsnævnet omkring 1990 meddelte Dem afslag på en ansøgning  

 om  

 godkendelse som adoptanter angiveligt under henvisning til, at De måtte anses  

 for domicileret i England.
 I den anledning skal man meddele, at Civilretsdirektoratet efter  

 påny at have gennemgået sagen må fastholde den trufne afgørelse.
 Det bemærkes, at det fremgår af Deres tidligere sag, at  

 Civilretsdirektoratet ved skrivelse af 18. juli 1991 videresendte Deres  

 forespørgsel om adoption til (X) Amtskommune som en anmodning om godkendelse  

 som adoptanter, idet De efter Deres oplysninger måtte anses for domicileret i  

 Danmark i adoptionslovens forstand.
 Det fremgår endvidere, at samrådet i (X) Amtskommune den 15.  

 august 1991 meddelte Dem afslag på en ansøgning om godkendelse som  

 adoptanter,  

 og at Adoptionsnævnet den 17. september 1991 stadfæstede denne afgørelse.
Ved skrivelse af 26. september 1991 anmodede De  

 Civilretsdirektoratet om at oplyse, om et barn adopteret af Dem i  

 Storbritannien ville blive dansk statsborger.
Ved skrivelse af 29. oktober  

 1991  

 meddelte Civilretsdirektoratet Dem blandt andet, at den, der har bopæl her i  

 landet, ifølge adoptionslovens § 28 kun kan adoptere efter reglerne i denne  

 lov og at dette indebærer, at en adoptionsbevilling, som en person, der har  

 bopæl i Danmark, opnår i udlandet, er ugyldig her i landet.
Direktoratet  

 oplyste endvidere, at der efter adoptionsloven ikke er mulighed for at  

 dispensere fra kravet om, at en adoption, hvor adoptanterne har bopæl her i  

 landet, skal ske efter danske regler.
Hverken Civilretsdirektoratet eller  

 nogen  

 anden myndighed kan således bestemme, at en engelsk adoption vil få  

 retsvirkning som en adoption efter danske regler.
 Kopi af Civilretsdirektoratets skrivelser af 18. juli 1991 og  

 29. oktober 1991 vedlægges i kopi til orientering.
 Civilretsdirektoratet finder således, at De allerede inden De  

 indgav ansøgning til de engelske adoptionsmyndigheder har været fuldt ud  

 orienteret om, at en engelsk adoption ikke vil kunne anerkendes efter dansk  

 ret.
..." Den 22. januar 1997 rettede A og B på ny henvendelse til  

 direktoratet fordi de mente at der forelå forskellige misforståelser.
De  

 anførte bl.a. følgende:
"I 1990 havde jeg firma i Danmark, var momsregistreret, og  

 tilmeldt folkeregisteret og havde ret til at gå til læge og tandlæge.
I 1991  

 flyttede vi til (by i England) hvor vi blev rigtig glade for at være og  

 derfor  

 besluttede vi os til at blive her og jeg frameldte mig ved folkeregisteret,  

 ophørte med mit firma og mistede retten til at gå til læge.
Og fordi jeg ikke  

 var tilmeldt nogen steder i Danmark men registreret alle de steder her som  

 jeg  

 skal være, mente jeg ikke at vi gjorde noget forkert da vi i 1993 anmodede om  

 adoption her." A og B stillede sig uforstående over for at direktoratet mente  

 at de havde bopæl i Danmark.
Som svar herpå skrev direktoratet den 24. februar 1997 at  

 direktoratet efter en fornyet gennemgang af sagen ikke mente at A og B havde  

 oplyst sådanne nye omstændigheder at der var grundlag for at ændre de  

 tidligere  

 afgørelser.
Direktoratet oplyste i den forbindelse at det er  

  

 domicilforholdet på tidspunktet for  

 adoptionen  

  

 som er afgørende for om en adoption skal gennemføres efter dansk  

 ret.
Den 29. august 1997 indbragte A og B spørgsmålet om bopæl for  

 mig.
Som nævnt ovenfor bad jeg herefter direktoratet om en udtalelse,  

 herunder  

 om hvilken vægt direktoratet ved vurderingen af tilknytningen til henholdsvis  

 Danmark og England havde tillagt de forskellige oplysninger A og B havde  

 givet.  

 Endelig bad jeg om udlån af sagens akter.
 I sin udtalelse af 16. december 1997 skrev direktoratet således:
 "...
Ved vurderingen af domicilspørgsmålet i relation til  

 adoptionslovens bestemmelser lægger Civilretsdirektoratet vægt på samtlige de  

 oplysninger, som indgår i den enkelte sag.
Ved den samlede bedømmelse lægges  

 betydelig vægt på de mere objektivt konstaterbare omstændigheder ved  

 opholdet,  

 men også personens egen tilkendegivelse om hensigten med opholdet indgår i  

 den  

 samlede vurdering.
 (A) og (B) har under sagens behandling i brev af 5. august 1996  

 oplyst, at de tog ophold i England den 19. september 1987, at de blev udsendt  

 af en dansk eksportgruppe, at de som (Y-firma) sælger (...) for danske  

 virksomheder i England, at de er skattepligtige i England, at de endvidere  

 ejer  

 fast ejendom i både Danmark og England samt, at de tre gange årligt er på  

 ferie  

 i Danmark af ca. 3 ugers varighed.
 Klagerne oplyste i brevet af 6. august 1996 endvidere, at de  

 ikke på daværende tidspunkt havde planlagt, hvornår de vender tilbage, og at  

 deres børn lærte dansk for at kunne følge med i en dansk skole.
 Ifølge udskrift fra det Centrale Personregister udrejste (A) til  

 England den 15. september 1987, mens (B) udrejste til England den 30. august  

 1993.
 Civilretsdirektoratet fandt på baggrund af de oplysninger, som  

 klagerne fremkom med vedrørende omstændighederne ved deres ophold i England,  

 sammenholdt med klagernes tilkendegivelser om hensigten med deres ophold, der  

 efter direktoratets opfattelse måtte forstås således, at de på  

 adoptionstidspunktet  

 havde til hensigt på et ikke nærmere præciseret tidspunkt at vende tilbage  

 til  

 Danmark, at klagerne havde bevaret en sådan tilknytning til Danmark, at de  

 måtte anses for domicilerede her i landet.
..." Ved brev af 15. januar 1998 kommenterede A og B direktoratets  

 udtalelse på følgende måde:
 "...
Ja, (A) blev udsendt af en eksportgruppe, som ophørte i sommeren  

 1988 og han har siden arbejdet som selvstændig.
Jeg havde eget firma i  

 Danmark,  

 som ophørte i 1993 og har siden arbejdet sammen med min mand samt undervist i  

 dansk på (skole i England).
 Ja, vi har sommerhus i (by i Danmark) og helårshus i (by i  

 England). Vores ferier i Danmark er nedskåret til to gange årligt på grund af  

 vi skal søge visa til min søn hver gang vi skal til Danmark.
Nej, vi har ikke planlagt at vende tilbage.
Da Civilretsdirektoratet  

 spurgte første gang, turde vi ikke sige, at vi ikke troede at vi nogensinde  

 kom  

 tilbage, for hvorfor ønsker vi så at vores søn skulle være dansker.
Ja, alle vore fire børn taler dansk.
Vi er danskere og det  

 forsøger vi at opdrage dem til, men en studerer på universitetet i (...), en  

 er  

 ejendomsmægler i (...) og to går i skole og ingen af dem ser Danmark som  

 andet  

 end et dejligt ferieland, hvor hele familien bor.
 Selvfølgelig har vi tilknytning til Danmark, det er vores  

 fædreland og derfor ønsker vi også at det sidste barn i familien får et dansk  

 pas, så han også kan rejse ind og ud som det passer ham.
..." Direktoratet har ikke haft yderligere bemærkninger til sagen.
 Til brug for min videre behandling af sagen bad jeg  

 Civilretsdirektoratet om en supplerende udtalelse, særligt vedrørende  

 følgende  

 forhold:
"1.  

  

 Det fremgår  

 af adoptionslovens § 28, at den der har  

  

 bopæl  

  

 her i landet kun kan adoptere efter reglerne i denne lov.
Jeg skal i den  

 forbindelse anmode Civilretsdirektoratet om en nærmere retlig beskrivelse af  

 det bopælsbegreb der anvendes i loven.
2.  

  

 Civilretsdirektoratet  

 meddelte første gang den 2. oktober 1996 at adoptionen ikke var gyldig i  

 Danmark.
I den forbindelse anførte direktoratet en række oplysninger om (A)  

 og (B)'s tilknytning både til Danmark og England.
Det blev oplyst at man  

 havde  

 lagt vægt på disse oplysninger, men direktoratet specificerede ikke nærmere  

 hvad det var der var udslagsgivende for at man mente at de pågældende havde  

 bopæl i Danmark.
 Jeg har forstået på Civilretsdirektoratets udtalelse til mig at  

 baggrunden for ikke at anerkende adoptionen var at adoptanterne på  

 adoptionstidspunktet havde 'til hensigt på et ikke nærmere præciseret  

 tidspunkt at vende tilbage til Danmark', og at de derfor måtte anses for  

 domicilerede  

 her i landet.
Jeg skal på den baggrund anmode Civilretsdirektoratet om en  

 stillingtagen hertil.
I den forbindelse skal jeg henlede direktoratets  

 opmærksomhed på (A) og (B)'s oplysninger over for mig om følgende:
 - At de ejer en helårsbolig i England og alene har et sommerhus i  

 Danmark.
 - At (A)'s arbejde som udsending af en eksportgruppe ophørte i  

 1988, og at han siden har arbejdet som selvstændig.
 - At de ikke havde planer om at vende tilbage.
3.  

  

 I  

 Civilretsdirektoratets andet afslag af 14. oktober 1996 henviste direktoratet  

 til at (A) og (B) i 1991 var blevet gjort opmærksom på at en eventuel  

 adoption  

 i England ikke ville kunne anerkendes efter dansk ret.
Ved brev af 22. januar  

 1997 skrev pågældende til Civilretsdirektoratet for at rette visse  

 misforståelser.  

 Jeg har forstået brevet således at (B) efterfølgende ophørte med sit firma,  

 opgav  

 sin bopæl i Danmark og flyttede til England.
Disse oplysninger stemmer også  

 overens med folkeregisterudskriften hvorefter (B) først står som fraflyttet i  

 1993.
 Som svar på denne henvendelse henviser Civilretsdirektoratet  

 alene til at det er  

  

 domicilforholdet på  

 tidspunktet for adoptionen  

  

 som er afgørende for om en adoption skal  

 gennemføres efter dansk ret.
 Adoptionen af (C) fandt sted i 1996. Tilsyneladende forholder  

 Civilretsdirektoratet sig ikke til om de nye oplysninger som adoptanterne  

 kommer med, har betydning for vurderingen af om de havde bopæl i England på  

 adoptionstidspunktet i 1996. Jeg har indtryk af at direktoratet alene  

 forholder sig til om oplysningerne havde betydning for om de havde bopæl i  

 Danmark i 1990 da de søgte om adoption efter de danske regler.
Jeg skal bede om Civilretsdirektoratets stillingtagen  

 hertil." Civilretsdirektoratet meddelte mig efterfølgende at man havde  

 besluttet at genoptage sagens behandlingen og truffet ny afgørelse hvorefter  

 (A) og (B) på tidspunktet for adoptionen af (C) måtte anses for domicileret i  

 England og adoptionen anerkendtes efter dansk ret.
 Jeg foretog mig herefter ikke mere i sagen.
