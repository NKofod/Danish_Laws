 Da rådigheden over en andelskasses formue var overgået til kurator,  

 var der ikke grundlag for at registrere ledende organer, herunder bestyrelse.
 K1 og K2 har i skrivelse af 11. april 1995 klaget over, at Erhvervs- og  

 Selskabsstyrelsen ved skrivelse af 16. marts 1995 (j.nr. 95-24.344)  

 fastholdt, at styrelsen ved skrivelse af 7. januar 1993 (j.nr. 92-75.768)  

 afviste at registrere en anmeldelse om ændringer i bestyrelsen for A  

 Andelskassen X-by med henvisning til, at andelskassen er under konkurs.
 Sagens omstændigheder:
Den 25. september 1992 afsagde skifteretten i Y-by konkursdekret over A  

 Andelskassen X-by.
Skifterettens afgørelse er siden stadfæstet af Vestre  

 Landsret.
Den 13. november 1992 afholdtes ekstraordinær generalforsamling i  

 andelskassen, hvor der bl. a. valgtes ny bestyrelse.
Den 18. november 1992  

 modtog Erhvervs- og Selskabsstyrelsen orientering fra den ene af  

 andelskassens kuratorer om generalforsamlingens afholdelse og om, at  

 generalforsamlingen efter kuratorernes opfattelse ikke havde været lovlig  

 indvarslet og dermed ikke beslutningsdygtig.
Den 28. december 1992 modtog  

 Erhvervs- og Selskabsstyrelsen anmeldelse om ændringerne i andelskassens  

 bestyrelse.
Anmelder var klageren K1, der samtidig blev anmeldt som det ene  

 af 6 nye af ialt 7 bestyrelsesmedlemmer og som formand for bestyrelsen.
Som  

 bilag til anmeldelsen var vedlagt kopi af referat fra den ekstraordinære  

 generalforsamling.
Ved skrivelse af 7. januar 1993 meddelte Erhvervs- og Selskabsstyrelsen  

 K1, at »da andelskassen er under konkurs og derfor ikke har rådighed  

 over egne midler, kan der ikke ske registrering af ændringen af bestyrelsens  

 sammensætning«.
Afgørelsen indeholdt ikke vejledning om klageadgangen  

 til Erhvervsankenævnet.
I skrivelse af 8. marts 1995 anmodede K1 på ny Erhvervs- og  

 Selskabsstyrelsen om registrering af de anmeldte ændringer af bestyrelsen.
I  

 den påklagede afgørelse af 16. marts 1995 fastholdt Erhvervs- og  

 Selskabsstyrelsen afgørelsen fra den 7. januar 1993 bl. a. under henvisning  

 til:
 »at ethvert selskabsorgans kompetence - således både bestyrelse,  

 direktion samt generalforsamlingens kompetence til valg af  

 bestyrelsesmedlemmer - bortfalder ved konkursdekretets afsigelse, idet  

 kurator træder i samtlige selskabsorganers sted ... Der kan således efter  

 styrelsens opfattelse først afholdes generalforsamling til valg af eventuelle  

 nye bestyrelsesmedlemmer, når boet er sluttet og udleveret til andelskassens  

 generalforsamling eller bestyrelse«.
 Afgørelsen indeholder sædvanlig vejledning om klage til Erhvervsankenævnet  

 inden 4 uger.
 I en redegørelse for sagen af 23. juni 1995 har Erhvervs- og  

 Selskabsstyrelsen udtalt:
 Udtalelse:
»På den ekstraordinære generalforsamling den 13. november 1992 i A  

 ANDELSKASSEN, X-by blev bestyrelsens sammensætning ændret.
Afholdelsen af  

 generalforsamlingen skete efter skifterettens afsigelse af konkursdekret for  

 andelskassen.
Efter konkurslovens § 115, stk. 1, 1. pkt., skal kurator ved udførelsen af  

 sit hverv varetage boets interesser, repræsentere boet under retstvister samt  

 uden ugrundet ophold foretage, hvad der er nødvendigt til boets behandling.  

 Efter styrelsens opfattelse følger heraf, at kurator varetager bestyrelsens  

 og direktionens funktioner samt indtræder i deres hverv.
For tilfælde, hvor  

 selskabet opløses ved likvidation, fremgår dette direkte af  

 aktieselskabslovens § 121, stk. 1, og må så meget desto mere gælde for  

 opløsning ved konkurs, hvor kreditorerne er den primære interessegruppe.
 Af det ovennævnte følger, at der ikke kan registreres ændringer i  

 bestyrelsens sammensætning, idet kurator er trådt i bestyrelsens sted.
 Styrelsen fastholder derfor afgørelserne af 7. januar 1993 og 16. marts  

 1995 i deres helhed. ...
Sagens retlige omstændigheder Afgørelser truffet af Erhvervs- og Selskabsstyrelsen i henhold til bank-  

 og sparekasseloven kan indbringes for Erhvervsministeriets Erhvervsankenævn,  

 jf. § 52 b i lovbekendtgørelse nr. 261 af 12. april 1994 om banker og  

 sparekasser m.v (forkortet bank- og sparekasseloven).
I henhold til bank- og sparekasselovens § 47 b finder de for  

 aktieselskaber gældende opløsningsbestemmelser med de fornødne tillempelser  

 anvendelse på andelskasser.
For opløsning af et aktieselskab ved konkurs  

 gælder bestemmelserne i konkursloven.
Regler for skyldnerens stilling samt  

 boets overtagelse findes i konkurslovens kapitler 11 og 12.
Kurator skal ved udførelsen af sit hverv varetage boets interesser,  

 repræsentere boet under retstvister samt uden ugrundet ophold foretage, hvad  

 der er nødvendigt til boets behandling, jf. konkurslovens § 115, stk. 1, 1.  

 pkt.
Ifølge litteraturen følger heraf, at kurator skal varetage direktionens  

 og bestyrelsens funktioner.
Der kan i denne forbindelse henvises til Mogens  

 Munch: »Konkursloven med kommentarer«, 7. udg. 1993, s. 636 og 646,  

 Bernhard Gomard: »Aktieselskaber og anpartsselskaber«, 2.  

 omarbejdede udg. 1992, s. 319 ff. og Erik Werlauff: »Selskabsret«,  

 2. reviderede udg. 1994, s. 1008 og 1044. Der kan endvidere henvises til  

 erhvervsankenævnets kendelse af 8. december 1994 ... der er refereret i  

 årsberetningen 1994 s. 145 ff.' I klageskrivelsen suppleret ved skrivelse af 26. juli 1995 har klagerne K1  

 og K2 - K2 var medlem af bestyrelsen på tidspunktet for konkursens indtræden  

 og ikke anmeldt fratrådt ved den registreringsnægtede anmeldelse - på  

 bestyrelsens vegne anført, at det efter deres opfattelse ikke fremgår af de  

 henvisninger, Erhvervs- og Selskabsstyrelsen nævner, at der ikke kan  

 registreres en bestyrelse, der er valgt på en ekstraordinær generalforsamling  

 med det formål at rekonstruere selskabet og repræsentere ejerne, der er lig  

 med skyldneren.
Klagerne har i den forbindelse henvist til §§ 196,165,148,151  

 og 128 i konkursloven og §§ 47b og 47c i lov om banker og sparekasser m.v.  

 Når advokat B i skrivelsen af 17. november 1992 til Erhvervs- og  

 Selskabsstyrelsen gør opmærksom på, at den ekstraordinære generalforsamling,  

 hvor der valgtes ny bestyrelse, efter hans opfattelse ikke var lovlig varslet  

 og beslutningsdygtig, må det have været advokat B's opfattelse, at der kunne  

 registreres en ny bestyrelse.
Endelig har klagerne peget på, at den  

 ekstraordinære generalforsamling blev afholdt efter konkursens indtræden uden  

 at nogle af de tilstedeværende advokater gjorde opmærksom på, at man ikke  

 kunne vælge en ny bestyrelse, hvis man skulle følge Erhvervs- og  

 Selskabsstyrelsens praksis.
 Ankenævnet udtaler:
 Da den rådighed over andelskassens formue, som tilkommer kassens ledende  

 organer, generalforsamling, bestyrelse og direktion, efter bank- og  

 sparekasselovens § 47 b, jf. konkurslovens § 29 og § 115 ved konkursen er  

 overgået til kurator, er der ikke grundlag for at registrere ledende organer,  

 herunder bestyrelsen, sålænge konkursen pågår.
 Med disse bemærkninger stadfæstes Erhvervs- og Selskabsstyrelsens  

 afgørelse af 16. marts 1995.
