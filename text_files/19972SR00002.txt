Nr BR 2 Beretning om Folketingets behandling af Schengensager   

 Nr 2 1997-98. 2. samling Afgivet af Europaudvalget Afgivet: 19980507 Efter gennemførelsen af lov nr. 418 af 10. juni 1997 om Danmarks  

 tiltrædelse af Schengenkonventionen har Europaudvalget taget op til  

 drøftelse, hvorledes regeringens orientering af Folketinget om samarbejdet  

 inden for Schengen skal foregå.
En sådan drøftelse var allerede forudset i  

 Europaudvalgets beretning af 27. september 1996, hvor der på side 4 står:  

 »Europaudvalget vil på et senere tidspunkt tage op til drøftelse,  

 hvordan spørgsmål i forbindelse med WTO, Schengen og andre internationale  

 samarbejdsorganisationer skal behandles i Folketinget.« Spørgsmålet er drøftet med justitsministeren under et samråd den 24.  

 oktober 1997, og justitsministeren har ved notits af 27. november 1997  

 stillet forslag til justering af proceduren for orientering af Folketingets  

 Retsudvalg og Europaudvalg forud for møder i Schengens Eksekutivkomite.
Denne  

 notits er optrykt som bilag.
 Det fremgår heraf, at så længe den danske tiltrædelsesaftale ikke er  

 blevet ratificeret af samtlige øvrige Schengenmedlemslande, er Danmark kun  

 observatør i Schengensamarbejdet.
 Det er oplyst, at Eksekutivkomiteen plejer at holde fire møder om året.
 Europaudvalget er bekendt med, at justitsministeren også vil drøfte  

 Schengensager med Folketingets Retsudvalg, men i nærværende beretning er kun  

 behandlet orienteringen af Europaudvalget.
Selv om Schengensamarbejdet er et mellemstatsligt samarbejde og endnu ikke  

 formelt er en del af EU-samarbejdet, er der behov for, at Folketinget holdes  

 løbende orienteret om regeringens deltagelse i dette samarbejde.
I  

 overensstemmelse med forslaget fra justitsministeren er der derfor mellem  

 Europaudvalget og regeringen aftalt nedenstående procedure, som går i retning  

 af den ordning, der gælder i EU-sager, idet der er taget højde for, at der  

 ikke bliver tale om fremsendelse af grundnotater.
1. Forud for møder i Schengens Eksekutivkomite fremsender regeringen  

 aktuelle notater om de punkter, som forventes at komme op på mødet i  

 Eksekutivkomiteen.
Disse notater fremsendes så vidt muligt senest en uge før  

 det under pkt. 2 nævnte møde i Europaudvalget.
2. Det forestående møde i Eksekutivkomiteen sættes på dagsordenen for et  

 ordinært møde i Europaudvalget ugen før mødet i Eksekutivkomiteen.
Her  

 redegør justitsministeren og indenrigsministeren mundtligt for de væsentlige  

 sager, der skal behandles, dvs. efter samme retningslinjer som for EU-sager.
 3. Efter mødet i Eksekutivkomiteen fremsender regeringen en skriftlig  

 redegørelse for forløbet.
 4. Spørgsmålet om eventuel forelæggelse af forhandlingsoplæg i  

 Europaudvalget tages op til drøftelse, når der sker en ændring i Danmarks  

 status i relation til Schengen.
 P.u.v.
Jacob Buksti formand JUSTITSMINISTERIET Bilag Civil- og Politiafdelingen Det Internationale Kontor Den 27. november 1997 NOTITS Forslag til justering af proceduren til orientering af Folketingets  

 Retsudvalg og Europaudvalg forud for møder i Schengens Eksekutiv-komite.
 1. Den nuværende procedure for Schengen-sager.
 Proceduren for orientering af Folketinget i sager vedrørende  

 Schengen-samarbejdet har siden Danmarks indtræden som observatør været som  

 følger:
 1. Sager, der drøftes på møder i Schengens Eksekutiv-komite, er hidtil  

 ikke blevet behandlet i en fast intern regeringsprocedure.
2. Forud for hvert møde i Eksekutiv-komiteen udarbejder Justitsministeriet  

 i samarbejde med Indenrigsministeriet et faktuelt notat til Retsudvalget og  

 Europaudvalget.
Notatet gennemgår i kort form de sager, der skal drøftes på  

 mødet.
Fremsendelsen til Europaudvalget sker via Udenrigsministeriet.
 3. Efter hvert møde i Eksekutiv-komiteen udarbejder Justitsministeriet i  

 samarbejde med Indenrigsministeriet en kort skriftlig orientering om  

 beslutningerne på mødet til de to udvalg.
 2. Den nuværende procedure for EU-sager.
 1. Sager, der behandles på rådsmøder i søjle 3, er underlagt en fast  

 intern regeringsprocedure, hvorefter sagerne forud for hvert rådsmøde  

 forelægges følgende udvalg (i nævnte rækkefølge):
- Forberedelsesudvalget vedr.
Rets- og politisamarbejde - Det Udenrigs- og Sikkerhedspolitiske Embedsmandsudvalg - Regeringens Udenrigspolitiske Udvalg (II).
2. Der udarbejdes af den pågældende ressortminister såkaldte aktuelle  

 notater for hvert af de punkter, som forventes at komme op på rådsmødet.
De  

 aktuelle notater sendes til Retsudvalget og Europaudvalget senest fredag i  

 ugen før ministerens mundtlige forelæggelse af sagerne i de to udvalg.
3. I ugen før rådsmødets afholdelse er ministeren typisk i Retsudvalget om  

 torsdagen og i Europaudvalget om fredagen.
Der udarbejdes talepapir til  

 ministeren, der således gennemgår alle sager - herunder i Europaudvalget med  

 henblik på forhandlingsoplæg.
 4. Efter hvert rådsmøde modtager de to udvalg inden 14 dage en skriftlig  

 orientering om beslutningerne på mødet.
 5. Forberedelserne op til et rådsmøde ser således typisk ud som følger:
 3. Forslag til ændret procedure vedrørende Schengen-sager.
Ved samrådet i Europaudvalget den 24. oktober 1997 tilkendegav  

 justitsministeren, at han var åben overfor at drøfte en justering af  

 proceduren vedr.
Schengen-sager, således at den går i retning af den ordning,  

 der gælder i EU-sager.
 En tilnærmelse af Schengen-proceduren til EU-proceduren vil i forhold til  

 de to folketingsudvalg navnlig indebære følgende to ændringer:
 1. Der skal af ressortministeren udarbejdes egentlige aktuelle notater på  

 hvert af de punkter, som forventes at komme op på mødet i Eksekutiv-komiteen.  

 Dette vil give udvalgene en mere fyldig, skriftlig orientering end den  

 samlede gennemgang, der i øjeblikket gives i form af eet kortfattet notat.
 2. Ministeren skal i ugen forud for hvert møde i Eksekutiv-komiteen møde  

 op i begge udvalg for at redegøre mundtligt for sagerne.
 Dog må der tages det forbehold, at dokumentgangen i Schengen-sagerne er  

 noget mindre regelmæssig end i EU-sagerne, hvilket kan vanskeliggøre  

 overholdelsen af tidsfristerne for oversendelse af aktuelle notater og  

 afholdelse af samråd.
 Danmarks rolle som observatør i Schengen-samarbejdet betyder endvidere, at  

 der som udgangspunkt ikke bliver tale om at forelægge sager for  

 Europaudvalget til egentligt forhandlingsoplæg, så længe den danske  

 tiltrædelsesaftale ikke er blevet ratificeret af samtlige øvrige  

 Schengen-medlemslande.
 Med disse to forbehold vil proceduren imidlertid svare til proceduren for  

 EU-sagerne i søjle 3.
 Ovennævnte forslag til ændring af proceduren i Schengen-sagene fremsættes  

med forbehold for godkendelse i regeringens Udenrigspolitiske Udvalg.
