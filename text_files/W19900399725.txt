 Et medlem var omfattet af undtagelsesreglen i EF-konventionens artikel  

 71, stk. 1, litra b, ii, uanset manglende attest om at være  

 arbejdsløshedsforsikret i Vesttyskland.
 Et medlem skulle i henhold til arbejdsaftale af 10. juni 1988, fra den 1.  

 juli 1988, påbegynde et arbejdsforhold i Stuttgart, Vesttyskland, der skulle  

 vare til den 31. december 1988.
Der opstod imidlertid problemer med den aftalte garantiløn, idet  

 arbejdsgiveren forsøgte at slippe for at betale arbejdsgiverbidrag til staten  

 ved at tilbyde medlemmet et arbejde »sort«.
Da medlemmet nægtede  

 dette, blev han bedt om at forlade arbejdspladsen, hvilket skete med virkning  

 fra den 31. august 1988.
Medlemmet stævnede herefter arbejdsgiveren, og det fremgår af udskrift af  

 17. november 1988 fra Arbeitsgericht (»Arbejdsdomstol«) Stuttgart,  

 at sagen blev forligt.
Medlemmet fik medhold i, at hans ansættelsesforhold  

 skulle have varet til den 31. december 1988. Medlemmet var fritstillet i  

 perioden efter den 27. august 1988 og fik i denne periode udbetalt sin  

 garantiløn på 3.000 DM x 4 = 12.000 DM.
Ved udgangen af december 1988 vendte medlemmet tilbage til Danmark, hvor  

 han den 2. januar 1989 tilmeldte sig arbejdsformidlingen og samtidig  

 henvendte sig i arbejdsløshedskassen.
Den 7. januar 1989 udfyldte han  

 ledighedserklæring.
 Det fremgår af Arbeitsbescheinigung (arbejdsbevis) af 3. april 1989, at  

 medlemmets arbejdsgiver havde oplyst, at medlemmet blev opsagt den 18. august  

 1988 til fratræden den 31. august 1988.
 Det fremgår af attest E 301 af 10. april 1989 fra Arbeitsamt  

 (Arbejdsformidling) Stuttgart, at medlemmet havde været  

 arbejdsløshedsforsikret i perioden 1. juli - 26. august 1988.
 Medlemmets advokat stævnede den 7. august 1989 arbejdsgiveren for  

 Sozialgericht (»Socialdomstol«) Stuttgart med påstand om, at  

 arbejdsgiveren skulle dømmes til at udstede et arbejdsbevis, hvorefter  

 medlemmet havde været ansat frem til den 31. december 1988.
 Arbeitsamt Stuttgart afslog den 6. oktober 1989 at bekræfte medlemmets  

 beskæftigelses- og forsikringsforhold for perioden 27. august -31. december  

 1988, da den affindelsessum, medlemmet havde modtaget for perioden, var  

 skattefri og ikke talte som bidragspligtig løn, jf. § 3, nr. 9, i  

 indkomstskatteloven samt Schaub, Arbejdsretshåndbog.
 Medlemmet ansøgte om fri proces til at føre sag mod sin tidligere  

 arbejdsgiver for at få denne til at afgive de korrekte oplysninger til  

 Arbeitsamt Stuttgart.
 Arbejdsløshedskassen anmodede herefter direktoratet om en udtalelse  

 vedrørende medlemmets dagpengeret efter beskæftigelsen i Vesttyskland.  

 Arbejdsløshedskassen anførte, at det efter dens mening så ud til, at  

 arbejdsgiverens manglende vilje til at udfylde arbejdsbeviset korrekt beroede  

 på, at arbejdsgiveren herved blev forpligtet til at indbetale manglende  

 bidrag til staten i form af skat, arbejdsgiverbidrag og medlemsbidrag til  

 arbejdsløsheds- og pensionsforsikring.
Direktoratet udtalte den 30. november 1989, at direktoratet på baggrund af  

 det i sagen oplyste fra Arbeitsamt Stuttgart lagde til grund, at medlemmet  

 ikke havde været omfattet af arbejdsløshedsforsikringen i Vesttyskland i  

 perioden 27. august - 31. december 1988, hvorfor direktoratet vejledende  

 skulle udtale, at direktoratet ikke fandt, at medlemmet var umiddelbart  

 dagpengeberettiget ved sin hjemkomst til Danmark.
Direktoratet fandt således,  

 at medlemmet kun kunne medregne tilbagelagte forsikrings-og  

 beskæftigelsesperioder i Vesttyskland, hvis disse perioder kunne bekræftes af  

 dette lands forsikringsmyndighed på en attest E 301, jf.
EF-forordning nr.  

 1408/71 af 14. juni 1971 og direktoratets dagældende cirkulære af 11.  

 december 1986 om arbejdsløshedsforsikringsforholdene for vandrende  

 arbejdstagere i EF (EF-forordning nr. 1408/71 og nr. 574/72).
 Sozialgericht Stuttgart dømte den 5. december 1989 medlemmets arbejdsgiver  

 til at udstede et fuldstændigt og rigtigt udfyldt arbejdsbevis.
På baggrund heraf meddelte arbejdsløshedskassen den 21. december 1989  

 medlemmet, at han beklageligvis ikke var dagpengeberettiget, ligesom han ikke  

 var berettiget til medlemskab af den danske arbejdsløshedsforsikring.
For at  

 opnå fornyet ret til medlemskab skulle han præstere arbejde af mere end 300  

 timers varighed inden for en periode på 10 uger.
Medlemmet klagede den 26. december 1989 til direktoratet over denne  

 afgørelse.
Medlemmet anførte, at han stadigvæk førte retssag mod sin  

 tidligere arbejdsgiver for at få et korrekt udfyldt arbejdsbevis.
Det var  

 ikke muligt for medlemmet selv at indbetale bidraget til arbejdsløshedskassen  

 for den omhandlede periode, skønt han gerne ville.
Medlemmet fandt videre, at  

 han havde forholdt sig korrekt, idet han, straks efter at arbejdsforholdet i  

 Vesttyskland var ophørt den 31. december 1988, henvendte sig til  

 arbejdsformidlingen og arbejdsløshedskassen i Danmark og påbegyndte  

 kontingentindbetaling.
 Ved sagens oversendelse til direktoratet den 2. februar 1990 henviste  

 arbejdsløshedskassen til, at medlemmet havde vundet den sag, hvori der blev  

 afsagt dom af Sozialgericht Stuttgart den 5. december 1989. Medlemmet havde i  

 et og alt overholdt reglerne i forbindelse med arbejdstagning i et andet  

 EF-land og var ganske uforskyldt kommet i en situation, hvor han havde mistet  

 medlemskabet af den danske arbejdsløshedsforsikring.
 Direktoratet udtalte den 21. marts 1990, at ifølge EF-forordning nr.  

 1408/71 af 14. juni 1971, artikel 67, er det som hovedregel en betingelse for  

 udbetaling af dagpenge, at den enkelte forsikrede senest har haft  

 forsikrings- og beskæftigelsesperioder i det land, i hvilket ydelserne ønskes  

 udbetalt.
 EF-forordningen giver dog i særlige tilfælde et medlem mulighed for at  

 opnå dagpengeret ved tilbagekomst, uden at forsikrings- og  

 beskæftigelseskravet skal være opfyldt, jf. artikel 71, stk. 1, litra b, ii,  

 og direktoratets dagældende cirkulære af 11. december 1986 om  

 arbejdsløshedsforsikringsforholdene for vandrende arbejdstagere i EF, pkt.  

 III, nr. 1.
 Direktoratet fandt, at medlemmet, uanset at han ikke vendte tilbage til  

 Danmark straks efter sit arbejdsophør i Vesttyskland, var omfattet af  

 bestemmelsen i EF-forordning nr. 1408/71, artikel 71, stk. 1, litra b, ii,  

 jf. ovennævnte cirkulære, således at han ikke skulle tilbagelægge  

 forsikrings- og arbejdsperioder her i landet for at kunne medregne sine  

 tilbagelagte forsikringsperioder i Vesttyskland.
 Medlemmet ville hermed umiddelbart kunne optages i arbejdsløshedskassen  

 ved sin hjemvenden til Danmark.
Direktoratet fandt imidlertid, at medlemmet ifølge EF-forordning nr.  

 1408/71, artikel 67, jf.
EF-forordning nr. 574/72, artikel 80, kun kunne  

 medregne de forsikrings- og beskæftigelsesperioder, der var bekræftet af  

 Arbeitsamt Stuttgart på attest E 301.
 Medlemmet ville hermed kun kunne medregne sine forsikrings- og  

 arbejdsperioder i Vesttyskland i perioden 1. juli - 26. august 1988 til  

 afgørelsen af, om han ifølge de danske regler om arbejdsløshedsforsikring var  

 berettiget til dagpenge.
 Ifølge arbejdsløshedsforsikringslovens § 53 opnås ret til dagpenge efter 1  

 års medlem-skab af en anerkendt arbejdsløshedskasse.
 Da medlemmet ifølge det til sagen oplyste ikke havde været uafbrudt  

 arbejdsløshedsforsikret i et år inden sin hjemvenden til Danmark den 2.  

 januar 1989, ville han først være dagpengeberettiget, når han havde været  

 medlem af arbejdsløshedskassen 1 år efter sin hjemkomst og genindtræden som  

 medlem af arbejdsløshedskassen, og når han iøvrigt opfyldte betingelserne for  

 udbetaling af dagpenge.
Ved indankningen anførte medlemmet bl.a., at på trods af ihærdig  

 arbejdssøgning var det endnu ikke lykkedes ham at opnå erhvervsmæssig  

 beskæftigelse i et omfang, der gav adgang til nyoptagelse i en  

 arbejdsløshedskasse.
Under den sag, der endte med, at der blev indgået forlig  

 ved Arbeitsgericht Stuttgart den 17. november 1988, var medlemmet af sin  

 advokat blevet indskærpet at forblive i Vesttyskland for at kunne stå til  

 rådighed for sin tyske arbejdsgiver.
Den omstændighed at være omfattet af et  

 ansættelsesforhold i perioden 1. juli - 31. december 1988 var alene  

 begrundelsen for, at han pr. 27. august 1988 hverken begærede vesttyske  

 dagpenge eller søgte om optagelse i en dansk arbejdsløshedskasse.
 Direktoratet fandt den 3. maj 1990 ikke grundlag for at ændre sin  

 afgørelse.
 Medlemmet meddelte den 18. juni 1990 ankenævnet, at han havde haft fast  

 bopæl og familie i Danmark siden 1977, hvilken bopæl han havde beholdt i  

 perioden 1. juli -31. december 1988.
 Ankenævnet fandt, at medlemmet ved sin hjemkomst til Danmark var omfattet  

 af EF-forordning nr. 1408/71, artikel 71, stk. 1, litra b, ii, og at han  

 derfor var berettiget til ydelser fra den danske forsikring, som om han  

 senest havde været beskæftiget her.
 Medlemmet var således umiddelbart omfattet af den danske forsikring ved  

 sin tilbagevenden til Danmark.
 Ankenævnet fandt derfor, at medlemmet havde været berettiget til  

 udbetaling af dagpenge i det omfang, han iøvrigt opfyldte betingelserne  

 herfor, herunder arbejdskravet i arbejdsløshedsforsikringslovens § 55.
 Det forhold, at medlemmets arbejdsgiver i Vesttyskland ikke havde været  

 til at formå til at indbetale bidrag til det tyske  

 arbejdsløshedsforsikringssystem for perioden 27. august - 31. december 1988,  

 burde efter ankenævnets opfattelse ikke medføre, at medlemskabet i relation  

 til det danske forsikringssystem skulle anses for afbrudt med den konsekvens,  

 at medlemmet først blev dagpengeberettiget efter 1 år.
 Ankenævnet ændrede således direktoratets afgørelse.
