Bekendtgørelse om gebyrer på byggeområdet fastsat af Trafik-, Bygge- og Boligstyrelsen I medfør af § 25 F, stk. 4, og § 28, stk. 5, i byggeloven, jf. lovbekendtgørelse nr. 1178 af 23. september 2016, fastsættes efter bemyndigelse i henhold til § 18, i bekendtgørelse nr. 453 af 11. maj 2017 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
 Anvendelsesområde m.v.
 § 1. Denne bekendtgørelse fastsætter bestemmelser om gebyrer på byggeområdet fastsat af Trafik-, Bygge- og Boligstyrelsen.
 Stk. 2. Forsikringsselskaber betaler gebyrer for byggeskadeforsikring efter satsen i denne bekendtgørelse.
 Stk. 3. Kommunalbestyrelser, der opkræver et fast gebyr for behandlingen af ansøgninger i henhold til byggeloven, kan maksimalt opkræve gebyr efter satsen i denne bekendtgørelse.
Betaling af gebyrer § 2. Til dækning af Trafik-, Bygge- og Boligstyrelsens udgifter til bearbejdning af oplysninger om eftersyn og kontrol i henhold til byggelovens § 25 F, stk. 3, betaler forsikringsselskaberne et gebyr på 0 kr. til Trafik-, Bygge- og Boligstyrelsen for bebyggelse omfattet af forsikringspligt efter byggelovens § 25 A.
 Stk. 2.  Forsikringsselskaberne skal for hver måned indberette opkrævningsgrundlag for antallet af tegnede byggeskadeforsikringer til Trafik-, Bygge- og Boligstyrelsen senest den 10. dag i den efterfølgende måned.
 Stk. 3. Gebyret anført i stk. 1 opkræves en gang om måneden af Trafik-, Bygge- og Boligstyrelsen med en betalingsfrist på 30 dage på baggrund af forsikringsselskabernes indberetning som angivet i stk. 2.
 § 3. Til dækning af kommunalbestyrelsens udgifter ved behandlingen af ansøgninger i henhold til byggeloven kan kommunalbestyrelsen opkræve et fast gebyr.
 Stk. 2. Gebyret anført i stk. 1, udgør maksimalt 1.038 kr.
Stk. 3. Beløbet anført i stk. 2, reguleres én gang årligt pr. 1. januar med den af Finansministeriet fastsatte sats for det generelle pris- og lønindeks.
Det herefter fremkomne beløb afrundes til nærmeste hele kronebeløb.
Klageadgang § 4. Afgørelser truffet af Trafik-, Bygge- og Boligstyrelsen efter denne bekendtgørelse kan ikke påklages til transport-, bygnings- og boligministeren eller anden administrativ myndighed, jf. bekendtgørelse om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter.
Ikrafttræden og overgangsbestemmelser § 5. Bekendtgørelsen træder i kraft den 1. januar 2018.
 Stk. 2. Bekendtgørelse nr. 1485 af 2. december 2016 om Trafik- og Byggestyrelsens gebyrer på byggeområdet ophæves.
 § 6.  For behandling af ansøgninger i henhold til byggeloven, jf. § 3, beregnes gebyret til kommunalbestyrelsen efter den sats, som er gældende på ansøgningstidspunktet.
