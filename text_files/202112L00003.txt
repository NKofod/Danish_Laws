Fremsat den 6. oktober 2021 af finansministeren (Nicolai Wammen) Forslag til Lov om ændring af lov om Digital Post fra offentlige afsendere (Omstillingsperiode ved overgang til ny Digital Post-løsning) § 1 I lov om Digital Post fra offentlige afsendere, jf. lovbekendtgørelse nr. 686 af 15. april 2021, foretages følgende ændring:
 1. Efter § 10 c indsættes:
»§ 10 d.
Finansministeren kan i forbindelse med skift af leverandør af Digital Post, eller ved overgangen fra et it-system til et andet it-system, beslutte at indføre en omstillingsperiode med ændret eller begrænset adgang til at anvende Digital Post eller med indstillet drift af postløsningen.« § 2 Loven træder i kraft den 17. november 2021.
Bemærkninger til lovforslaget Almindelige bemærkninger 1. Indledning Digital Post er et offentligt it-system, der muliggør, at offentlige myndigheder m.v. kan kommunikere sikkert og digitalt med borgere og virksomheder.
Lov om Digital Post fra offentlige afsendere, herefter benævnt Digital Post-loven, giver offentlige myndigheder m.v. ret til at sende meddelelser, dokumenter m.v. digitalt til borgere og virksomheder med retsvirkning for adressaten.
Borgeren eller virksomheden er dermed forpligtet til at læse sin digitale post fra offentlige afsendere m.v.
 Digital Post har efter lovkrav været i udbud for at sikre en løsning, som er den bedste på markedet i forhold til pris og kvalitet, og en ny leverandør skal dermed levere den kommende postløsning.
Den seneste lovændring, der trådte i kraft den 1. januar 2021, etablerede hjemmel til, at Digitaliseringsstyrelsen i den kommende løsning kan hjemtage systemansvaret for postløsningen.
Digitaliseringsstyrelsen vil herefter som systemejer have det strategiske ejerskab og dermed den fulde beslutningskompetence i forhold til at videreføre postløsningen.
Med lovændringen er der endvidere skabt hjemmel til at flytte borgeres og virksomheders eksisterende post til den til enhver tid eksisterende postløsning, således at borgere og virksomheder fortsat kan se deres eksisterende digitale post.
 For at understøtte en forsvarlig og sikker overgang fra den eksisterende postløsning til den kommende postløsning, er der et teknisk behov for midlertidigt at kunne køre med ændret drift, mens de sidste dele af den eksisterende post flyttes, og det systemtekniske skifte udføres.
Lovforslaget skal sikre hjemmel til, at finansministeren i forbindelse med skift af leverandør af Digital Post, og ved overgangen fra et it-system til et andet it-system, kan beslutte at indføre en omstillingsperiode af midlertidig karakter.
I denne periode kan driften af postløsningen indstilles, eller der kan køres med ændret eller begrænset adgang til at anvende Digital Post, herunder ved at indføre en eventuel overgangsordning med paralleldrift, hvor henholdsvis ældre og nyeste post skal læses i to forskellige postkasser.
 Forslaget hjemler således mulighed for, at der kan etableres foranstaltninger, som skal medvirke til at understøtte en så effektiv og sikker overgang til den nye postløsning som muligt.
2. Lovforslagets hovedpunkter Omstillingsperiode ved overgangen til den kommende Digital Post-løsning 2.1. Gældende ret Digitaliseringsstyrelsen har på baggrund af et udbud indgået kontrakt med Netcompany A/S, om at levere en ny postløsning, som skal erstatte den eksisterende postløsning, som e-Boks A/S er systemansvarlig leverandør af.
Samtidig vil systemansvaret for Digital Post hjemtages af Digitaliseringsstyrelsen, når den kommende postløsning idriftsættes.
I forbindelse med overgangen til den kommende Digital Post-løsning skal alle borgeres og virksomheders eksisterende post flyttes, og alle tilknyttede systemer skal omstilles.
Hjemtagelse og flytning m.v. af Digital Post fremgår af gældende ret, jf. lov nr. 1941 af 15. december 2020 om lov om ændring af lov om Digital Post fra offentlige afsendere (Hjemtagelse til Digitaliseringsstyrelsen af dataansvar, strategisk ejerskab og beslutningskompetence for Digital Post, etablering af visningsklienter og flytning af borgeres og virksomheders post).
Offentlige afsendere, borgere og virksomheder er efter Digital Post-loven som udgangspunkt berettigede til at kommunikere via den digitale postløsning.
Digital post til borgere og virksomheder har desuden retsvirkning, når det er kommet frem til adressaten, hvilket efter Digital Post-lovens § 10 anses for at være på det tidspunkt, hvor meddelelsen er tilgængelig for adressaten i postløsningen.
2.2. Finansministeriets overvejelser og den foreslåede ordning Ved overgangen til den kommende Digital Post-løsning skal alle borgeres og virksomheders eksisterende post flyttes, og alle tilknyttede systemer skal omstilles for, at der kan ske integration til den nye postløsning.
Der er i den sammenhæng behov for af tekniske, funktionelle og sikkerhedsmæssige årsager at kunne indstille driften af postløsningen eller ændre eller begrænse adgangen til at anvende Digital Post midlertidigt, så borgere, virksomheder og offentlige afsendere berøres mindst muligt af flytningen.
I en midlertidig omstillingsperiode vil det af den årsag være nødvendigt at fravige udgangspunktet om, at offentlige afsendere, borgere og virksomheder efter Digital Post-loven er berettigede til at kommunikere via den digitale postløsning.
Der vil forud herfor blive kommunikeret direkte til alle berørte parter i tilstrækkelig tid til, at de kan indrette sig efter den varslede omstillingsperiode.
Offentlige afsendere kan derfor planlægge udsendelse af post på andre tidspunkter eller at anvende andre kommunikationskanaler i de tilfælde, hvor en senere levering af en meddelelse måtte være kritisk.
Der forventes endvidere etableret mulighed for, at offentlige afsendere kan fortsætte med at sende post på vanlig vis i omstillingsperioden, blot med udskudt leveringstidspunkt til efter idriftsættelse af den nye Digital Post-løsning.
Den midlertidige omstillingsperiode vil blive holdt så kort som muligt for at begrænse forstyrrelser i driften med gene for brugerne til følge.
 Digital post, der er kommet frem til adressaten inden omstillingsperioden er igangsat, vil som udgangspunkt have retsvirkning fra fremkomsttidspunktet.
 Såfremt adressaten i omstillingsperioden modtager digital post og ikke kan tilgå denne grundet en ændret eller begrænset adgang i omstillingsperioden, vil fremkomsttidspunktet forrykkes indtil den manglende adgang er ophørt.
 Hvis en borger eller virksomhed modtager et brev fra en myndighed m.v. med en svarfrist, der udløber i omstillingsperioden, og borgeren eller virksomheden ikke kan svare grundet en ændret eller begrænset adgang i omstillingsperioden, vil borgerens eventuelle svar til myndigheden m.v. anses for at være kommet frem rettidigt, såfremt borgeren eller virksomheden sender sit svar, når den manglende adgang er ophørt, og der maksimalt er forløbet det antal dage, hvor brevet ikke var tilgængeligt i omstillingsperioden.
 Borgere og virksomheders retsstilling vil således som udgangspunkt ikke blive forringet ved indførslen af en omstillingsperiode med ændret eller begrænset adgang eller ved indstillet drift af postløsningen, da f.eks. en fristoverskridelse som følge af et senere fremkomsttidspunkt vil bevirke, at retsvirkningen forskydes tilsvarende.
Det kan imidlertid ikke udelukkes, at omstillingsperioden i enkelte tilfælde kan bevirke en forringet retsstilling for adressaten, hvis en begunstigende forvaltningsakt ikke kommer frem i tide til, at adressaten kan drage den berettigede fordel heraf.
Der vil derfor blive taget højde for dette i kommunikationsindsatsen over for de offentlige afsendere, så de ad andre kanaler eller uden for omstillingsperioden kan tage kontakt til borgere og virksomheder, der måtte blive berørt heraf.
 Det foreslås, at finansministeren i forbindelse med skift af leverandør af Digital Post, eller ved overgangen fra et it-system til et andet it-system, kan beslutte at indføre en omstillingsperiode med ændret eller begrænset adgang til at anvende Digital Post eller med indstillet drift af postløsningen.
3.1 Økonomiske konsekvenser og implementeringskonsekvenser for det offentlige 3.1. Organisatoriske samt omstillings- og driftskonsekvenser Det foreslåede lovforslag forventes som udgangspunkt ikke at have økonomiske konsekvenser for det offentlige, da der vil ske kommunikation og oplysning til de offentlige afsendere i tilstrækkelig tid til, at de mest hensigtsmæssigt kan planlægge deres forsendelse af digital post i forhold til omstillingsperioden.
Hvis nogle offentlige myndigheder i højere grad end ellers finder anledning til at udsende fysiske breve i omstillingsperioden, kan dette have nogle administrative og økonomiske konsekvenser, som det dog ikke vurderes muligt at foretage nærmere skøn af.
Der forventes ydermere etableret mulighed for at sende meddelelser med udskudt leveringstidspunkt for at understøtte de offentlige afsenderes behov for at udsende post i omstillingsperioden.
Dermed berøres det daglige arbejde hos de offentlige afsendere mindst muligt, hvis de fortsat kan afsende post, hvorefter meddelelsen lægger sig i kø, indtil det nye system er klar til at levere meddelelsen til adressatens digitale postkasse.
De økonomiske og implementeringsmæssige konsekvenser, som selve omstillingen kræver med hensyn til justering og tilpasning af de offentlige afsenderes it-systemer, så de understøtter den kommende postløsning, er der allerede redegjort for og taget højde for i tidligere lovregulering.
Nærværende lovforslag omfatter alene muligheden for at ændre driften i omstillingsperioden.
 Det skal yderligere bemærkes, at såfremt der sker en forsinkelse af nærværende lovforslag om, at finansministeren kan beslutte indførsel af en omstillingsperiode, forventes det at medføre betydeligt øgede udgifter til at etablere overgangen, såfremt dette måtte medføre en forsinkelse af den planlagte idriftsættelse den 30. november 2021.
3.2. Implementeringskonsekvenser for det offentlige Der gøres opmærksom på de allerede forudsatte implementeringskonsekvenser ved blandt andet flytning og hjemtagelse af Digital Post ifølge bemærkningerne, jf.
Folketingstidende 2020-2021, A, L 47 som fremsat, side 6.
I nærværende lovforslag kan det endvidere oplyses, at den midlertidige omstillingsperiode vil blive holdt så kort som muligt, og for så vidt muligt i forbindelse med en weekend, for at begrænse forstyrrelser i driften med gene for brugerne til følge.
Det kan imidlertid ikke afvises, at det for enkelte offentlige afsendere kan blive nødvendigt at anvende andre kanaler til kommunikation med borgerne i denne periode, men da perioden med ændret drift forventes at blive varslet i rimelig tid, vil de offentlige afsendere have mulighed for at træffe passende forholdsregler forud herfor.
 Den foreslåede bestemmelse er udformet med henblik på, at ordningen fremover kan anvendes i situationer med skift af leverandør af Digital Post eller ved overgangen fra et it-system til et andet it-system, hvor disse forhold tilsiger ændrede driftsvilkår.
 Såfremt behovet for indførelse af en længere periode med ændret drift mod forventning skulle vise sig nødvendigt, vil dette blive meldt ud i tide til, at de offentlige afsendere kan indrette sig derefter, f.eks. for at kunne planlægge fysisk afsendelse af post og foretage telefoniske henvendelser.
Derudover kan der også i medfør af nærværende lovforslag foranstaltes en periode med paralleldrift hos den afgående og den kommende leverandør, hvilket kan være med til at sikre postløsningens hele eller delvise tilgængelighed i omstillingsperioden.
Paralleldrift indebærer ikke en fravigelse af lovens krav om, at der alene skal være én digital postløsning.
 Ved udarbejdelsen af lovforslaget har de syv principper for digitaliseringsklar lovgivning været overvejet.
3.3. Syv principper for digitaliseringsklar lovgivning Det vurderes nedenfor hvorledes, at lovforslaget lever op til principperne for digitaliseringsklar lovgivning og især har fokus på principperne om digital kommunikation, genbrug af data, tryg og sikker datahåndtering samt anvendelse af offentlig infrastruktur.
Efter princip 1 bør lovgivningen være enkel og klar, så den er let at forstå for borgere og virksomheder.
Digitaliseringsstyrelsen vurderer, at den foreslåede mulighed for at indføre en omstillingsperiode er i overensstemmelse med dette princip, da forslaget er baseret på, at de offentlige afsendere kan forberede og indrette sig efter omstillingsperioden for således at tilrettelægge deres kommunikation derefter.
Ligeledes informeres borgere og virksomheder direkte om overgangsperioden, og deres retsstilling forringes som udgangspunkt ikke i forbindelse med omstillingsperioden, jf. afsnit 2.2 ovenfor.
Der vil ske en øget kommunikationsindsats over for de offentlige afsendere, så de kan kommunikere ad andre kanaler med borgere og virksomheder, der måtte blive berørt af heraf.
Det gælder samtidig, at ordningen er af midlertidig karakter.
Efter princip 2 skal lovgivningen understøtte, at der kan kommunikeres digitalt med borgere og virksomheder.
Digitaliseringsstyrelsen vurderer, at lovforslaget er i overensstemmelse med dette princip, da formålet med de gældende regler om Digital Post er, at offentlige afsendere kan kommunikere sikkert og digitalt med borgere og virksomheder.
Da det er udbudsretligt forudsat, at postløsningen med de lovmæssigt fastsatte intervaller skal i offentligt udbud, vil det også ske, at Digital Post med mellemrum skal flyttes fra en leverandør til en anden leverandør.
Det er hensigten med den foreslåede bestemmelse at understøtte dette formål om fortsat at kunne anvende Digital Post til digital kommunikation og at sikre, at borgere og virksomheder fortsat kan få adgang til deres eksisterende digitale postmeddelelser.
Efter princip 3 bør lovgivningen understøtte, at administrationen af lovgivningen kan ske helt eller delvist digitalt (automatisk sagsbehandling) og under hensyntagen til borgernes og virksomhedernes retssikkerhed.
Digitaliseringsstyrelsen vurderer ikke, at princippet er relevant for nærværende lovforslag.
Efter princip 4 bør der være sammenhæng på tværs med ensartede begreber og genbrug af data.
Dette vurderes ikke at være relevant i denne sammenhæng, da det ikke foreslås, at der indføres nye processer eller begreber med omstillingsperioden, men alene at der etableres mulighed for at understøtte overgangen til den kommende Digital Post-løsning.
Princip 5 forudsætter en høj grad af digitalisering og at datasikkerhed prioriteres højt af myndighederne.
Digitaliseringsstyrelsen vurderer, at lovforslaget er i overensstemmelse med dette princip, da formålet med at kunne ændre eller begrænse adgangen til at anvende Digital Post eller indstille driften af postløsningen blandt andet er at sikre en sikkerhedsmæssig forsvarlig overgang til den kommende postløsning, så borgere og virksomheder efterfølgende kan tilgå deres eksisterende post fra offentlige afsendere og anvende løsningen til fortsat at modtage og sende digital post.
Efter princip 6 bør offentlige myndigheder, i det omfang det er muligt og hensigtsmæssigt, anvende eksisterende offentlig infrastruktur, så der sikres størst muligt genbrug og sammenhæng på tværs.
Digital Post udgør i sig selv et kritisk element i den fællesoffentlige infrastruktur.
Digitaliseringsstyrelsen vurderer, at lovforslaget er i overensstemmelse med dette princip, da lovforslaget understøtter overgangen til den kommende postløsning, som skal indgå i et større fællesoffentligt systemlandskab.
Løsningen har sammenhæng til de fællesoffentlige identitets- og sikkerhedsløsninger, NemLog-in og det kommende MitID, samt webløsningerne borger.dk og Virk.
Det sikres i udviklingen af løsningen, at den samlet set etableres som en brugervenlig, sikker og  i relation til den øvrige digitale infrastruktur  sammenhængende løsning, hvilket omstillingsperioden skal understøtte sker forsvarligt.
Efter princip 7 bør der ved udarbejdelse af lovgivningen tages højde for muligheden for efterfølgende kontrol samt forebyggelse af snyd og fejl.
Digitaliseringsstyrelsen vurderer ikke, at princippet er relevant for nærværende lovforslag.
 4. Økonomiske og administrative konsekvenser for erhvervslivet m.v.
Lovforslaget medfører ikke økonomiske og administrative konsekvenser for erhvervslivet.
Får en virksomhed imidlertid behov for at kontakte myndigheder m.v., der ellers er kontaktbare via Digital Post, kan dette muligvis ikke ske i postløsningen under omstillingsperioden, og virksomheden vil i så fald skulle tage kontakt telefonisk eller på anden vis.
Omstillingsperioden vil for så vidt muligt blive placeret i forbindelse med en weekend, hvor det medfører færrest gener for virksomheden.
Det kan imidlertid ikke udelukkes, at omstillingsperioden i enkelte tilfælde kan bevirke en forringet retsstilling for adressaten, hvis en begunstigende forvaltningsakt ikke kommer frem i tide til, at adressaten kan drage den berettigede fordel heraf.
Der vil derfor blive taget højde for dette i kommunikationsindsatsen over for de offentlige afsendere, så de ad andre kanaler eller uden for omstillingsperioden kan tage kontakt til virksomheder, der måtte blive berørt heraf.
Lovforslaget har været forlagt Erhvervsstyrelsens Område for Bedre Regulering (OBR), som har bemærket, at forslaget ikke medfører nye eller ændrede informationsforpligtelser eller oplysningskrav og dermed ingen administrative konsekvenser for dansk erhvervsliv.
OBR bemærker imidlertid, at forslagets § 10 d bemyndiger finansministeren hjemmel til at begrænse adgangen til Digital Post i forbindelse med overgangen til den kommende Digital Post-løsning.
I denne overgangsperiode, hvori datamigrering vil forekomme, vil Digital Post helt eller delvist være utilgængeligt for blandt andet danske virksomheder.
OBR er hertil gjort opmærksom på, at det er uvist hvor længe og i hvilket omfang, at det vil være nødvendigt at begrænse adgangen til serviceplatformen.
 Det er Digitaliseringsstyrelsens vurdering, at principperne for agil erhvervsrettet regulering ikke er relevante for nærværende lovforslag.
5. Administrative konsekvenser for borgerne Lovforslaget har ingen eller få administrative konsekvenser for borgerne.
Hvis en borger konkret får behov for at kontakte myndigheder m.v., der ellers er kontaktbare via Digital Post, kan dette muligvis ikke ske i postløsningen under omstillingsperioden, og der vil i så fald være administrative konsekvenser for borgeren ved at skulle tage kontakt telefonisk eller på anden vis i stedet.
Omstillingsperioden vil for så vidt muligt blive placeret i forbindelse med en weekend, hvor det medfører færrest gener for borgeren.
Det kan imidlertid ikke udelukkes, at omstillingsperioden i enkelte tilfælde kan bevirke en forringet retsstilling for adressaten, hvis en begunstigende forvaltningsakt ikke kommer frem i tide til, at adressaten kan drage den berettigede fordel heraf.
Der vil derfor blive taget højde for dette i kommunikationsindsatsen over for de offentlige afsendere, så de ad andre kanaler eller uden for omstillingsperioden kan tage kontakt til borgere, der måtte blive berørt heraf.
6. Klimamæssige konsekvenser Lovforslaget vurderes ikke at have klimamæssige konsekvenser.
Det kan dog ikke udelukkes, at en lidt højere frekvens af fysisk post fra myndigheder m.v. i omstillingsperioden klimamæssigt kan bevirke et højere CO2-aftryk som resultat af udprintning på papir og udbringning af breve.
Det vurderes imidlertid at være et så begrænset antal, at det ikke er muligt at gøre til genstand for en nærmere analyse på grund af den midlertidige karakter af omstillingsperioden, og fordi myndigheder m.v. får mulighed for at indstille sig på den ændrede drift.
Digitaliseringsstyrelsen vil således gennemføre en forudgående informationsindsats om blandt andet den forventede mulighed for at kunne sende post med udskudt leveringstidspunkt.
7. Miljø- og naturmæssige konsekvenser Lovforslaget vurderes ikke at have miljø- og naturmæssige konsekvenser.
Det kan dog ikke udelukkes, at en forhøjet frekvens af fysisk post fra myndigheder m.v. i omstillingsperioden miljømæssigt kan resultere i en let øget affaldsmængde.
Det vurderes imidlertid at være et så begrænset antal, at det ikke er muligt at gøre til genstand for en nærmere analyse på grund af den midlertidige karakter af omstillingsperioden, og fordi myndigheder m.v. får mulighed for at indstille sig på den ændrede drift.
Digitaliseringsstyrelsen vil således gennemføre en forudgående informationsindsats om blandt andet den forventede mulighed for at kunne sende post med udskudt leveringstidspunkt.
8. Forholdet til EU-retten Lovforslaget indeholder ingen EU-retlige aspekter.
 9. Hørte myndigheder og organisationer m.v.
 Et udkast til lovforslaget har i perioden fra den 6. til den 20. september 2021 været sendt i høring hos følgende myndigheder og organisationer m.v.: ATP, Advokatsamfundet, AE  Arbejderbevægelsen Erhvervsråd, BL - Danmarks almene boliger, Danmarks statistik, Dansk IT, Dansk standard, Forum for digital sikkerhed, Danske advokater, DI Digital, DKCERT, Danske Handicaporganisationer, Dansk Arbejdsgiverforening, Dansk Byggeri, Dansk Erhverv, Dansk Industri, Danske Regioner, Datatilsynet, Den Danske Dommerforening, Det centrale Handicapråd, Håndværksrådet, FDIH  Foreningen for Danske Internethandel, Finans Danmark, Finanstilsynet, Forbrugerrådet Tænk, Foreningen Danske Revisorer, Forsikring og Pension, Landsforeningen ældre sagen, Landbrugsrådet, Landsforeningen for førtidspensionister, IBIZ-center, IT-Brancheforeningen, Institut for menneskerettigheder, IT-Politisk Forening, KMD, KL  Kommunernes Landsforening, KOMBIT, Konkurrence- og forbrugerstyrelsen, Ombudsmanden, Prosa, Forbundet af IT-Professionelle, LOS  De private Sociale tilbud, Microsoft Danmark, Nationalbanken, Nets DanID A/S, Rådet for digital sikkerhed, Rådet for Socialt Udsatte, Telekommunikationsindustrien i Danmark, Psykiatrifonden, Rigsombudsmanden i Grønland, Rigsombudsmanden på Færøerne og Rigsrevisionen.
Bemærkninger til lovforslagets enkelte bestemmelser Til § 1 Til nr. 1.
 Den foreslåede § 10 d er ny.
Offentlige afsendere, borgere og virksomheder er efter henholdsvis § 7 og § 8 i lov om Digital Post som udgangspunkt berettigede til at kommunikere via Digital Post.
Digital post til offentlige afsendere, borgere og virksomheder har desuden retsvirkning, når det er kommet frem til adressaten, hvilket efter lovens § 10, nr. 1, anses for at være på det tidspunkt, hvor meddelelsen er tilgængelig for adressaten i postløsningen.
Efter den gældende § 10 c i Digital Post-loven kan der ske flytning af fysiske personers og juridiske enheders digitale post fra offentlige afsendere i postløsningen. § 10 c blev indført med lov nr. 1941 af 15. december 2020. Heraf fremgik det blandt andet i bemærkningerne, at flytningen af posten er en nødvendig følge af, at det strategiske ejerskab og beslutningskompetence for postløsningen hjemtages af Digitaliseringsstyrelsen, jf.
Folketingstidende 2020-2021, A, L 47 som fremsat, side 20.
 Den gældende lov tager dog ikke stilling til, hvordan de teknisk opståede behov for at ændre i eller indstille driften i en midlertidig omstillingsperiode i forbindelse med flytningen af posten m.v. og idriftsættelsen af en ny postløsning skulle gennemføres.
 Det foreslås i § 10 d, at finansministeren i forbindelse med skift af leverandør af Digital Post eller ved overgangen fra et it-system til et andet it-system, kan beslutte at indføre en omstillingsperiode med ændret eller begrænset adgang til at anvende Digital Post eller indstillet drift af postløsningen.
Den foreslåede ordning skal anvendes til at håndtere omstillingsperioden, hvor borgere, virksomheder og offentlige afsendere midlertidigt kan opleve ændret drift, herunder en begrænset adgang til at anvende Digital Post. Ændringerne kan omfatte paralleldrift, hvor borgere og virksomheder skal læse henholdsvis deres tidligere modtagne post og deres nye post i to forskellige postkasser, og mulighed for at driften af it-systemet indstilles midlertidigt.
Dermed fraviges udgangspunktet om, at offentlige afsendere, borgere og virksomheder er berettigede til at anvende Digital Post.
Foranstaltningerne skal medvirke til at understøtte en så effektiv og sikker overgang til den nye postløsning som muligt.
Digitaliseringsstyrelsen vil i tilfælde af beslutning om indførelse af en omstillingsperiode med ændret drift eller lignende varsle borgere, virksomheder og offentlige afsendere i rimelig tid og orientere om de planlagte ændringer og de forventede konsekvenser for de berørte parter.
Den midlertidige omstillingsperiode vil blive holdt så kort som muligt, for at begrænse forstyrrelser i driften med gene for brugerne til følge.
Efter den gældende § 10, nr. 1, i Digital Post-loven anses meddelelser, der sendes ved anvendelse af Digital Post, for at være kommet frem på det tidspunkt, hvor meddelelsen er tilgængelig for adressaten i løsningen, herunder i en visningsklient.
Med den foreslåede ændring videreføres gældende ret.
Her gælder det, at problemer knyttet til postløsningen, som adressaten ikke har indflydelse på, og som indebærer, at en meddelelse ikke er eller kan blive tilgængelig for adressaten, medfører, at meddelelsen ikke anses for at være kommet frem, før forhindringen er ophørt.
Der henvises til lovforslagets almindelige bemærkninger, afsnit 2.2.
 Med den foreslåede bestemmelse skabes der hjemmel til, at der kan indføres en midlertidig omstillingsperiode ved leverandørskift og flytning af Digital Post-løsningen med henblik på at flytte posten og sikre en hensigtsmæssig overgang mellem it-systemerne.
Til § 2 Det foreslås, at loven skal træde i kraft den 17. november 2021.
 Da Digital Post-loven ikke gælder for Færøerne og Grønland, gælder nærværende lovforslag heller ikke for Færøerne og Grønland.
