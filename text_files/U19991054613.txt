Nyt fra Ankestyrelsen - Højesterets dom om  

 kontanthjælpsmodtageres tilbagebetaling af gæld til det offentlige - af  

 ankechef Kirsten Hannibal Vestre Landsret afsagde i februar 1998 dom om, at bistandsloven  

 måtte fortolkes således, at tilbagebetaling af tilbagebetalingspligtig  

 kontanthjælp kun kunne kræves, når skyldnerens betalingsevne oversteg, hvad  

 der  

 svarede til kontanthjælp.
 Efter at kommunen havde søgt og fået 3.-instansbevilling til at  

 anke sagen til Højesteret, indbragte Ankestyrelsen som mandatar for kommunen  

 Landsrettens afgørelse for Højesteret.
 Højesteret traf den 2. juli 1999 afgørelse om, at der var  

 hjemmel i bistandslovens § 27, stk. 1, (nu aktivlovens § 95, stk.  

 1)  

 til at fastsætte en betalingsordning overfor personer med indtægter på  

 kontanthjælpsniveau.
 Højesteret fastslog samtidig, at der kun kan fastsættes en  

 tilbagebetalingsordning, hvis skyldneren har et væsentligt større  

 rådighedsbeløb end kontanthjælpsmodtagere i almindelighed, f.eks. i tilfælde  

 hvor der er tale om lave boligudgifter eller på grund af frikort på grund af  

 fremførte underskud.
 Der skal således - før der fastsættes en tilbagebetalingsordning  

 - altid ske en konkret vurdering af kontanthjælpsmodtagerens betalingsevne.
 Et flertal af Højesterets dommere fandt, at selv om der i det af  

 kommunen opstillede budget, burde have været medregnet enkelte yderligere  

 udgifter, var der efter en samlet vurdering, ikke fornødent grundlag for at  

 tilsidesætte det skøn, som kommunen havde udøvet i medfør af bistandslovens  

 § 27, stk. 1, med hensyn til familiens betalingsevne.
 Højesteret stadfæstede således byrettens dom.
 Højesterets dom bekræfter, at den administrative praksis,  

 hvorefter det har været lagt til grund, at kommunerne kan kræve  

 tilbagebetaling  

 af kontanthjælpsmodtagere, når deres "rådighedsbeløb" er stort nok,  

 er i overensstemmelse med gældende lovgivning.
