 Gas- og varmeprisudvalget har behandlet spørgsmålet om  

 industrivirksomhedernes prisfastsættelse for overskudsvarme.
 Industrivirksomhedernes prisberegning for overskudsvarme er omfattet af  

 bestemmelserne i varmeforsyningslovens § 27 og de i tilslutning hertil  

 fastsatte særlige regler om driftsmæssige afskrivninger, henlæggelser til  

 nyinvesteringer og forrentning af indskudskapital (bekendtgørelse nr. 589 af  

 17. november 1982). Udvalget har i cirkulæreskrivelser (senest skrivelse af  

 18. august 1982) nærmere redegjort for, hvorledes lovens regler om  

 prisberegning skal anvendes.
I praksis anvender industrivirksomhederne stadig formler af forskellig art  

 ved prisfastsættelsen.
Udvalget har kendskab til, at der i disse formler  

 indgår en række forskellige kalkulationselementer: virkningsgrad, brændværdi,  

 oliepris samt tillæg og rabatter i varierende omfang.
I visse tilfælde indgår  

 olieprisen inklusive den statslige energiafgift som et element i  

 prisberegningen.
Gas- og varmeprisudvalget har vedtaget, at formler til brug for  

 prisberegningen for overskudsvarme, hvori den statslige energiafgift indgår  

 som et element i kalkulationen ikke er i overensstemmelse med  

 varmeforsyningslovens bestemmelser, jfr. lovens § 27. Man skal i øvrigt  

 henvise til, at det i bemærkningerne til lovforslaget i forbindelse med  

 ændringen af loven i juni 1982 er anført: »..., at der i prisen kun kan  

 indregnes sådanne afgifter, som virksomhederne faktisk svarer til  

 staten«.
Udvalget har vedtaget, at give virksomhederne en frist til 1.  

 januar 1984 til at gennemføre de fornødne forhandlinger med deres aftagere om  

 eventuelle nye prisaftaler.
Ved udvalgets afgørelse blev det dog samtidig  

 fastslået, at eventuelle prisforhøjelser for overskudsvarme i den  

 mellemliggende periode ikke kan begrundes i forhøjelser af den statslige  

 energiafgift.
 Andre aftaler om prisberegninger for overskudsvarme må af virksomhederne  

 begrundes i anlæggenes omkostningsforhold som omhandlet i lovens § 27 og den  

 tilhørende afskrivningsbekendtgørelse.
Under henvisning til det ovenfor anførte skal man anmode virksomheden om  

 at fremsende en priskalkulation for 1983 for overskudsvarme, der er i  

 overensstemmelse med de nævnte regler i varmeforsyningslovens § 27 og den  

 tilhørende afskrivningsbekendtgørelse.
Udvalget er opmærksom på at der for  

 leverandører af industriel overskudsvarme kan være særlige vanskeligheder ved  

 opgørelsen af en omkostningsbestemt pris.
Virksomheden bedes derfor nærmere  

 redegøre for, hvilke principper, der er lagt til grund for henføring af  

 omkostninger på produktionen af overskudsvarme.
 Redegørelsen bedes sendt til udvalget senest den 1. maj 1983.
 På given foranledning skal man samtidig henlede virksomhedernes  

 opmærksomhed på anmeldelsesbestemmelserne i varmeforsyningslovens § 28. Især  

 gøres opmærksom på, at ikke anmeldte priser er ugyldige, jfr. lovens § 28,  

 stk. 3.
I medfør af varmeforsyningslovens § 30, stk. 2, jfr. monopollovens § 18  

 indgives klage over udvalgets afgørelse til udvalget, men kan forlanges  

 videresendt senest i løbet af 8 dage til monopol-ankenævnet.
Indgivelse af  

 klage over udvalgets afgørelse har ikke opsættende virkning.
P.
D.
V.
Hans kierkegaard / Jens Carstensen fm.
