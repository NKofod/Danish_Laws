Teknisk forskrift om anvendelse af  

 »tyskertræk«1) I medfør af § 3, § 17, stk. 5, og § 32, stk. 4, i lov om sikkerhed  

 til søs, jf. lovbekendtgørelse nr. 554 af 21. juni 2000, efter  

 samråd med Grønlands Hjemmestyre og efter bemyndigelse fra  

 økonomi- og erhvervsministeren fastsættes:
 § 1. Forskriften finder anvendelse på  

 ethvert skib, som fisker med et arrangement, som i et drej automatisk flytter  

 redskabernes trækpunkt over i den side, hvortil skibet drejer, eller  

 indebærer en risiko herfor, hvis redskaberne får bundhold  

 (»tyskertræk«).
 § 2. Redskaberne skal fra styrepladsen hurtigt  

 kunne frigøres.
 Stk. 2. Redskabernes trækpunkt skal være  

 placeret så lavt som muligt og aldrig højere end  

 lønningen.
 Stk. 3. Skibe bygget før 1. juni 2002 skal opfylde  

 § 2, stk. 1, senest 1. december 2002 og § 2, stk. 2, senest 1. juni 2003.
 § 3. Overtrædelse af § 2 straffes med  

 bøde eller fængsel i indtil 1 år.
Stk. 2. Straffen kan stige til fængsel i indtil 2  

 år, hvis der 1)	ved overtrædelsen er sket skade på liv eller helbred  

 eller fremkaldt fare herfor, 2)	tidligere er afgivet forbud eller påbud for samme eller  

 tilsvarende forhold eller 3)	ved overtrædelsen er opnået eller tilsigtet en  

 økonomisk fordel for den pågældende selv eller  

 andre.
 Stk. 3. Det skal betragtes som en særlig  

 skærpende omstændighed, at der for unge under 18 år er sket  

 skade på liv eller helbred eller fremkaldt fare herfor, jf. stk. 2, nr.  

 1.
 Stk. 4. Sker der ikke konfiskation af udbytte, som er  

 opnået ved overtrædelsen, skal der ved udmåling af  

 bøde, herunder tillægsbøde, tages særligt hensyn  

 til størrelsen af en opnået eller tilsigtet økonomisk  

 fordel.
 Stk. 5. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
Stk. 6. Såfremt forholdet er omfattet af anordning  

 om ikrafttræden for Grønland af lov om sikkerhed til søs,  

 kan der fastsættes foranstaltninger i henhold til kriminalloven for  

 Grønland.
Er overtrædelsen begået af et aktie- eller  

 anpartsselskab, en forening, fond eller lignende, kan selskabet, foreningen,  

 fonden mv. som sådan pålægges bødeansvar.
Er  

 overtrædelsen begået af staten, Grønlands Hjemmestyre, en  

 kommune, et kommunalt fællesskab eller en bygdebestyrelse, kan der  

 pålægges staten, Grønlands Hjemmestyre, kommunen, det  

 kommunale fællesskab eller bygdebestyrelsen bødeansvar.
 § 4. Forskriften træder i kraft den 1. juni  

 2002.
 Stk. 2. Forskriften vil snarest muligt blive indarbejdet  

 i kapitel III i Meddelelser fra Søfartsstyrelsen E og F.
Bemærkninger til teknisk forskrift nr. 3  

 af 16. april 2002 om anvendelse af »tyskertræk« Formålet med et tyskertræk er at forbedre et  

 fiskeskib manøvreevne under trawlfiskeri.
På baggrund af en række forlis og efter  

 behandling i Fiskeskibsudvalget har Søfartsstyrelsen udarbejdet  

 teknisk forskrift nr. 3 af 16. april 2002 om anvendelse af  

 »tyskertræk«.
Reglerne medfører, at alle fiskeskibe, der fisker  

 med tyskertræk, skal have trækpunktet placeret så lavt som  

 muligt og ikke over lønningshøjde, samt at der skal være  

 mulighed for fjernudløsning af trækket.
Ved lønningshøjde i fiskeskibe forstår  

 Søfartsstyrelsen i overensstemmelse med andre af Styrelsens regler  

 maksimalt 1 meter over arbejdsdækket.
Arbejdsdækket er det  

 lavestliggende dæk over dybeste nedlastningsvandlinie.
Et tyskertrækarrangement kan eksempelvis bestå  

 af en blok, der samler trækket fra redskaberne i et punkt, mens skibet  

 trawler.
Blokken kan bevæge sig fra borde til borde på en  

 tværskibs bøjle eller wire, hvorved trækket fra  

 redskaberne kommer til at virke foran den akse, som skibet drejer om, og  

 på den måde hjælper til med at dreje.
Blokken er ofte  

 temmelig højt placeret for at få trawlwirerne til at gå  

 klar af lønning, hæktromler og andet grej.
Dette indebærer  

 en stor risiko for, at skibet f.eks. ved et hold udsættes for et  

 krængende moment, der overstiger skibets stabilitet, hvorfor skibet  

 kæntrer med forlis til følge.
 Reglerne om, at tyskertræk skal placeres så  

 lavt som muligt og ikke højere end lønningshøjde, og at  

 der skal være en slipanordning med fjernudløsning, træder  

 i kraft for nye fiskeskibe, når den tekniske forskrift  

 træder i kraft den 1. juni 2002.
 For eksisterende fiskeskibe træder  

 bestemmelserne om, at fartøjer skal være udstyret med en  

 slipudløsning med fjernudløsning, i kraft den 1. december 2002;  

 mens bestemmelserne om, at tyskertræk skal placeres så lavt som  

 muligt og ikke højere end lønningshøjde, træder i  

 kraft 1. juni 2003.
Søfartsstyrelsen kan give eksisterende skibe en  

 udsættelse med omplaceringen af trækpunktet i de tilfælde,  

 hvor der måtte være særlige problemer med at flytte  

 trækpunktet med henblik på at få tid til at finde en  

 hensigtsmæssig løsning.
Det grønlandske hjemmestyre har  

 meddelt, at de kan tiltræde forslaget, således at bestemmelserne  

 kommer til at gælde for såvel Danmark som Grønland.
 Bestemmelserne i den tekniske forskrift vil snarest muligt  

 blive indarbejdet i kapitel III i Meddelelser fra Søfartsstyrelsen E  

 og F.
Søfartsstyrelsen, den 16. april 2002 Christian Breinholt /Svend Karstensen 1)   	Forskriften har  

 som udkast været notificeret i overensstemmelse med Europaparlamentets  

 og Rådets direktiv 98/34/EF (informationsproceduredirektivet), som  

 ændret senest ved direktiv 98/48/EF.
