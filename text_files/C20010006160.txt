Vejledning til bekendtgørelse om  

 uddannelser, hvortil der kan  

 opnås uddannelsesgodtgørelse og om uddannelsesaktivitet og  

 indberetningspligt Indledning Pr. 1. januar 2001 trådte bekendtgørelse nr.  

 1343 af 18. december 2000 om uddannelser, hvortil der kan opnås  

 uddannelsesgodtgørelse og om uddannelsesaktivitet og  

 indberetningspligt i kraft.
Bekendtgørelsen erstatter:
bekendtgørelse nr. 795 af 20. oktober 1999 om uddannelser,  

 hvortil der kan opnås orlov til uddannelse og  

 uddannelsesgodtgørelse og bekendtgørelse nr. 135 af 13. marts 1996 om  

 uddannelsesaktivitet og indberetningspligt i forbindelse med uddannelser, der  

 følges med uddannelsesgodtgørelse eller med  

 uddannelsesorlovsydelse m.v.
 Baggrunden herfor var, at reglerne om orlov til uddannelse blev  

 ophævet pr. 1. januar 2001.
Bekendtgørelse nr. 1343 af 18. december 2000 om uddannelser,  

 hvortil der kan opnås uddannelsesgodtgørelse og om  

 uddannelsesaktivitet og indberetningspligt vedrører således  

 alene uddannelsesgodtgørelse til ledige.
Herudover er den eneste  

 ændring i forhold til de hidtidige regler, at bestemmelsen om, at der  

 ikke kunne bevilges uddannelsesgodtgørelse til virksomhedsinterne  

 kurser, er taget ud.
 Dette betyder, at der nu kan bevilges uddannelsesgodtgørelse til  

 virksomhedsinterne kurser, såfremt betingelserne i øvrigt er  

 opfyldt, jf. §§ 1-3.
Kapitel 1 omhandler, hvilke uddannelser der kan opnås  

 uddannelsesgodtgørelse til.
Arbejdsformidlingen har fortsat mulighed  

 for, med baggrund i Arbejdsmarkedsrådets retningslinier, at fravige  

 bekendtgørelsens bestemmelser herom.
Kapitel 2 pålægger uddannelsesstederne henholdsvis deltagerne  

 at meddele Arbejdsformidlingen, hvis de ikke møder til undervisningen,  

 ikke afleverer opgaver eller ikke længere møder på  

 uddannelsesstedet m.v.
Disse forhold vil kunne føre til, at  

 arbejdsløshedskassen standser udbetaling af  

 uddannelsesgodtgørelse, og at Arbejdsformidlingen tilbagekalder  

 bevillingen.
 Uddannelsesstedets underretning af Arbejdsformidlingen skal ske på  

 en særlig blanket (AMS1).
 Nedenfor gennemgås de enkelte bestemmelser i  

 bekendtgørelsen.
Kapitel 1   Uddannelsesgodtgørelse til uddannelse til ledige som  

 led i en handlingsplan eller uddannelsesplan Til § 1, nr. 1.
Spørgsmålet om, hvilke uddannelser der kan opnås  

 uddannelsesgodtgørelse til, kan ikke besvares entydigt.
I  

 tvivlstilfælde må ansøgeren selv fremskaffe dokumentation  

 for, at en given uddannelse er omfattet af bekendtgørelsens § 1,  

 nr. 1, enten ved henvendelse til uddannelsesinstitutionen eller til  

 ressortministeriet.
F.eks. vil en kopi af den bekendtgørelse, som  

 fastlægger de nærmere vilkår for uddannelsen, være  

 tilstrækkelig dokumentation.
 For så vidt angår uddannelser, der udbydes efter lov om  

 åben uddannelse, vil de i mange tilfælde være omfattet af  

 § 1. De såkaldt fagspecifikke kurser af 1 til 4 ugers varighed,  

 vil være omfattet af § 1, og der kan derfor opnås  

 uddannelsesgodtgørelse.
 Til § 1, nr. 2.
Det afgørende, når der skal tages stilling til, om en person  

 er omfattet af denne bestemmelse, er den pågældendes  

 forudgående uddannelsesniveau.
Det er ikke afgørende, hvor mange  

 år den pågældende har været under uddannelse, men  

 derimod på hvilket niveau, uddannelsesforløbet helt konkret er  

 afsluttet.
En erhvervsuddannelse vil altid, uanset varigheden og uanset om  

 uddannelsen er påbegyndt efter 9. klasse eller efter en  

 studentereksamen, medføre, at den pågældende har en  

 uddannelse på erhvervsuddannelsesniveau.
Eventuel tvivl om niveauet kan  

 afgøres ud fra Dansk Uddannelses Nomenklatur (DUN).
 Hvis den konkrete vurdering munder ud i, at den pågældendes  

 uddannelsesniveau ligger højere end en erhvervsuddannelse, kan der  

 ikke opnås uddannelsesgodtgørelse til den ønskede  

 uddannelse på en af de i § 1, nr. 2 nævnte  

 uddannelsesinstitutioner.
 Til § 1, nr. 3.
 Såfremt der er tvivl, om den private uddannelse berettiger til SU,  

 eller er godkendt efter lov om arbejdsmarkedsuddannelser, må der - evt.  

 ved uddannelsesinstitutionens hjælp - fremskaffes den nødvendige  

 dokumentation.
 Til § 1, nr. 4.
 Der er fortsat mulighed for, at AF kan tilbyde ledige forløb  

 på dag- og folkehøjskoler, på husholdnings- og  

 håndarbejdsskoler og hos oplysningsforbundene med  

 uddannelsesgodtgørelse og som led i en handlingsplan.
 Til § 1, nr. 5.
Denne bestemmelse giver de faglige organisationer mulighed for at udbyde  

 uddannelser, der er specielt rettet imod deres egne medlemmer, og som tager  

 sigte på at opkvalificere disse til at få beskæftigelse  

 inden for områder, hvor der efter Arbejdsformidlingens vurdering enten  

 aktuelt eller potentielt (og det vil sige maksimalt inden for et år) er  

 mangel på arbejdskraft.
Bestemmelsen tager direkte sigte på at  

 forebygge eller afhjælpe flaskehalssituationer, og da det er  

 skønnet, at de faglige organisationer sidder inde med en særlig  

 viden om, hvilke uddannelsesforløb der skal sammensættes for  

 både at hjælpe ledige tilbage i beskæftigelse og opfylde  

 virksomhedernes kvalifikationskrav, er der åbnet mulighed for, at de  

 faglige organisationer kan stå som kursusudbydere på dette  

 særlige område med den virkning, at der vil kunne bevilges  

 uddannelsesgodtgørelse til uddannelsesforløbene.
 Til § 1, nr. 6.
 Det er en betingelse for, at der kan bevilges  

 uddannelsesgodtgørelse i forbindelse med kurser eller lignende, der  

 udbydes med tilskud i henhold til reglerne om Den Europæiske  

 Socialfond, at tilskuddet er bevilget af danske myndigheder, og ikke af  

 hverken udenlandske eller overnationale instanser.
 Til § 1, nr. 7.
Det er muligt at deltage i uddannelser i udlandet med  

 uddannelsesgodtgørelse, men det er en betingelse, at der er tale om en  

 anerkendt uddannelse.
Det vil sige, at uddannelsen enten skal være  

 oprettet ved lov eller i henhold til lov, eller at det pågældende  

 lands nationale uddannelsesmyndigheder skal have anerkendt uddannelsen eller  

 uddannelsesinstitutionen.
Dokumentationen for, at der er tale om en anerkendt  

 uddannelse, må den ledige i givet fald selv fremskaffe, og  

 såfremt oversættelse er nødvendig, er det også den  

 ledige selv, der må fremskaffe en autoriseret oversættelse til  

 dansk.
Der gøres opmærksom på, at med hensyn til  

 videregående uddannelser i udlandet gælder  

 bekendtgørelsens § 2 også.
Det indebærer, at  

 deltagelse i mellemlange og lange videregående uddannelser kun kan ske  

 på vilkår, der svarer til bestemmelserne om åben uddannelse  

 herhjemme, og det vil bl.a. sige mod betaling af deltagergebyr.
For korte  

 videregående uddannelser gælder, at der enten skal være  

 tale om et uddannelsesforløb, som ikke kræver et  

 forudgående videregående uddannelsesforløb, eller at der  

 også for disse uddannelsers vedkommende opkræves  

 deltagerbetaling, se i øvrigt nærmere under bemærkningerne  

 til § 2.
 Til § 2.
Denne bestemmelse fastlægger, at uddannelsesgodtgørelse ikke  

 umiddelbart kan anvendes til mellemlange og lange videregående  

 uddannelser, uanset inden for hvilket ministeriums lovgivning disse  

 uddannelser er oprettet, og uanset på hvilken uddannelsesinstitution de  

 udbydes.
Kun i de tilfælde, hvor uddannelsen udbydes efter lov om  

 åben uddannelse (inden for Undervisningsministeriets område)  

 eller efter tilsvarende lovgivning (hvilket kan være tilfældet  

 for uddannelser inden for andre ministeriers områder), vil det  

 være muligt at opnå uddannelsesgodtgørelse til en  

 mellemlang eller lang videregående uddannelse.
Spørgsmålet om sidefag, bifag og overbygningsuddannelser, der  

 formelt har status som korte, videregående uddannelser, har givet  

 anledning til tvivl.
Hvis det er muligt at deltage i disse uddannelser uden  

 andre forudsætninger end en uddannelse afsluttet på  

 erhvervsuddannelsesniveau eller en gymnasial uddannelse, er det også  

 umiddelbart muligt at opnå uddannelsesgodtgørelse til  

 forløbene.
Er der derimod tale om, at der kræves en  

 forudgående videregående uddannelse, således at der reelt  

 bliver tale om efter- og videreuddannelse, er det kun muligt at opnå  

 uddannelsesgodtgørelse til disse forløb, hvis de udbydes som  

 åben uddannelse.
 For så vidt angår forløb, der gennemføres som  

 led i en mellemlang eller lang videregående uddannelse - f.eks.  

 basisåret på en videregående uddannelse - gælder det  

 også, at der kun kan opnås uddannelsesgodtgørelse hertil,  

 hvis de udbydes efter reglerne om åben uddannelse.
 Forløb, der gennemføres som led i en mellemlang eller lang  

 videregående uddannelse, og som udbydes i moduliseret form efter  

 reglerne om åben uddannelse, kan der opnås  

 uddannelsesgodtgørelse til.
I tvivlstilfælde påhviler det ansøgeren selv af skaffe  

 dokumentation - evt. ved uddannelsesstedets hjælp - for, at den  

 ønskede uddannelse udbydes efter lov om åben uddannelse eller  

 tilsvarende lovgivning.
Et afgørende kriterium for, om der er tale om  

 åben uddannelse el.lign., vil under alle omstændigheder  

 være, om der er deltagerbetaling knyttet til uddannelsen.
Et andet  

 kriterium vil være, at der er tale om en offentligt godkendt uddannelse  

 i henhold til særlig lovgivning.
Med hensyn til Dansk Uddannelses Nomenklatur (DUN) bemærkes, at  

 denne ikke altid er helt ajourført.
Hvis derfor en ansøger kan  

 dokumentere, f.eks. gennem kontakt til Undervisningsministeriet, at der er  

 sket ændringer i klassificeringen af en bestemt uddannelse, er det  

 denne nyere klassificering, der skal lægges til grund ved  

 afgørelsen af, om uddannelsen kan anses for at være en  

 mellemlang eller lang videregående uddannelse.
For så vidt angår uddannelser under Kulturministeriet inden  

 for skuespil, film og museum, er Dansk Uddannelses Nomenklatur ikke korrekt,  

 og ansøgeren må derfor rette henvendelse til Kulturministeriet i  

 de konkrete tilfælde.
Det er Kulturministeriets vurdering, der er  

 afgørende for, om uddannelsen berettiger til  

 uddannelsesgodtgørelse.
 For så vidt angår den tidligere gældende bestemmelse om  

 virksomhedsinterne kurser, henvises til indledningen til denne  

 vejledning.
 Til § 3.
Bestemmelsen indebærer, at Arbejdsformidlingen ved bevilling af  

 uddannelsesgodtgørelse kan fravige bekendtgørelsens regler for  

 uddannelsesvalget.
Arbejdsformidlingen kan således bevilge  

 uddannelsesgodtgørelse til uddannelser, der ikke er omfattet af  

 bestemmelserne i § 1, og fravige § 2.
 Baggrunden for, at Arbejdsformidlingen har mulighed for at bevilge  

 uddannelsesgodtgørelse til uddannelser, der ikke er omfattet af  

 § 1, og fravige § 2 (i alle tilfælde ud fra et konkret  

 skøn over den lediges ønsker og forudsætninger samt  

 arbejdsmarkedets behov, og med baggrund i retningslinier fastsat af  

 Arbejdsmarkedsrådet), skal søges i et principielt  

 arbejdsmarkedspolitisk hensyn.
Der vil kunne opstå situationer, hvor voksne lediges  

 beskæftigelseschancer skønnes at kunne forbedres  

 væsentligt, såfremt de pågældende får mulighed  

 for f.eks. at afslutte eller påbegynde en mellemlang eller lang  

 videregående uddannelse.
Der kan f.eks. være tale om ledige, som  

 skønnes at have behov for økonomisk at blive hjulpet i gang med  

 en uddannelse, som så senere kan afsluttes med SU eller under  

 åben uddannelse el. lign.
Der kan også være tale om ledige,  

 som tidligere har været i gang med en uddannelse, men som af personlige  

 eller andre årsager har afbrudt uddannelsen.
 Arbejdsformidlingen kan i det hele fravige § 1. Det giver bl.a.  

 mulighed for, at Arbejdsformidlingen kan tilrettelægge  

 uddannelsesforløb, herunder uddannelsespraktik i en virksomhed, for en  

 ledig, der afløser en beskæftiget som led i jobrotation.  

 Ligeledes kan der være tale om, at Arbejdsformidlingen rekvirerer  

 uddannelse fra private firmaer, faglige organisationer m.m.
 Arbejdsmarkedsrådene skal udarbejde nærmere retningslinier for  

 Arbejdsformidlingens administration af bestemmelsen i § 3.  

 Retningslinierne skal være udformet som prioriteringsregler, men  

 må ikke have karakter af egentlige, ufravigelige regler, idet  

 Arbejdsformidlingen skal kunne foretage en konkret vurdering i hvert enkelt  

 tilfælde.
Kapitel 2   Uddannelsesaktivitet og indberetningspligt Til § 4.
 Personkreds:
 Reglerne for uddannelsesaktivitet gælder for følgende  

 personer:
ledige, der modtager uddannelsesgodtgørelse efter en  

 handlingsplan eller uddannelsesplan ledige, der modtager uddannelsesgodtgørelse uden en  

 handlingsplan, jf. aktivbekendtgørelsens § 51,  

 stk. 2.
 Uddannelsesaktivitet:
Ledige på uddannelse er forpligtede til at deltage aktivt i  

 uddannelsen og de dertil knyttede aktiviteter, herunder deltage i  

 obligatorisk undervisning og evt. foreskrevne prøver, aflevere opgaver  

 m.v.
Personer, der under uddannelsen ikke fuldt ud opfylder disse  

 forpligtelser, betragtes dog fortsat som uddannelsesaktive, hvis  

 uddannelsesstedet skønner, at deltagerne kan indhente det  

 forsømte.
Ledige, som ikke påbegynder uddannelsen ikke deltager aktivt i uddannelsen og de dertil knyttede aktiviteter  

 eller ophører med at deltage i uddannelsen i utide opfylder ikke kravet om at deltage aktivt i uddannelsen.
 Til § 5.
 Uddannelsesstedets aktivitetskontrol:
 Som udgangspunkt afgør uddannelsesstederne selv, hvordan og  

 hvornår kontrollen med deltagernes uddannelsesaktivitet skal  

 udføres.
Uddannelsesstedet skal dog løbende kontrollere, at deltageren er  

 aktiv på uddannelsen.
Det skal ske umiddelbart efter, at uddannelsen er  

 begyndt og derefter med jævne mellemrum afhængigt af uddannelsens  

 karakter.
 Uddannelsesstedets underretningspligt:
Uddannelsesstedet skal straks underrette Arbejdsformidlingen,  

 hvis 1)	begyndelsestidspunktet for selve uddannelsen afviger fra, hvad der  

 er oplyst i bevillingen, 2)	sluttidspunktet for selve uddannelsen afviger fra, hvad der er  

 oplyst i bevillingen, 3)	deltageren ikke deltager aktivt i uddannelsen og de dertil knyttede  

 aktiviteter, eller 4)	deltageren i øvrigt ikke opfylder betingelserne.
 Flere uddannelsessteder:
Hvis uddannelsen er sat sammen af dele, der foregår på  

 forskellige uddannelsessteder, aftaler uddannelsesstederne indbyrdes, hvem  

 der skal varetage kontakten til Arbejdsformidlingen.
Det uddannelsessted, der  

 bliver valgt, har underretningspligten over for Arbejdsformidlingen.
 Det vil være hensigtsmæssigt, om uddannelsesstedet, hvor  

 størstedelen af uddannelsen foregår, har underretningspligten  

 over for Arbejdsformidlingen.
 Til § 6.
 Deltagerens underretningspligt:
Ved videregående uddannelser, hvor uddannelsesstedet ikke har  

 mulighed for at kontrollere, om deltageren følger uddannelsen aktivt,  

 har deltageren selv pligt til at underrette Arbejdsformidlingen, hvis  

 uddannelsen ikke påbegyndes, hvis der sker afbrydelse af uddannelsen,  

 eller hvis uddannelsen og de dertil knyttede aktiviteter ikke følges  

 aktivt.
Samme pligt gælder ved deltagelse i uddannelser i udlandet.
 Til § 7.
 Arbejdsformidlingens underretningspligt:
 Når Arbejdsformidlingen modtager underretning om en deltagers  

 manglende uddannelsesaktivitet, skal Arbejdsformidlingen straks underrette  

 deltagerens arbejdsløshedskasse.
 Følger af manglende uddannelsesaktivitet:
 Arbejdsformidlingen træffer afgørelse om, hvorvidt bevilling  

 af tilbuddet om uddannelse med uddannelsesgodtgørelse skal  

 tilbagekaldes.
 Arbejdsløshedskassen træffer afgørelse om at standse  

 udbetaling af uddannelsesgodtgørelse m.v. samt evt. tilbagebetaling  

 heraf, jf. kap. 13 i lov om arbejdsløshedsforsikring m.v.
 Til § 8. stk. 1 og 2.
 Forhold, der ikke medfører underretningspligt:
 Ved 'andre korte afbrydelser, der skyldes uddannelsesstedets forhold'  

 forstås, at skolen holder lukket af andre grunde end egentlige  

 helligdage og sommerferie.
 Ved 'lovligt forfald' forstås korte sygdomsperioder eller andet  

 velbegrundet fravær af kortere varighed, f.eks. deltagelse i begravelse  

 eller barns 1. sygedag.
 Til § 8, stk. 3 og 4.
 Forhold, der medfører underretningspligt:
 Ved 'længerevarende sygdom' forstås sygdomsperioder af mere  

 end 14 dages varighed.
 Når deltageren har konstateret, at sygdomsperioden vil vare mere end  

 14 dage, eller skal deltageren på barsel, skal deltageren straks  

 underrette uddannelsesstedet, Arbejdsformidlingen og  

 arbejdsløshedskassen.
 Ved videregående uddannelser, hvor deltageren selv er forpligtet til  

 at give underretning, skal deltagerens underretning om sygdom m.m. alene ske  

 til Arbejdsformidlingen og arbejdsløshedskassen.
 Ikrafttræden m.m:
 Denne vejledning erstatter Arbejdmarkedsstyrelsens vejledning nr. 55 af  

 27. marts 1996 til Arbejdsministeriets bekendtgørelse om  

 uddannelsesaktivitet og indberetningspligt i forbindelse med uddannelser, der  

 følges med uddannelsesgodtgørelse eller med  

 uddannelsesorlovsydelse m.v. og Arbejdsministeriets vejledning nr. 16 af 7.  

 februar 2000 til Arbejdsministeriets bekendtgørelse om uddannelser,  

 hvortil der kan opnås orlov til uddannelse og  

 uddannelsesgodtgørelse.
 Vejledningen træder i kraft ved offentliggørelsen.
