Betænkning afgivet af Retsudvalget den 10. oktober 2019 Betænkning og indstilling vedrørende valg af midlertidig ombudsmand for Folketinget Folketingets ombudsmand, Jørgen Steen Sørensen, anmodede den 9. september 2019 Folketinget om at måtte fratræde hvervet den 1. november 2019.
 Det fremgår af ombudsmandslovens § 1, stk. 1, at »Efter hvert folketingsvalg samt ved embedsledighed vælger Folketinget en ombudsmand«.
Folketingets Retsudvalg nedsatte på det første udvalgsmøde efter folketingsvalget 2019 et underudvalg med en repræsentant fra hvert af de partier, der er repræsenteret i udvalget.
Underudvalget havde til opgave at fremsætte forslag til Retsudvalget om indstilling om valg af ny ombudsmand.
Underudvalget ønsker at tage højde for den situation, at en nyvalgt ombudsmand først har mulighed for at tiltræde hvervet som Folketingets ombudsmand efter den 1. november 2019, hvor den nuværende ombudsmand fratræder.
Derfor har underudvalget fremsat forslag til Retsudvalget om valg af midlertidig ombudsmand for Folketinget.
1. Indstilling om valg af midlertidig ombudsmand Et enigt underudvalg har foreslået Retsudvalget, at nuværende sætteombudsmand, landsdommer Henrik Bloch Andersen, vælges som midlertidig ombudsmand med virkning fra den 1. november 2019.
 Såfremt der måtte blive behov for en sætteombudsmand, f.eks. i tilfælde af at den midlertidige ombudsmand måtte erklære sig inhabil i en konkret sag, indstiller underudvalget, at Retsudvalget ad hoc udpeger en sætteombudsmand.
2. Hverv Det følger af ombudsmandslovens § 29, stk. 2, at ombudsmanden ikke uden samtykke fra Folketingets Retsudvalg må have hverv i offentlige eller private virksomheder, foretagender eller institutioner.
Retsudvalget vil fortsat være tilbageholdende med at give tilladelse til udøvelse af hverv af den karakter, der kræver samtykke efter ombudsmandsloven, for en nyvalgt ombudsmand.
Under hensyntagen til at der for nærværende er tale om valg af en midlertidig ombudsmand, som forventeligt vil være for en kortere periode, er Retsudvalget i denne situation indstillet på at udvise en større fleksibilitet i forhold til den midlertidige ombudsmands nuværende hverv, der måtte kræve udvalgets samtykke.
Retsudvalget vil dog samtidig opfordre til en vis tilbageholdenhed i forhold til udøvelse af nuværende hverv, ligesom udvalget vil være tilbageholdende med at give samtykke til nye hverv i offentlige eller private virksomheder, foretagender eller institutioner.
Indstilling Af  Retsudvalget Udvalget indstiller, at nuværende sætteombudsmand, landsdommer Henrik Bloch Andersen, vælges som Folketingets ombudsmand fra den 1. november 2019, og indtil en nyvalgt ombudsmand kan tiltræde hvervet.
Flemming Møller Mortensen (S) Jeppe Bruus (S) Julie Skovsby (S) Kasper Roug (S) Rasmus Stoklund (S) Lars Aslan Rasmussen (S) Kristian Hegaard (RV) nfmd.
Nils Sjøberg (RV) Karina Lorentzen Dehnhardt (SF) Lisbeth Bech Poulsen (SF) Rosa Lund (EL) Søren Søndergaard (EL) Sikandar Siddique (ALT) Aaja Chemnitz Larsen (IA) Aki-Matilda Høegh-Dam (SIU) Sjúrður Skaale (JF) Preben Bang Henriksen (V) fmd.
Jan E.
Jørgensen (V) Britt Bager (V) Inger Støjberg (V) Marcus Knuth (V) Michael Aastrup Jensen (V) Karsten Lauritzen (V) Peter Skaarup (DF) Dennis Flydtkjær (DF) Karina Adsbøl (DF) Naser Khader (KF) Mona Juul (KF) Pernille Vermund (NB) Liberal Alliance og Sambandsflokkurin havde ikke medlemmer i udvalget.
