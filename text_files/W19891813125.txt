 Der kunne ikke indrømmes ejeren af et parcelhus nedslag i  

 ejendomsværdien og grundværdien under henvisning til beliggenhed bl.a. som  

 genbo til boliger for mentalt handicappede medborgere.
 A klagede over den af skyldrådet foretagne ansættelse af ejendomsværdien  

 og grundværdien ved 18. almindelige vurdering pr. 1. januar 1986 for et  

 parcelhus med påstand om nedsættelse.
 Klageejendommen omfattede et grundareal på 832 m2 med et i 1983 opført  

 enfamilieshus med et bebygget areal på 140 m2 og en carport på 26 m2.
Til støtte for påstanden gjorde klageren gældende, at ejendomsværdien  

 oversteg handelsværdien, og han henviste bl.a. til, at ejendommen var nabo  

 til en ejendom, der behandlede og hjalp mentalt handicappede.
Disse ca. 20  

 beboere forvildede sig ifølge klageren ofte ind i haverne til folk, og han  

 fandt, at ejendommens beliggenhed i umiddelbar nærhed af institutionen ville  

 trykke en eventuel salgspris.
Endvidere henviste klageren til en påbegyndt  

 grusgravning syd for ejendommen, hvorfra der var tiltagende arbejdsstøj.
Repræsentanter for Landsskatteretten besigtigede klageejendommen.
Det blev  

 herved konstateret, at de boliger, der var beboet af mentalt handicappede, lå  

 skråt over for klagerens ejendom ud til en parkeringsplads, og de var holdt i  

 samme stil som parcelhusene i området.
 Endvidere blev det konstateret, at den af klageren omtalte grusgrav lå på  

 den modsatte side af en motorvej et stykke fra klageejendommen.
 Efter det således oplyste, fandt Landsskatteretten ikke, at der i de af  

 klageren påberåbte forhold var fornødent grundlag for at ændre det af  

 skyldrådet udøvede skøn over ejendoms- og grundværdien.
 De påklagede ansættelser blev herefter stadfæstet.
 (* 1) Afgørelsen er offentliggjort i Skat 1989, nr. 4, side 346.
