 Direktorate udtaler til monopoltilsynet,at matrikulært arbejde i  

 almindelighed ike anses egnet til at udbydes i licitation, men at det ikke  

 kan afvises, at f.eks. visse vejudskillelsessager kan være så veldefinerede,  

 at licitationsprincippet kan anvendes.
Monopoltilsynet har i skrivelse af 21-4-1982, j.nr. 98 VR, bedt om en  

 udtalelse fra matrikeldirektoratet i anledning af, at Skjern kommune har  

 rejst spørgsmål om lovligheden af konkurrencebegrænsende bestemmelser i Den  

 danske Landinspektørforenings kollegiale vedtægter.
I en senere skrivelse af  

 10-6-1982 har tilsynet fremsendt fotokopi af skrivelse af 24-5-1982 fra  

 Kommunernes Landsforening og af skrivelse af 7-6-1982 fra  

 landinspektørfirmaet Topomatic, Silkeborg.
 Skjern kommune udbød den 12-6-1980 landinspektørarbejdet ved matrikulær  

 berigtigelse af nogle offentlige veje i kommunen i licitation blandt 3  

 landinspetørfirmaer på nærmere fastsatte udbudsbetingelser.
Den 18-6-1980 meddelte foreningen kommunen, at man i henhold til de  

 gældende vedtægtsbestemmelser havde pålagt foreningens medlemmer at afholde  

 sig fra at deltage i såvel den her omhandlede som enhver anden lignende  

 licitation.
Foreningen gjorde samtidig opmærksom på, at landinspektører er  

 forpligtede til - på forlangende - at udarbejde kvalificerede overslag over  

 forventede samlede udgifter.
 Kommunen ændrede herefter udbudsmaterialet over for de 3  

 landinspektørfirmaer, således at der i stedet for tilbud ønskedes  

 kvalificerede overslag over udførelse af de i det tidligere fremsendte  

 materiale beskrevne arbejder.
 I landinspektørforeningens kollegiale vedtægter er der senere indført  

 bestemmelse om, at medlemmerne ikke må deltage i licitation eller lignende  

 honorarkonkurrence om udførelsen af arbejder, der kræver beskikkelse som  

 landinspektør.
 I denne anledning skal direktoratet udtale følgende:
Matrikulære arbejder har en særlig karakter, idet de danner grundlag for  

 matriklens registrering af landets ejendomme og af de forandringer, der sker  

 ved udstykning m.v.
Matriklens oplysninger er samtidig grundlaget for  

 tinglysnings- og vurderingsregister m.m.
Der henvises til gældende regler i  

 landinspektørlovens bestemmelser (lovbekendtgørelse nr. 390 af 12-7-1977) og  

 til udstykningslovens og udstykningsbekendtgørelsens forskrifter  

 (lovbekendtgørelse nr. 6 af 7-1-1977 og bekendtgørelse nr. 129 af 23-3-1982).
I matrikulære arbejder indgår både tekniske arbejder i form af opmåling,  

 beregninger og kortarbejde m.v. og juridisk- matrikulære opgaver i  

 forbindelse med skelbestemmelse, herunder afsætning af ældre skel og  

 afholdelse af egentlige skelsætningsforretninger.
De juridisk-matrikulære  

 dele af arbejdet omfatter også stillingtagen til vejrets- og servitutforhold,  

 behandling af matrikulære sager i forhold til arealanvendelseslovgivningen og  

 rådgivning af klienter og naboejere.
 Det vil ikke altid være muligt på forhånd at vide, hvilke arbejder der  

 skal udføres, idet f.eks. problemer omkring afsætning af ældre skel og  

 eventuel berigtigelse af matriklens dokumenter i visse tilfælde først vil  

 vise sig i forbindelse med de øvrige arbejders udførelse og i givet fald også  

 vil påvirke omfanget af de tekniske arbejder.
 Det kan iøvrigt oplyses, at det matrikulære arbejde i Danmark i  

 forbindelse med overvejelser om fri etableringsret inden for EF-området har  

 været karakteriseret som udøvelse af en form for offentlig myndighed.
Direktoratet frygter en anvendelse af licitationsprincippet vil kunne føre  

 til nedsættelse af kvaliteten af matrikulære arbejder.
Direktoratets kontrol  

 af landinspektørernes arbejde omfatter ikke en markkontrol, og fejl eller  

 forsømmelighed ved markarbejderne vil derfor ikke altid kunne kontrolleres i  

 forbindelse med sagernes behandling i direktoratet.
Hvis fejl og mangler konstateres ved direktorates behandling af sagen, vil  

 direktoratet stille krav til landinspektøren om ændring og forbedring af  

 arbejdet.
Fører dette ikke til et tilfredsstillende resultat, må diretkoratet  

 afvise at notere de matrikulære forandriger i matriklen.
Fejl og mangler, der ikke kan konstateres ved direktoratets behandling af  

 sagen, vil føre til en forringelse af ejendomsregistreringen.
Det bemærkes i  

 denne forbindelse, at hvis fejlene opdages på et senere tidspunkt kan det på  

 grund af omkostningerne for grundejerne og det offentlige være vanskeligt at  

 få dem berigtiget.
Direktoratet finder på denne baggrund, at matrikulære arbejder i  

 almindelighed ikke er egnede til at udbydes i licitation.
Det kan dog ikke  

 afvises, at nogle matrikulære arbejder, f.eks. visse vejudskillelsessager,  

 kan være så veldefinerede, at licitationsprincippet kan anvendes.
Efter  

 direktoratets opfattelse må dette dog forudsætte, at der foreligger et  

 kvalificeret og fyldestgørende udbudsmateriale, at udbudsmaterialet tager  

 hensyn til de krav, der fra matrikeldirektoratets side stilles til  

 matrikulære arbejders udførelse, og at der fra landinspektørens side kan  

 tages forbehold om særskilt betaling for ordning af skelproblemer m.v., der  

 opstår under arbejdets udførelse.
 Direktoratet finder, at problemerne omkring anvendelse af  

 licitationsprincippet på sager om udskillelse af offentlige veje i givet fald  

 bør søges løst ved et nærmere samarbejde mellem de berørte myndigheder, de  

 kommunale organisationer og Den danske Landinspetørforening med henblik på  

 udarbejdelse af en generel vejledning.
 Med hensyn til den af monopoltilsynet med skrivelse af 10-6-1982  

 fremsendte skrivelse fra landinspektørfirmaet Topomatic, Silkeborg ved  

 landinspektør Erik Lund, skal direktoratet udtale følgende:
 Som det fremgår af landinspektør Lunds skrivelse er topometret et  

 opmålingsinstrument, som han har udviklet med stor personlig indsats.
Matrikeldirektoratet har tidligere vurderet resultatet af målinger, der er  

 udført med instrumentet, og har fundet nøjagtigheden acceptabel.
Der er efter  

 direktoratets opfattelse tale om et af mange instrumenter, der står til  

 rådighed ved opmålingsarbejder, med fordele og mangler, der varierer med  

 opgavernes forskellige karakter og operatørernes forskellige viden og  

 erfaring.
 De praktiserende landinspektører er efter direktorates opfattelse  

 velorienterede om nye opmålingsinstrumenter og -metoder, og de har i vidt  

 omfang investeret i fornyelser på området.
 Ligesåvel, som der er opgaver, til hvis løsning topometret er velegnet, er  

 der opgaver, til hvis løsning andre instrumenter bør foretrækkes.
Karakteristisk for topometermålingen er, at det direkte måleresultat er en  

 grafisk afbildning.
Dette er ofte det ønskede resultat ved tekniske målinger,  

 som f.eks. de omtalte målinger for Esbjerg og Herning kommuner.
 Skal resultatet af målingerne fremstå også med et nummerisk resultat, som  

 f.eks. ved matrikulære arbejder, må afbildningen digitaliseres, hvilket  

 forøger udgifter og unøjagtighed.
 I sådanne tilfælde kan andre metoder være at foretrække.
 Direktoratet finder iøvrigt ikke at have grundlag for at bedømme  

 landinspektør Lunds udtalelser om de økonomiske fordele ved topometermåling.
