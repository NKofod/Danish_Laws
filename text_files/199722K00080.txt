Nr LSF 80 Forslag til Lov om ændring af lov om orlov (Børnepasningsorlov) Fremsat af Ole Sohn (SF) Anne Baastrup (SF) Aage Frandsen (SF) Jes Lunde  

 (SF) den 28. april 1998 § 1 I lov om orlov, jf. lovbekendtgørelse nr. 5 af 8. januar 1996, som ændret  

 senest ved § 4 i lov nr. 127 af 25. februar 1998, foretages følgende  

 ændringer:
1. I § 15, stk. 18, ændres »70 pct.« til:  

 »80 pct.« 2. § 15, stk. 9 og 10, ophæves.
 Stk. 11 og 12 bliver herefter stk. 9 og 10.
§ 2 Loven træder i kraft den 1. januar 1999.
Bemærkninger til lovforslaget Almindelige bemærkninger 1. Baggrund Børnefamiliernes vilkår blev et fremtrædende tema i den seneste valgkamp,  

 og forældrenes muligheder for at få mere tid sammen med børnene kom særlig i  

 fokus.
De politiske partier fremsatte en række forskellige mere vidtgående  

 reformforslag.
SF fremsatte således forslag om bl.a. en bedre og mere  

 fleksibel børnepasningsorlov.
På mange vælgermøder og i den offentlige debat  

 under valgkampen var der stor interesse for forslagene.
Men samtidig var  

 mange forundret over, at en række af de partier, der stod parat med nye  

 løfter til børnefamilierne, tidligere har stemt for at forringe satsen i den  

 nuværende børnepasningsorlovsordning til 60 pct. af de maksimale dagpenge.
Denne kontrast mellem valgløfter og tidligere praksis i Folketinget bør  

 ikke få vælgerne til at drage den konklusion, at så bliver valgkampens mange  

 løfter heller ikke til andet end nye forringelser.
Derfor bør Folketinget  

 hurtigst muligt afprøve, om det Folketing, der er valgt på grundlag af en  

 valgkamp med børnefamiliernes vilkår som centralt tema, er parat til at  

 fjerne de gennemførte forringelser af satserne for børnepasningsorlov.
SF ønsker på længere sigt, at satsen for børnepasningsorlov har samme  

 niveau som det maksimale dagpengeniveau.
Men når SF på indeværende tidspunkt  

 foreslår en forhøjelse til 80 pct. af de maksimale dagpenge, skyldes det  

 ønsket om hurtigt at få gennemført en forbedring, som flere partier har  

 tilsluttet sig under valgkampen.
Hurtig gennemførelse af en markant  

 forbedring vil være et afgørende signal til de mange vælgere, der for  

 øjeblikket afventer, hvorvidt partiers mange valgløfter omsættes til konkret  

 politik.
Samtidig vil det være et rigtigt og nødvendigt politisk signal til  

 dem, der forbereder forslag til finanslov for 1999.
SF ønsker ikke blot en bedre, men også en mere fleksibel  

 børnepasningsorlov, og SF fremlagde i valgkampen en konkret model hertil.
Når  

 SF ikke allerede nu, men først til oktober fremsætter et konkret forslag  

 vedrørende en mere fleksibel børnepasningsorlov, skyldes det både et ønske om  

 hurtigt at få gennemført fremskridt og et ønske om, at Folketingets debat om  

 SF's mere vidtgående ideer om en fleksibel børnepasningsorlov bliver både  

 grundig og konstruktiv.
2. Lovforslagets indhold Lovforslaget indebærer en ensartet regulering af samtlige satser for  

 børnepasningsorlov fra 60 pct. til 80 pct. af arbejdsløshedsdagpengenes  

 højeste beløb i henhold til henholdsvis § 47 og § 70 i lov om  

 arbejdsløshedsforsikring m.v. Ændringen foreslås gennemført med virkning fra  

 1. januar 1999.
3. Administrative konsekvenser Da der udelukkende er tale om ensartede satsændringer for samtlige  

 grupper, der kan oppebære børnepasningsorlovsydelse, og da ændringen tænkes  

 gennemført med 56 måneder til implementering, vil der ikke være tale om  

 nævneværdige administrative konsekvenser.
4. Økonomiske konsekvenser Ændringen vil få økonomiske konsekvenser.
De statslige udgifter til den  

 enkelte modtager af børnepasningsorlovsydelse vil stige med 33 pct.
De øgede  

 satser må forventes at medføre, at flere forældrene til børn i alderen 08 år  

 vil være motiveret til at søge børnepasningsorlov.
Omfanget heraf må  

 forventes at være afhængig af bl.a. udviklingen i mulighederne for at få  

 kommunale pasningstilbud.
Hvis det af SF fremsatte beslutningsforslag herom  

 vedtages, må det forventes at mindske den gruppe, som på grund af manglende  

 børnepasningsmuligheder overvejer at vælge børnepasningsorlov.
Omfanget af udnyttelsen af en bedre børnepasningsorlov må endvidere  

 forventes at afhænge af udviklingen i arbejdsløsheden, ligesom omfanget af  

 udnyttelsen omvendt vil påvirke udviklingen i omkostningerne til  

 arbejdsløshedsforsikring og kontanthjælp.
Den relative andel af forældre på  

 børnepasningsorlov har hidtil været større blandt arbejdsløse end blandt  

 beskæftigede.
Dette var også tilfældet, da ydelsessatsen var 80 pct.
Den foreslåede forhøjelse må forventes at påvirke den kommunale økonomi i  

 positiv retning, idet behovet for børnepasningstilbud vil mindskes med øget  

 brug af ordningen.
Hertil kommer muligheden for, at kommunernes udgifter til  

 kontanthjælp med de gældende refusionsregler vil mindskes mere, end  

 kommunernes udgift til orlovsydelse til kontanthjælpsmodtagere vil vokse.
5. Miljømæssige konsekvenser Ændringen må forventes at få en positiv miljømæssig effekt.
Den forventede  

 øgede brug af ordningen vil indebære en samfundsmæssig omprioritering fra  

 materielt forbrug til øget fritid.
Denne drejning fra ting til tid må samlet  

 set forventes at have en positiv miljøeffekt.
Bemærkninger til lovforslagets enkelte bestemmelser Til § 1 Til nr. 1 Det foreslås, at satsen sættes op til 80 pct.
Satsen har med virkning fra  

 den 1. april 1997 været nedsat til 60 pct., jf. § 15, stk. 9.
Til nr. 2 Konsekvens af den under nr. 1 foreslåede ændring.
Til § 2 De nye satser foreslås at skulle gælde fra den 1. januar 1999.
Skriftlig fremsættelse Ole Sohn (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om orlov. (Børnepasningsorlov).
(Lovforslag nr.
L 80).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
