Fremsat den 16. april 2013 af Karsten Nonbo (V), Karsten Lauritzen (V), Kristian Pihl Lorentzen (V), Kim Christiansen (DF) og Leif Mikkelsen (LA) Forslag til folketingsbeslutning om ændring af hastighedsgrænser og anvendelse af automatisk fartkontrol på farlige steder i trafikken Folketinget pålægger regeringen inden udgangen af 2013 at fremsætte forslag til ændring af færdselsloven, som tillader lastbiler, campingvogne, trailere, traktorer og elcykler at køre med de nedenfor anførte hastigheder på de nedenfor anførte vejtyper, idet det forudsættes, at køretøjerne er synede og særligt godkendte hertil.
 Endvidere pålægges regeringen inden udgangen af juni 2013 at følge op på det igangværende forsøg med differentieret hastighed på udvalgte, sikre landevejstrækninger.
Endelig pålægges regeringen at igangsætte brug af ubemandede mobile stærekasser på de farlige steder i trafikken efter svensk forbillede.
Målet er at få farten sat ned på de farlige steder i trafikken.
Målet er ikke at få flere penge i statskassen ved udstedelse af fartbøder.
Bemærkninger til forslaget Det er forslagsstillernes overbevisning, at trafikmoralen og motivationen til at overholde gældende hastighedsgrænser generelt styrkes, hvis man tillader fornuftige og logiske hastighedsgrænser.
Det vil i sidste ende styrke trafiksikkerheden.
Det sås tydeligt, da VK-regeringen med støtte fra Dansk Folkeparti i 2005 tillod en højere hastighed for personbiler på motorveje.
Antallet af dræbte på motorveje i tidsrummet 1995-2005 lå mellem 30 og 45 årligt, medens antallet siden 2005 faldet hvert år til under 30, uagtet at der i mellemtiden er åbnet flere strækninger.
Denne lovændring har flere partier bakket op om siden.
 Det er forslagsstillernes opfattelse, at en tilpasning af hastighedsgrænserne desuden vil sikre et bedre flow i trafikken, hvilket bidrager til at styrke trafiksikkerheden og mobiliteten.
 På denne baggrund foreslås, at hastighedsgrænserne ændres således for nedennævnte køretøjer:
1. På motorveje tillades køretøjer, som trækker campingvogne og trailere samt mobilhomes at køre med en hastighed på 100 km/t. efter samme regler, som er gældende i Tyskland.
Det vil sige at hvert enkelt køretøj skal være særligt synet og godkendt til denne hastighed, og ligeledes skal den tilladte hastighed fremgå ved skiltning bag på køretøjet.
Traileren skal endvidere være enten tom, en lukket kasse med høje sider eller totalt tildækket med presenning, såfremt den er belæsset.
En sådan tilpasning af den maksimale hastighed for campingvogne og trailere vil sammen med regeringens forslag om Tempo 100 for busser give et mere ensrettet flow og dermed øge trafiksikkerheden og fremkommeligheden på motorvejsnettet.
Som en sidegevinst motiveres førere af trailere til at læsse og overdække traileren noget bedre, end tilfældet generelt er i dag.
Der tabes desværre mange effekter fra trailere, som ikke er læsset forsvarligt.
2. Lastbiler, busser og mobilhomes tillades i bymæssig bebyggelse at måtte køre med samme hastighed som personbiler, såfremt strækningen er skiltet med en højere hastighed end de normalt tilladte 50 km/t.  dog ej højere end lastbilens normalt højeste tilladte hastighed.
Herved undgås overhalinger fra personbiler, som ønsker at køre den tilladte opskiltede hastighed  ja, det undgås ligefrem, at utålmodige bilister dytter eller udøver chikane i deres uvidenhed om, at lastbiler i dag kun må køre 50 km/t. i bymæssig bebyggelse, selv om hastighedsgrænsen lokalt er opskiltet.
3. Traktorer tillades på alle vejstrækninger en hastighed på 40 km/t. som i langt de fleste lande i EU.
Kun i tre andre lande i EU tillades ikke højere hastighed end 30 km/t. , medens normalhastigheden er 40 km/t. for de fleste lande, og enkelte lande tillader endda traktorer at køre 50 km/t.
Det er også her en forudsætning, at traktorerne er godkendt til denne hastighed.
4. Eldrevne cykler tillades en hastighed på 30 km/t. , ganske som små knallerter.
Dette skal især ses i lyset af, at mange cyklister kører med en større hastighed end 30 km/t.
Målet er at styrke sikkerheden og fremdriften på cykelstierne, hvor eldrevne cykler med deres nuværende lave hastighed på max. 25 km/t. ofte hæmmer fremdriften.
Udbredelse af differentieret hastighed Regeringen pålægges endvidere til inden udgangen af juni 2013 at gennemføre en evaluering af det igangsatte forsøg med differentieret hastighed på udvalgte sikre strækninger på statsvejnettet, hvor hastigheden er hævet til 90 km/t.
Herunder afdækkes det, om forsøget har givet anledning til alvorlige ulykker.
Såfremt denne evaluering ikke dokumenterer flere ulykker, opfordres regeringen til snarest at initiere udbredelsen af differentieret hastighed til flere sikre statslige og kommunale landeveje.
På tilsvarende vis opfordres regeringen til at gennemgå alle motorvejsstrækninger med det mål, at der bliver flere strækninger, hvor hastigheden ikke skiltes ned fra den generelle hastighedsgrænse på 130 km/t.
Derved følges op på de positive erfaringer med den generelle forøgelse af hastigheden på motorveje fra 110 til 130 km/t.
Styrkelse af trafiksikkerheden og personligt ansvar Endelig pålægges regeringen at iværksætte brug af ubemandede mobile stærekasser efter svensk forbillede, hvor de er monteret på trailere, der muliggør flytning flere gange i døgnet.
Målet er at få farten sat ned på de farlige steder i trafikken, så der sker færre alvorlige ulykker.
Målet er således ikke at få flere penge i statskassen ved udstedelse af fartbøder.
Derfor foreslås det, at de mobile stærekasser opstilles på farlige steder i trafikken såsom uoverskuelige vejkryds og ved vejarbejde, idet de altid ledsages af tydelig skiltning med »lejlighedsvis fartkontrol«.
Derved gives trafikanterne et tydeligt signal om, at der med de foreslåede hastighedsændringer følger et endnu større krav om ansvarlighed hos den enkelte.
Skriftlig fremsættelse Karsten Nonbo (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af hastighedsgrænser og anvendelse af automatisk fartkontrol på farlige steder i trafikken.
(Beslutningsforslag nr.
B 121) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
