 Den, der har været anholdt eller varetægtsfængslet som led i en  

 strafferetlig forfølgning, har i henhold til retsplejelovens § 1018a krav på  

 erstatning for den derved tilføjede skade, såfremt påtale opgives eller  

 tiltalte frifindes.
 Erstatning ydes for økonomisk skade samt for lidelse, tort, ulempe og  

 forstyrrelse eller ødelæggelse af stilling og forhold.
 Erstatning for ikke-økonomisk skade (tort m.v.) ydes efter administrativ  

 praksis normalt med et standardmæssigt beløb pr. dag.
 I min meddelelse nr. 5/1982 gav jeg på baggrund af en højesteretsdom af 1.  

 februar 1982 nærmere oplysninger om, hvilke beløb der fremtidigt ville kunne  

 forventes imødekommet administrativt som erstatning for ikke-økonomisk skade.
 Den retspraksis og administrative praksis, der har dannet sig i tiden  

 efter Højesterets nævnte afgørelse, har givet mig anledning til at fastsætte  

 følgende principper, der træder i stedet for retningslinierne i meddellelse  

 nr. 5/1982:
 1. Krav om erstatning for ikke-økonomisk skade i  

 henhold til retsplejelovens § 1018a vil fremtidig kunne forventes imødekommet  

 administrativt med følgende beløb, såfremt der ikke er grundlag for at  

 antage, at den pågældende ved sit eget forhold har givet anledning til  

 foranstaltningerne, jfr. retsplejelovens § 1018a, stk.3:
Under særlige omstændigheder, f.eks. på grund af sigtelsens karakter eller  

 anvendelse af isolation, kan de ovenfor angivne retningslinier for  

 erstatningsberegningen fraviges.
Hvorvidt dette bør ske, må afhænge af en  

 konkret vurdering af den foreliggende situation.
Anvendelse af isolation  

 under varetægtsfængslingen kan dog i almindelighed forventes at medføre, at  

 erstatningsbeløbet forhøjes til 400 kr. pr. dag for den periode, hvor  

 isolationen har været anvendt.
 2. Domstolene har i en række sager taget stilling til  

 spørgsmålet om salær til den advokat, der på den erstatningssøgendes vegne  

 fremsætter og forhandler erstatningskravet.
 På baggrund af den foreliggende retspraksis kan det oplyses, at sådanne  

 salærkrav for arbejde, der med rimelighed har været udført i denne  

 forbindelse, i almindelighed vil kunne forventes imødekommet.
Såfremt den pågældende advokat allerede har fået tillagt salær som  

 beskikket forsvarer under straffesagen, og det med erstatningskravet  

 forbundne merarbejde har været af ubetydelig karakter i forhold til det  

 arbejde, der tidligere har været vederlagt, kan yderligere salærkrav dog ikke  

 forventes imødekommet.
Dette gælder således normalt, hvor der efter  

 frifindende dom alene er fremsat krav om erstatning under henvisning til de  

 foran anførte vejledende takster.
Salæret vil blive beregnet i Rigsadvokaturen på grundlag af de af retterne  

 efter forhandling med Advokatrådet vedtagne vejledende takster til forsvarere  

 i straffesager.
Anklagemyndigheden bør derfor i forbindelse med sin  

 forelæggelse af sagerne om nødvendigt indhente nærmere oplysninger om det  

 tidsforbrug, som den pågældende advokat har haft i forbindelse med sagen.
 Per Lindegaard.
