Højesterets dom af 13. december 1984 En professionel tatovør anlagde sag mod ministeriet for skatter og  

 afgifter med påstand om, at hans virksomhed som tatovør var undtaget fra  

 afgiftspligten efter merværdiafgiftslovens § 2, stk 3, punkt 1. Efter denne  

 bestemmelse er "forfatter- og komponistvirksomhed samt anden kunstnerisk  

 virksomhed" ikke momspligtig.
Det fremgik af sagen, at spørgsmålet om afgiftspligten for  

 tatovørvirksomhed havde været forelagt Nævnet vedrørende merværdiafgift mv.  

 Under nævnsbehandlingen havde Akademirådet afgivet en udtalelse.
Ifølge denne  

 anerkendes tatovering som kunstnerisk medium, der i vor kulturkreds  

 imidlertid i kunstnerisk sammenhæng kun har været anvendt i meget få  

 tilfælde.
Det er derfor rådets opfattelse, at tatovering som kunst kun kan  

 vurderes på grundlag af konkrete arbejder.
 Endvidere havde flere kunstnere og andre sagkyndige til brug for  

 nævnsbehandlingen erklæret, at tatovering måtte anses som en kunstart,  

 ligesom det blev fremhævet, at den professionelle tatovør er skabende  

 kunstner i modsætning til de mange amatører, der virker i tatovørbranchen.
 Nævnet traf afgørelse om, at tatovering er afgiftspligtig og henviste til  

 Akademirådets udtalelse om, at tatovering kun kan bedømmes på konkret  

 grundlag og ikke på grundlag af en artsbestemmelse.
 Til brug for sagens behandling for landsretten udtalte nogle  

 kunsthistorikere og andre sagkyndige som vidner, at tatovering efter deres  

 mening var kunst uden det forbehold, som Akademirådet havde taget.
 Ved dom, afsagt af Østre Landsrets 4.afdeling den 16. september 1982, blev  

 ministeriet frifundet.
 Landsretten henviste til det af merværdiafgiftsnævnet anførte og  

 bemærkede, at det for landsretten fremkomne ikke kunne føre til andet  

 resultat.
 Højesteret stadfæstede ved dom af 13. december 1984 landsretsdommen.
I dommens præmisser hedder det bl a: "Undtagelsesbestemmelsen i  

 momslovens § 2, stk 3, punkt 1, må i overensstemmelse med lovens almindelige  

 formål fortolkes indskrænkende.
Efter det foreliggende kan i hvert fald kun  

 en mindre del af den virksomhed, der udøves af tatovører her i landet, anses  

 for omfattet af denne bestemmelse.
 Der findes herefter ikke at være grundlag for at tilsidesætte den  

 afgørelse, som Nævnet vedrørende merværdiafgift mv har truffet efter generel  

 vurdering af erhvervsudøvelsen".
 Se hertil supplement.
Højesterets dom af 13. december 1984 (supplement) Tatovørvirksomhed Advokaten for tatovørerne rejste spørgsmål om, hvorledes tatovørvirksomhed  

 afgiftsmæssigt skulle behandles efter højesteretsdommen.
 Efter advokatens opfattelse tilkendegav Højesteret, at en mindre del af  

 tatovørvirksomheden omfattes af momslovens undtagelsesbestemmelse i § 2, stk  

 3, pkt 1.
Nævnet meddelte, at det af højesteretsdommen efter nævnets opfattelse  

 fremgår, at selv om en mindre del af den virksomhed, der udøves af tatovører  

 her i landet, kan anses for omfattet af lovens undtagelsesbestemmelse, er al  

 tatovørvirksomhed omfattet af afgiftspligten.
Der skal derfor svares afgift  

 efter lovens almindelige regler.
 Det fastslås i dommens præmisser, at tatovørvirksomhed i afgiftsmæssig  

 henseende må bedømmes som en helhed, således at det ikke er muligt at undtage  

 enkelte arbejder fra afgiftspligten ud fra en konkret bedømmelse af deres  

 kunstneriske værdi.
 Nævnet var derfor berettiget til at træffe sin afgørelse efter en generel  

 vurdering af erhvervsudøvelsen.
 Det blev tilføjet, at tatovører, der sælger tegninger udført helt som  

 håndarbejde af dem selv, vil kunne holde disse salg uden for den  

 afgiftspligtige omsætning efter lovens § 3, stk 4.
