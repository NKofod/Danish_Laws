Fremsat den 22. februar 2017 af økonomi- og indenrigsministeren (Simon Emil Ammitzbøll) Forslag til Lov om ændring af lov om et analyse- og forskningsinstitut for kommuner og regioner (Oprettelse af Det Nationale Forsknings- og Analysecenter for Velfærd) § 1 I lov nr. 549 af 18. juni 2012 om lov om et analyse- og forskningsinstitut for kommuner og regioner foretages følgende ændringer:
 1. Lovens titel affattes således:
 »Lov om Det Nationale Forsknings- og Analysecenter for Velfærd«.
 2. Overskriften til kapitel 1 affattes således:
»Kapitel 1 Formål, etablering og placering af Det Nationale Forsknings- og Analysecenter for Velfærd«.
 3. § 1, stk. 1, affattes således:
»Der etableres et center med navnet Det Nationale Forsknings- og Analysecenter for Velfærd med det formål at udvikle og formidle viden om velfærdsområderne og nationale og internationale samfundsforhold med betydning for befolkningens levevilkår.
Centeret skal desuden bidrage til at styrke vidensgrundlaget for udvikling af velfærdssamfundet og beslutningsgrundlaget for lovgivning og forvaltning.« 4. I § 1, stk. 2, 1. pkt., ændres »Analyse- og forskningsinstituttet« til: »Centeret«.
 5. Overalt i loven ændres »Instituttet« til: »Centeret«.
 6. I § 1, stk. 2, indsættes som 3. pkt.:
»Centeret er ikke omfattet af lov om sektorforskningsinstitutioner.« 7. Overalt i loven ændres »instituttet« til: »centeret«.
 8. § 2, stk. 1, affattes således:
»Centeret udarbejder og formidler anvendelsesorienteret forskning og analyse i relation til velfærdssamfundets udvikling, borgernes levevilkår samt indretningen af den offentlige sektor, herunder fremme af kvalitetsudvikling, bedre ressourceanvendelse og styring.« 9. Overalt i loven ændres »instituttets« til: »centerets«.
 10. § 6, stk. 1, affattes således:
»Centeret ledes af en bestyrelse, der er ansvarlig for centerets virksomhed.
Bestyrelsen består af 1 formand og 1 medlem, der udpeges af økonomi- og indenrigsministeren, samt 13 øvrige medlemmer, der udpeges af økonomi- og indenrigsministeren på følgende måde:
 1) 1 medlem udpeges efter indstilling af finansministeren.
 2) 1 medlem udpeges efter indstilling af sundhedsministeren.
 3) 1 medlem udpeges efter indstilling af beskæftigelsesministeren.
 4) 1 medlem udpeges efter indstilling af børne- og socialministeren.
 5) 1 medlem udpeges efter indstilling af KL (Kommunernes Landsforening).
 6) 1 medlem udpeges efter indstilling af Danske Regioner.
 7) 2 medlemmer udpeges efter indstilling af Det Frie Forskningsråd.
 8) 3 medlemmer udpeges efter indstilling fra videregående uddannelses- samt forskningsinstitutioner, der har en faglig tilknytning til centerets formål, og som udvælges af økonomi- og indenrigsministeren.
9) 2 medlemmer udpeges efter indstilling af og blandt medarbejderne på centeret.« 11. I § 6, stk. 2, 1. pkt., ændres »Den medarbejdervalgte repræsentant i bestyrelsen, jf. stk. 1, nr. 6« til: »De medarbejdervalgte repræsentanter i bestyrelsen, jf. stk. 1, nr. 9« og i § 6, stk. 2, 2. pkt., ændres »medarbejderrepræsentant« til: »medarbejderrepræsentanter«.
 12. Overalt i loven ændres »Instituttets« til: »Centerets«.
§ 2 Stk. 1. Loven træder i kraft den 1. juli 2017, jf. dog stk. 2.
 Stk. 2. § 6, stk. 1 og stk. 2, som affattet ved denne lovs § 1, nr. 10 og nr. 11, træder i kraft den 1. januar 2019.
§ 3 Stk. 1. SFI - Det Nationale Forskningscenter for Velfærd og KORA - Det Nationale Institut for Kommuners og Regioners Analyse og Forskning nedlægges ved lovens ikrafttræden.
 Stk. 2. Det Nationale Forsknings- og Analysecenter for Velfærd overtager ved lovens ikrafttræden alle aktiver og passiver i SFI  Det Nationale Forskningscenter for Velfærd og i KORA  Det Nationale Institut for Kommuners og Regioners Analyse og Forskning.
 Stk. 3. Det Nationale Forsknings- og Analysecenter for Velfærd indtræder ved lovens ikrafttræden umiddelbart i de rettigheder og forpligtelser, som påhvilede SFI  Det Nationale Forskningscenter for Velfærd og KORA  Det Nationale Institut for Kommuners og Regioners Analyse og Forskning over for medarbejderne efter reglerne i lov om lønmodtageres retsstilling ved virksomhedsoverdragelse.
 Stk. 4. Bestyrelsen for SFI  Det Nationale Forskningscenter for Velfærd ophører med sit virke som bestyrelse ved lovens ikrafttræden.
 Stk. 5. Fra lovens ikrafttræden til og med den 31. december 2018. indtræder, udover den bestående bestyrelse, jf. § 6, stk. 1, i lov om et analyse- og forskningsinstitut for kommuner og regioner, yderligere 3 medlemmer, der udpeges af økonomi- og indenrigsministeren på følgende måde:
 1) 1 medlem udpeges efter indstilling af børne- og socialministeren.
 2) 1 medlem med kompetence i samfundsvidenskabelig forskning på socialområdet, herunder kvalitative analysemetoder, udpeges efter indstilling af Det Frie Forskningsråd.
 3) 1 medlem udpeges efter indstilling af og blandt medarbejderne på centeret.
 Stk. 6. For den medarbejdervalgte repræsentant, jf. stk. 5, nr. 3, finder § 6, stk. 2, i lov om et analyse- og forskningsinstitut for kommuner og regioner tilsvarende anvendelse.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets indhold 2.1. Formålet med Det Nationale Forsknings- og Analysecenter for Velfærd 2.1.1. Gældende ret 2.1.2. Økonomi- og Indenrigsministeriets overvejelser 2.1.3. Den foreslåede ordning 2.2. Hovedopgaver for Det Nationale Forsknings- og Analysecenter for Velfærd 2.2.1. Gældende ret 2.2.2. Økonomi- og Indenrigsministeriets overvejelser 2.2.3. Den foreslåede ordning 2.3. Centerets organisering og finansiering 2.3.1. Gældende ret 2.3.2. Økonomi- og Indenrigsministeriets overvejelser 2.3.3. Den foreslåede ordning 3. De økonomiske og administrative konsekvenser for det offentlige 4. De økonomiske og administrative konsekvenser for erhvervslivet m.v.
5. De administrative konsekvenser for borgere 6. De miljømæssige konsekvenser 7. Forholdet til EU-retten 8. Hørte myndigheder og organisationer m.v.
9. Sammenfattende skema 1. Indledning Formålet med lovforslaget er at etablere et nyt center ved at sammenlægge SFI  Det Nationale Forskningscenter for Velfærd (herefter SFI) og KORA  Det Nationale institut for Kommuners og Regioners Analyse og Forskning (herefter KORA).
Det er formålet at etablere et center, der leverer anvendelsesorienterede analyser og forskning i emner, som er relevante i forhold til den offentlige sektors udvikling og udfordringer.
Centeret skal derfor tilvejebringe analyser og forskning, som udvikler og formidler viden om velfærdsområderne, og som bidrager til at styrke beslutningsgrundlaget for den offentlige sektors opgaveløsning.
I lyset heraf foreslås det, at der oprettes ét nationalt forsknings- og analysecenter ved en sammenlægning af de to institutter SFI og KORA, som tilsammen dækker den offentlige sektor på velfærdspolitiske kerneområder.
En sammenlægning vil skabe et styrket og tidssvarende forsknings- og analysecenter for private organisationer såvel som offentlige aktører.
2. Lovforslagets indhold 2.1. Formålet med Det Nationale Forsknings- og Analysecenter for Velfærd 2.1.1. Gældende ret KORAs formål er fastsat i § 1, stk. 1, i lov nr. 549 af 18. juni 2012 om et analyse- og forskningsinstitut for kommuner og regioner, hvoraf det fremgår, at instituttet har til formål at fremme kvalitetsudvikling, bedre ressourceanvendelse og styring i den offentlige sektor.
Formålet med SFI er fastsat i § 2, stk. 1, i instituttets vedtægter, hvoraf det fremgår, at SFI har til formål at belyse sociale forhold, herunder arbejdsmæssige, økonomiske og familiemæssige forhold samt andre nationale og internationale samfundsforhold og udviklingstræk af betydning for befolkningens levevilkår.
Vedtægterne er i øvrigt udstedt med hjemmel i § 3, stk. 1, i lov om sektorforskningsinstitutioner, jf. lovbekendtgørelse nr. 581 af 1. juni 2014.
2.1.2. Økonomi- og Indenrigsministeriets overvejelser Økonomi- og Indenrigsministeriet finder det afgørende, at centeret kan arbejde inden for alle velfærdsområder, herunder også problemstillinger i grænseområdet mellem det offentlige, det private og civilsamfundet.
Uanset det brede arbejdsområde er centerets primære formål dog at bidrage til at styrke vidensgrundlaget for udvikling af velfærdssamfundet og for lovgivning og forvaltning.
Omdrejningspunktet for centeret forventes derfor at være forskning og analyse centreret omkring kommuner, regioner eller staten.
2.1.3. Den foreslåede ordning Med lovforslaget foreslås, at der etableres et nationalt forsknings- og analysecenter for velfærd med det formål at udvikle og formidle viden om velfærdsområder og nationale og internationale samfundsforhold med betydning for befolkningens levevilkår.
Centerets primære fokus skal således være forskning og analyse, som kan tilvejebringe viden om de forhold, der påvirker borgernes levevilkår i almindelighed og om samspillet mellem borgere og velfærdssamfundets institutioner i særdeleshed; herunder viden som kan bidrage til udvikling af velfærdspolitikken og fremmer kvalitetsudvikling, bedre ressourceanvendelse, effektivitet og økonomistyring.
 Med lovforslaget får centeret en samlet formålsbeskrivelse, der både omfatter KORAs formål (at fremme kvalitetsudvikling, bedre ressourceanvendelse og styring i den offentlige sektor) og SFIs formål (at belyse sociale forhold, herunder arbejdsmæssige, økonomiske og familiemæssige forhold samt andre nationale og internationale samfundsforhold og udviklingstræk af betydning for befolkningens levevilkår).
2.2. Hovedopgaver for Det Nationale Forsknings- og Analysecenter for Velfærd 2.2.1. Gældende ret KORAs opgaver er fastsat i § 2, stk. 1, i lov nr. 549 af 18. juni 2012 om et analyse- og forskningsinstitut for kommuner og regioner.
Det fremgår heraf, at institutionen udfører analyser samt udarbejder og formidler anvendelsesorienteret og praksisnær forskning på kommunernes og regionernes ansvarsområder.
 SFIs opgaver er fastsat i instituttets vedtægter § 2, stk. 2, hvoraf det fremgår, at institutionen gennem forskning på højt internationalt niveau skaber ny samfundsrelevant viden inden for sit arbejdsområde og bidrager gennem udredning og evaluering, systematiske forskningsoversigter, dataindsamling, formidling og rådgivning til, at lovgivning og forvaltning kan bygge på den nyeste forskningsbaserede viden om samfundet fra såvel dansk som international forskning.
2.2.2. Økonomi- og Indenrigsministeriets overvejelser SFI og KORA har på nuværende tidspunkt et betydeligt sammenfald i aktivitetsområder og ekspertise.
Med sammenlægningen vil ressourcerne i to relativt små institutioner kunne samles i ét større center.
Centeret vil derved have bedre muligheder for at planlægge og koordinere den samlede ressourceindsats.
Det er imidlertid afgørende, at arbejdets fokus fortsat er dokumenterede effekter om, hvilke tiltag der virker. Økonomi- og Indenrigsministeriet finder det derfor afgørende, at et forsknings- og analysecenter på velfærdsområdet etablerer et godt og frugtbart samspil mellem praksisnære anvisninger af bedste praksis i et kortsigtet perspektiv og mere langsigtet og udviklingsorienteret samfundsvidenskabelig forskning med udarbejdelse af forskningsrapporter, videnskabelige artikler m.v.
Hovedfokus bør dog være på analyse- og forskningsresultater, som er praksisnære og anvendelsesorienterede, og som kan indgå direkte i den offentlige sektors beslutningsprocesser.
2.2.3. Den foreslåede ordning Med lovforslaget foreslås, at Det Nationale Forsknings- og Analysecenter for Velfærd skal arbejde for opfyldelse af sit formål ved at udarbejde analyser og forskning m.v., som er anvendelsesorienteret og praksisnær i forhold til formulering og udmøntning af velfærdspolitikken i bred forstand og dens indsatser og administration.
 Centeret skal med baggrund i analyser og forskning skabe synlighed og viden om befolkningens levevilkår med et særligt fokus på velfærdspolitikkens målgrupper; undersøge om de indsatser, som sættes i værk, virker efter hensigten både med hensyn til omkostninger og de tilsigtede effekter; samt undersøge mulige alternative måder at opfylde de vedtagne målsætninger.
 Bl.a. skal centeret med baggrund i analyser og forskning skabe synlighed og viden om mulighederne for kvalitetsudvikling og bedre ressourceanvendelse i udmøntningen af velfærdspolitikken, herunder styrke styringen i den offentlige sektor bl.a. gennem sammenligninger på tværs af kommuner, regioner og institutioner.
En opgave for centeret er således at pege på konkrete tiltag, som kan understøtte kommunerne og regionerne i arbejdet med at skabe kvalitetsudvikling og effektivitet i opgaveløsningen.
Centeret bliver hermed også et videns- og læringscenter for kommuner og regioner.
Endvidere skal centeret rådgive øvrige offentlige myndigheder.
Centerets arbejde i forhold til kommuner, regioner og staten skal være operationelt og praksisnært med henblik på at give centeret legitimitet og gennemslagskraft.
Det konkrete metodevalg og tilrettelæggelse af analyser og forskning besluttes af centeret, ligesom det er centerets ansvar at sikre kvaliteten af centerets analyser og forskning.
Der skal i analysearbejdet løbende fokuseres på centerets hovedformål.
Centeret skal undersøge, om reformer og indsatser inden for velfærdsområdet virker efter hensigten, herunder identificere tilfælde med mindre tilfredsstillende resultater.
Centerets analyser og forskning kan også omfatte de rammebetingelser, som den offentlige sektor er undergivet i sin opgavevaretagelse, herunder statslige rammebetingelser for kommunernes og regionernes drift.
Dette vil medvirke til, at der i analyse- og forskningsarbejdet også bliver sat fokus på evt. uhensigtsmæssigheder i rammebetingelserne.
Det er afgørende, at centerets arbejde er relevant, aktuelt og anvendeligt for kommuner, regioner og staten.
Centerets forskning og analyser skal bl.a. belyse, hvordan samspillet mellem præstationer, rammer og styringsmodeller påvirker opgaveløsning og effektivitet.
Det vil være afgørende for udviklingen af forsknings- og analysecenterets troværdighed overfor myndigheder, fagprofessionelle og borgere, at der funderet på forsknings- og analysefaglig ekspertise også kan peges på løsninger.
Der skal derfor være fokus på, at forskningen udarbejdes med et anvendelsesorienteret og praksisnært sigte  både til »her og nu«  behov, men også til udarbejdelse af langsigtede og operationelle strategier.
Centeret bør i sin virksomhed i forhold til specifikke fagområder trække på eksisterende arbejder og analysekapacitet, herunder samarbejde med allerede eksisterende analyse- og evalueringsinstitutioner, universiteterne m.fl.
Som det hidtil har været gældende for KORA og SFI, får centeret udover den ordinære drift mulighed for at gennemføre opgaver som indtægtsdækket virksomhed og modtage supplerende finansiel støtte i form af tilskud og gaver m.v.
Centeret kan som rekvireret aktivitet (indtægtsdækket virksomhed) udføre analyser og forskning i det omfang, at offentlige myndigheder og organisationer, fonde, faglige og private organisationer samt interessenter el.lign. måtte ønske det inden for centerets formål.
Centeret vil ved udarbejdelse af anvendelsesorienterede analyser og praksisnær forskning basere sit arbejde på seneste og anerkendte forskningsmetoder, ligesom indsamling af data tager udgangspunkt i forskningsfaglig viden og metode for at sikre validitet af analyser og konklusioner.
Hertil kommer, at der sker faglig intern og ekstern kvalitetssikring af alle centerets analyser og forskningsarbejder, samt at metoderne og datagrundlaget beskrives og fremlægges.
Alle analyser og forskningsresultater offentliggøres.
Når disse kriterier følges, udøver centeret forskning og forskningsbaserede undersøgelser både ved anvendelsesorienterede analyser og praksisnær forskning.
2.3. Centerets organisering og finansiering 2.3.1. Gældende ret Sammensætningen af KORAs bestyrelse er fastsat i § 6, stk. 1, i lov nr. 549 af 18. juni 2012 om et analyse- og forskningsinstitut for kommuner og regioner.
Det fremgår heraf, at bestyrelsesformanden samt et medlem udpeges af økonomi- og indenrigsministeren.
Herudover udpeges et medlem efter indstilling fra hhv. finansministeren, sundheds- og ældreministeren, KL og Danske Regioner.
Yderligere tre medlemmer udpeges fra videregående uddannelses- og forskningsinstitutioner.
Endelig udpeges et medlem efter indstilling fra af og blandt medarbejderne på instituttet.
Efter § 11, stk. 1, i SFIs vedtægter, består bestyrelsen for SFI af en formand og 8 medlemmer, der udpeges af ministeren.
Alle medlemmer udpeges i deres personlige egenskab og skal komme udefra, herfra dog undtaget to repræsentanter for medarbejderne.
To medlemmer skal være anerkendte forskere på mindst lektor- eller seniorforskerniveau og udpeges efter indstilling af Det Frie Forskningsråd, og to medlemmer udpeges efter valg af og blandt medarbejderne på SFI.
2.3.2. Økonomi- og Indenrigsministeriets overvejelser KORAs hidtidige bestyrelseskonstruktion, hvor der sikres bred inddragelse af centrale offentlige interessenter, har været velfungerende.
Formålet for Det Nationale Forsknings- og Analysecenter for Velfærd omfatter imidlertid alle velfærdsområder.
Centerets formål er således bredere end KORAs hidtidige, som alene omfattede regioner og kommuner.
Derfor imødeses et behov for at kunne inddrage et bredere udvalg af interessenter i centerets bestyrelse.
2.3.3. Den foreslåede ordning Det foreslås, at den hidtidige bestyrelsessammensætning i KORA bevares, men at der herudover udpeges et medlem efter indstilling fra beskæftigelsesministeren, et medlem efter indstilling fra børne- og socialministern samt yderligere en medarbejderrepræsentant, således at der er to medarbejderrepræsentanter Det foreslås endvidere, at der - udover de tre medlemmer, der udpeges efter indstilling fravideregående uddannelses- samt forskningsinstitutioner, der har en faglig tilknytning til centerets formål - udpeges to medlemmer efter indstilling af Det Frie Forskningsråd.
Herved sikres en bredere repræsentation af eksterne såvel som interne interessenter, ligesom viden om de væsentligste velfærdsområder sikres repræsenteret i centerets bestyrelse.
Efter § 3, stk. 1, i den gældende lov, yder økonomi- og indenrigsministeren årligt et grundtilskud, der fastsættes på grundlag af de årlige bevillingslove.
Efter bestemmelsens stk. 2, indgås en resultatkontrakt med økonomi- og indenrigsministeren.
Det er forudsat, at resultatkontrakten bl.a. indeholder en beskrivelse af vilkårene for ministeriets trækningsret i forhold til grundtilskuddet.
Det bemærkes, at en konsekvens af lovforslaget vil være, at denne trækningsret anvendes til at udføre forskning og analyser inden for økonomi- og indenrigsministerens, finansministerens, beskæftigelsesministerens, sundhedsministerens og endelig børne- og socialministerens ressort.
3. Økonomiske og administrative konsekvenser for det offentlige Som følge af sammenlægningen er der indarbejdet en negativ budgetkorrektion (ikke-specificeret mindreforbrug) på finansloven for 2017 på 5 mio. kr. i 2018 og 10 mio. kr. årligt herefter.
Besparelsen forventes ikke at påvirke centerets kernefaglige virke, idet midlerne kan realiseres i form af reducerede omkostninger til ledelse, administration og husleje.
 Lovforslaget har ingen økonomiske og administrative konsekvenser for kommuner og regioner.
 4. Økonomiske og administrative konsekvenser for erhvervslivet m.v.
 Lovforslaget har ingen økonomiske og administrative konsekvenser for erhvervslivet m.v.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Et udkast til lovforslag har i perioden den 23. december 2016 til den 23. januar 2017 været sendt i høring hos følgende myndigheder og organisationer m.v.:
 Akademikernes Centralorganisation, Centralorganisationernes FællesUdvalg, Copenhagen Business School (CBS), Danmarks Evalueringsinstitut (EVA), Danmarks Statistik, Dansk Arbejdsgiverforening, Dansk Byggeri, Dansk Erhverv, Dansk Erhvervsfremme, Dansk Industri, Dansk Transport og Logistik, Danske Regioner, Datatilsynet, Det Frie Forskningsråd, Det nationale forskningscenter for arbejdsmiljø, Domstolsstyrelsen, Forhandlingsfællesskabet, Funktionærernes og Tjenestemændenes Fællesråd, Håndværksrådet, KL, KORA - Det Nationale Institut for Kommuners og Regioners Analyse og Forskning, Københavns Universitet, Landbrug & Fødevarer, Landdistrikternes Fællesråd, Landsorganisationen i Danmark (LO), Offentligt Ansattes Organisationer (OAO), Rigsrevisionen, Roskilde Universitet, Sammenslutning af Danske Småøer, SFI - Det Nationale Forskningscenter for Velfærd, Stats- og Kommunalt Ansattes Forhandlingsfællesskab, Sundhedskartellet, Syddansk Universitet, Aalborg Universitet, Århus BSS og Aarhus Universitet.
Bemærkninger til lovforslagets enkelte bestemmelser Til § 1 Til nr. 1 Gældende lov har titlen Lov om et analyse- og forskningsinstitut for kommuner og regioner.
Idet der foreslås et bredere arbejdsområde for det sammenlagte center foreslås lovens titel justeret tilsvarende.
Den nye titel er: Lov om Det Nationale Forsknings- og Analysecenter for Velfærd.
Til nr. 2 Det foreslås, at kapiteloverskriften til kapitel 1 ændres fra Formål, etablering og placering af analyse- og forskningsinstitut for kommuner og regioner, således at overskriften henviser til Formål, etablering og placering af Det Nationale Forsknings- og Analysecenter for Velfærd.
Til nr. 3 Med den nuværende formålsbestemmelse specificeres, at arbejdsområdet er kommuner og regioner, og at instituttet har til formål at fremme kvalitetsudvikling, bedre ressourceanvendelse og styring i den offentlige sektor.
Det foreslås med lovforslagets § 1, nr. 3, at det i lovens § 1, stk. 1, fastslås, at formålet med oprettelsen af Det Nationale Forsknings- og Analysecenter for Velfærd er at udvikle og formidle viden om velfærdsområderne og nationale og internationale samfundsforhold med betydning for befolkningens levevilkår.
Centeret skal desuden bidrage til at styrke vidensgrundlaget for udvikling af velfærdssamfundet og beslutningsgrundlaget for lovgivning og forvaltning.
 Det foreslås endvidere, at navnet på det nyoprettede center er Det Nationale Forsknings- og Analysecenter for Velfærd.
Til nr. 4 Det foreslås med lovforslagets § 1, nr. 4, at »Analyse- og forskningsinstituttet« i lovens § 1, stk. 2, 1. pkt., ændres til: »Centeret«.
Den foreslåede ændring er en konsekvens af, at det foreslås, at der oprettes Det Nationale Forsknings- og Analysecenter for Velfærd.
Der er alene tale om en konsekvensændring.
Til nr. 5 De foreslåede ændringer fra Instituttet til Centeret er en konsekvens af, at det foreslås, at der oprettes Det Nationale Forsknings- og Analysecenter for Velfærd.
Der er alene tale om konsekvensændringer.
Til nr. 6 Lov om sektorforskningsinstitutioner, jf. lovbekendtgørelse nr. 581 af 1. juni 2014, gælder efter denne lovs § 1, stk. 1, for statsinstitutioner, der har forskning som et hovedformål, dog således at loven ikke finder anvendelse for institutioner under Kulturministeriet eller for universiteterne.
Anvendelsesområdet for lov om sektorforskningsinstitutioner er endvidere afgrænset af, at loven alene finder anvendelse for de institutioner, der er nævnt i en af uddannelses- og forskningsministeren udstedt bekendtgørelse, jf. lovens § 1, stk. 2, jf. stk. 1. Bekendtgørelsen udstedes efter aftale med vedkommende minister.
 Det følger af § 1 i bekendtgørelse nr. 687 af 25. juni 2012 om sektorforskningsinstitutioner, at lov om sektorforskningsinstitutioner finder anvendelse for Det Nationale Forskningscenter for Arbejdsmiljø, SFI - Det Nationale Forskningscenter for Velfærd samt Statens Serum Institut.
Det foreslås med lovforslagets § 1, nr. 6 at det udtrykkeligt fremgår af lovens § 1, stk. 2, 3. pkt., at lov om sektorforskningsinstitutioner ikke finder anvendelse for Det Nationale Forsknings- og Analysecenter for Velfærd.
Centeret foreslås ikke omfattet af sektorforskningsloven, dels fordi KORA på nuværende tidspunkt ikke er omfattet, og dels fordi formål og opgaver med indeværende forslag fremgår af loven og ikke af det kommende centers vedtægter, som kan ændres administrativt.
Til nr. 7 De foreslåede ændringer fra instituttet til centeret er en konsekvens af, at det foreslås, at der oprettes Det Nationale Forsknings- og Analysecenter for Velfærd.
Der er alene tale om konsekvensændringer.
Til nr. 8 Af § 2, stk. 1, i den gældende lov fremgår, at analyse- og forskningsinstituttet for kommuner og regioner (KORA) udfører analyser samt udarbejder og formidler anvendelsesorienteret og praksisnær forskning på kommunernes og regionernes ansvarsområder.
Med lovforslagets § 1, nr. 8, foreslås § 2, stk. 1, ændret således, at det kommer til at fremgå, at forsknings- og analysecenteret udfører analyser samt udarbejder og formidler anvendelsesorienteret og praksisnær forskning på den offentlige sektors ansvarsområder.
Dette er en konsekvens af det foreslåede formål, hvor centerets arbejdsområde udvides af hensyn til at kunne rumme SFI's nuværende arbejdsområder.
Forskningsaktiviteterne på centeret skal altovervejende være anvendelsesorienterede og praksisnære, præcis som det gør sig gældende for forskningsaktiviteterne på KORA og SFI i dag.
Centeret har ligesom SFI og KORA også mulighed for at udføre mere grundlæggende forskning, f.eks. grundlæggende forskning med en konkret anvendelse i centerets øvrige virke eller grundlæggende forskning, som hæver kvaliteten af centerets anvendelsesorienterede og praksisnære analyser.
Centeret driver forskning indtil højeste internationale niveau.
 Centeret skal endvidere med baggrund i analyser og forskning skabe synlighed og viden om mulighederne for kvalitetsudvikling, bedre ressourceanvendelse og styring i den offentlige sektor.
 En opgave for centeret er således at pege på konkrete tiltag, som kan understøtte den offentlige sektor i arbejdet med at skabe kvalitetsudvikling og effektivitet inden for ansvarsområderne.
Til nr. 9 De foreslåede ændringer fra instituttets til centerets er en konsekvens af, at det foreslås, at der oprettes Det Nationale Forsknings- og Analysecenter for Velfærd.
Der er alene tale om konsekvensændringer.
Til nr. 10 Af § 6, stk. 1, i den gældende lov fremgår, at bestyrelsen for KORA består af 1 formand og 1 medlem, der udpeges af økonomi- og indenrigsministeren.
Herudover udpeges yderligere to medlemmer efter indstilling fra finansministeren og sundhedsministeren.
De øvrige medlemmer udpeges af henholdsvis KL (1 medlem), Danske Regioner (1 medlem), fra videregående uddannelses- samt forskningsinstitutioner (3 medlemmer) og endelig udpeges en medarbejderrepræsentant.
Efter § 11, stk. 1, i SFIs vedtægter, består bestyrelsen for SFI af en formand og 8 medlemmer, der udpeges af ministeren.
Alle medlemmer udpeges i deres personlige egenskab og skal komme udefra, herfra dog undtaget to repræsentanter for medarbejderne.
To medlemmer skal være anerkendte forskere på mindst lektor- eller seniorforskerniveau og udpeges efter indstilling af Det Frie Forskningsråd, og to medlemmer udpeges efter valg af og blandt medarbejderne på SFI.
Det foreslås med lovforslagets § 1, nr. 10, at lovens § 6, stk. 1, ændres, således at bestyrelsen for det foreslåede nationale forsknings- og analysecenter for velfærd sammensættes af en formand og et medlem, der udpeges af økonomi- og indenrigsministeren.
Herudover udpeges 13 medlemmer efter indstilling af finansministeren (1 medlem), sundhedsministeren (1 medlem), beskæftigelsesministeren (1 medlem), børne- og socialministeren (1 medlem), KL (1 medlem), Danske Regioner (1 medlem), Det Frie Forskningsråd (2 medlemmer), fra videregående uddannelses- samt forskningsinstitutioner (3 medlemmer) og endelig udpeges to medarbejderrepræsentanter.
Med forslaget udvides den hidtidige bestyrelse i KORA med et medlem indstillet af henholdsvis beskæftigelsesministeren og børne- og socialministeren, to medlemmer indstillet af Det Frie Forskningsråd og yderligere en medarbejderrepræsentant.
Udvidelsen foreslås, dels fordi centerets formål er bredere end KORAs hidtidige, men også fordi antallet af medarbejdere i centeret bliver væsentligt større end i KORA.
Bestyrelsens størrelse afspejler bredden i centerets formål og opgaver.
Om udpegning af medlemmer fra uddannelses- samt forskningsinstitutioner bemærkes endvidere, at bestemmelsen giver ministeren kompetence til at udvælge tre videregående uddannelses- samt forskningsinstitutioner herunder også udenlandske, som hver anmodes om at indstille et bestyrelsesmedlem.
Denne løsning foreslås af hensyn til at kunne justere bestyrelsens sammensætning på baggrund af de temaer, der forventes at blive særligt centrale i den kommende bestyrelsesperiode.
Udvælgelsen af institutioner foretages således efter en vurdering af de forskellige institutioners forskningstemaer og styrkeområder.
To medlemmer foreslås indstillet af Det Frie Forskningsråd for at sikre en tilstrækkelig forskningsmæssig repræsentation i bestyrelsen.
 Bestyrelsen skal sikre sammenhængen mellem det kommunale, regionale og statslige niveau, herunder i forhold til økonomi- og indenrigsministeren.
Sammensætningen af bestyrelsen skal bidrage til at fremme centerets strategiske virke inden for dets formål og kerneområder med deres erfaring og indsigt i forskning, vidensudvikling, formidling, rådgivning og driftsopgaver.
Ved udpegning af medlemmerne til bestyrelsen skal der således lægges vægt på, at medlemmet besidder den nødvendige faglige indsigt og kompetencer vedrørende analyse- og forskningscenterets opgaver.
Det er således væsentligt, at bestyrelsesmedlemmerne kan bidrage aktivt til sikring af centerets faglige udvikling, hvilket forudsætter et solidt kendskab til centerets opgavevaretagelse.
Til nr. 11 Af § 6, stk. 2, 1. pkt., i den gældende lov fremgår, at den medarbejdervalgte repræsentant i bestyrelsen, jf. stk. 1, nr. 6, er beskyttet mod afskedigelse og anden forringelse af forholdene på samme måde som tillidsrepræsentanter inden for vedkommende eller tilsvarende område.
Af bestemmelsens 2. pkt. fremgår, at de nærmere regler om valg af medarbejderrepræsentant til bestyrelsen fastsættes i instituttets vedtægt, jf. § 9.
 Som konsekvens af, at det nu med lovforslagets § 1, nr. 10, foreslås, at der skal udpeges to medarbejderrepræsentanter til bestyrelsen, foreslås det, at »Den medarbejdervalgte repræsentant i bestyrelsen, jf. stk. 1, nr. 6« i § 6, stk. 2, 1. pkt., ændres til: »De medarbejdervalgte repræsentanter i bestyrelsen, jf. stk. 1, nr. 9«, og at »medarbejderrepræsentant« i § 6, stk. 2, 2. pkt., ændres til: »medarbejderrepræsentanter«.
Til nr. 12 De foreslåede ændringer fra Instituttets til Centerets er en konsekvens af, at det foreslås, at der oprettes Det Nationale Forsknings- og Analysecenter for Velfærd.
Der er alene tale om konsekvensændringer.
Til § 2 Det foreslås med lovforslagets § 2, stk. 1, at loven træder i kraft den 1. juli 2017. At loven træder i kraft den 1. juli 2017 betyder, at fra denne dato er Det Nationale Forsknings- og Analysecenter for Velfærd oprettet.
Det betyder endvidere, at fra denne dato eksisterer SFI  Det Nationale Forskningscenter for Velfærd ikke længere, jf. lovforslagets § 3. Fra denne dato eksisterer KORA  Det Nationale Institut for Kommuners og Regioners Analyse og Forskning ikke længere under sit nuværende navn.
 Det foreslås med lovforslagets § 2, stk. 2, at § 6, stk. 1 og stk. 2, i lov om Det Nationale Forsknings- og Analysecenter for Velfærd, som affattet ved lovforslagets § 1, nr. 10 og nr. 11, først træder i kraft den 1. januar 2019. Det foreslås dermed, at den hidtidige bestyrelse for KORA ikke afbeskikkes den 1. juli 2017, men fortsætter som bestyrelse for Det Nationale Forsknings- og Analysecenter for Velfærd i en overgangsperiode fra den 1. juli 2017 til og med den 31. december 2018. I perioden suppleres bestyrelsen med tre medlemmer, jf. lovforslagets § 3, stk. 5.
Til § 3 Det foreslås med lovforslagets § 3, stk. 1, at ved lovens ikrafttræden, jf. lovforslagets § 2, nedlægges SFI - Det Nationale Forskningscenter for Velfærd og KORA - Det Nationale Institut for Kommuners og Regioners Analyse og Forskning.
I forlængelse heraf foreslås med lovforslagets § 3, stk. 2, at Det Nationale Forsknings- og Analysecenter for Velfærd ved lovens ikrafttræden overtager alle aktiver og passiver i SFI  Det Nationale Forskningscenter for Velfærd og KORA  Det Nationale Institut for Kommuners og Regioners Analyse og Forskning.
Centeret overtager dermed alle rettigheder og forpligtigelser vedrørende projekter og opgaver m.v., der er indgået aftale om mellem SFI  Det Nationale Forskningscenter for Velfærd og eksterne parter.
Afviklingen kan tage form bl.a. som en hel eller delvis færdiggørelse af igangværende projekter og opgaver, som en hel eller delvis overdragelse af igangværende opgaver til færdiggørelse i andet regi, ved en økonomisk opgørelse af rettigheder og forpligtelser eller en kombination heraf m.v.
Det foreslås med lovforslagets § 3, stk. 3, at Det Nationale Forsknings- og Analysecenter for Velfærd i forhold til de i SFI og KORA ansatte medarbejdere indtræder i SFI's og KORA's forpligtelser efter reglerne i lov om lønmodtageres retsstilling ved virksomhedsoverdragelse, jf. lovbekendtgørelse nr. 710 af 20. august 2002 (virksomhedsoverdragelsesloven). Virksomhedsoverdragelsesloven finder ikke anvendelse på overførsel af administrative funktioner mellem offentlige, administrative myndigheder, jf. § 1, stk. 2, i virksomhedsoverdragelsesloven.
Hvorvidt en opgave har administrativ karakter, beror på en konkret vurdering.
Af de specielle bemærkninger til virksomhedsoverdragelseslovens § 1, jf.
Folketingstidende 2001-02, tillæg A, side 5659, fremgår, at lønadministration typisk vil have karakter af at være en administrativ funktion.
Virksomhedsoverdragelsesloven finder således ikke direkte anvendelse for de medarbejdere, der udfylder en administrativ funktion i SFI eller KORA.
Med henblik på at sikre et ensartet retsgrundlag foreslås, at virksomhedsoverdragelsesloven skal finde tilsvarende anvendelse for de medarbejdere, der ikke umiddelbart er omfattet af virksomhedsoverdragelsesloven, som følge af § 1, stk. 2, i virksomhedsoverdragelsesloven.
Med den foreslåede bestemmelse sikres således, at Det Nationale Forsknings- og Analysecenter for Velfærd indtræder i rettigheder og forpligtelser over for medarbejderne efter bestemmelserne i virksomhedsoverdragelsesloven, uanset hvilken jobfunktion den enkelte medarbejder bestrider.
Virksomhedsoverdragelsesloven finder anvendelse i sin helhed.
Bestemmelsen indebærer, at Det Nationale Forsknings- og Analysecenter for Velfærd indtræder umiddelbart i de rettigheder og forpligtelser, der består på tidspunktet for lovens ikrafttrædelse, i henhold til kollektiv overenskomst og aftale, bestemmelser om løn- og arbejdsforhold, der er fastsat eller godkendt af offentlig myndighed, og individuel aftale om løn- og arbejdsforhold, jf. virksomhedsoverdragelseslovens § 2. De ansatte bliver endvidere omfattet af virksomhedsoverdragelsesloens særlige bevisbyrderegler, der beskytter de ansatte mod usaglige afskedigelser som følge af oprettelsen af Det Nationale Forsknings- og Analysecenter for Velfærd og nedlæggelsen af SFI og KORA.
Bestemmelsen indebærer, at alle overenskomstansatte m.v., der overføres efter loven, som udgangspunkt er forpligtet til at opfylde arbejdsaftalen ved ansættelse hos Det Nationale Forsknings- og Analysecenter for Velfærd.
Virksomhedsoverdragelseslovens regler indebærer således, at arbejdsgiverskiftet i forbindelse med overførslen af en ansat til Det Nationale Forsknings- og Analysecenter for Velfærd i forbindelse med nedlæggelsen af SFI eller KORA ikke i sig selv er en væsentlig ændring af ansættelsesforholdet, der kan begrunde en ophævelse af arbejdsaftalen fra den ansattes side, men er en ændring, den ansatte er forpligtet til at tåle, forudsat at der ikke sker andre væsentlige ændringer i ansættelsesforholdet.
En ansat vil dog altid kunne opsige ansættelsesforholdet med sædvanligt varsel, såfremt den ansatte ikke måtte ønske at fortsætte ansættelsen i Det Nationale Forsknings- og Analysecenter for Velfærd.
Ophæves ansættelsesaftalen af en lønmodtager, fordi overdragelsen medfører væsentlig ændring af arbejdsvilkårene til skade for lønmodtageren, sidestilles ophævelsen med en afskedigelse i retsforholdet mellem lønmodtageren og arbejdsgiveren, jf. virksomhedsoverdragelseslovens § 3, stk. 2.
Det foreslås med lovforslagets § 3, stk. 4, at bestyrelsen for SFI  Det Nationale Forskningscenter for Velfærd ophører med sit virke som bestyrelse ved lovens ikrafttræden.
Det foreslås i forlængelse heraf med lovforslagets § 3, stk. 5, at den bestyrelse, der er for KORA - Det Nationale Institut for Kommuners og Regioners Analyse og Forskning, på tidspunktet for lovens ikrafttræden virker som bestyrelse for Det Nationale Forsknings- og Analysecenter for velfærd, dog alene for perioden fra lovens ikrafttræden den 1. juli 2017 til og med den 31. december 2018. For at sikre, at der i perioden er bestyrelsesmedlemmer med specifikke kompetencer inden for SFIs kerneområder, navnlig socialområdet, foreslås det, at der indtræder yderligere 3 medlemmer, der udpeges af økonomi- og indenrigsministeren i perioden. 1 medlem udpeges efter indstilling af børne- og socialministeren. 1 medlem med kompetence i samfundsvidenskabelig forskning på socialområdet, herunder kvalitative analysemetoder, udpeges efter indstilling af Det Frie Forskningsråd. 1 medlem udpeges efter indstilling af og blandt medarbejderne på centeret.
Denne bestyrelse ophører med sit virke som bestyrelse den 31. december 2018. Hvis et medlem udtræder af bestyrelsen i løbet af denne periode, udpeger ministeren snarest et nyt medlem for resten af perioden efter reglerne i § 6, stk. 1, og lovforslagets § 3, stk. 5. Bestyrelsen fastsætter vedtægter for Det Nationale Forsknings- og Analysecenter for Velfærd efter reglerne i § 9, stk. 1, i den gældende lov.
Bestyrelsen for det foreslåede nye nationale forsknings- og analysecenter for velfærd vil efter den 1. januar 2019 blive udpeget efter bestemmelserne i lovens § 6, stk. 1, som affattet ved denne lovs § 1, nr. 10. Der henvises i øvrigt til de specielle bemærkninger til lovforslagets § 2, stk. 2.
Endelig foreslås det med lovforslagets § 3, stk. 6, at § 6, stk. 2, i lov om et analyse- og forskningsinstitut for kommuner og regioner finder tilsvarende anvendelse for den medarbejdervalgte repræsentant, jf. stk. 5, nr. 3, således at også denne medarbejderrepræsentant er beskyttet mod afskedigelse og anden forringelse af forholdene på samme måde som tillidsrepræsentanter inden for vedkommende eller tilsvarende område.
De nærmere regler om valg af medarbejderrepræsentanter til bestyrelsen fastsættes i centerets vedtægt, jf. § 9.
Til § 4 Loven gælder ikke for Færøerne og Grønland.
