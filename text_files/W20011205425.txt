Landsskatteretskendelse Lønsumsafgiftsgrundlag - fond, der driver virksomhed med  

 ejendomsadministration Selskabet A's klage vedrører  

 spørgsmålet, om selskabet skal beregne lønsumsafgift  

 på grundlag af lønsummen med tillæg af 90 % i henhold til  

 lønsumsafgiftslovens § 4, stk. 2, nr. 4.
 Det fremgår af sagens oplysninger, at selskabet er  

 en fond, der driver erhvervsmæssig virksomhed med  

 ejendomsadministration.
 Told- og Skattestyrelsen har stadfæstet told- og  

 skatteregionens afgørelse om, at klageren skal beregne  

 lønsumsafgift på grundlag af lønsummen med tillæg  

 af 90 %, idet klageren driver virksomhed i fondsregi, jf.  

 lønsumsafgiftslovens § 4, stk. 2, nr. 4.
 Styrelsen har bl.a. anført, at  

 lønsumsafgiftslovens § 4, stk. 1, alene er en opsamlingsbestemmelse  

 for de virksomheder, der ikke er omfattet af stk. 2 eller stk. 5. Styrelsen  

 har anført, at det forhold, at der er forskel i afgiftsgrundlaget for  

 virksomheder, der er organiseret i f.eks. selskabsform eller fondsregi,  

 også bekræftes af tillægsbetænkning afgivet af  

 skatteudvalget den 19. december 1991 vedrørende L 124, hvoraf  

 fremgår:
 "Reglerne kan medføre, at selvejende institutioner  

 m.v., som udfører f.eks. undervisnings- og kursusaktivitet, kan blive  

 hårdere belastet end selskaber, som udfører tilsvarende  

 aktiviteter.
Flertallet vil i foråret 1992 overveje indholdet af  

 justeringer, der kan sikre neutralitet i belastningen af lønsumsafgift  

 mellem virksomheder med forskellig organisationsform, der udfører  

 samme aktiviteter." Styrelsen har henvist til, at de i betænkningen  

 nævnte justeringer ikke er gennemført.
 Klagerens repræsentant har over for  

 Landsskatteretten nedlagt påstand om, at klageren skal beregne  

 lønsumsafgift i henhold til lønsumsafgiftslovens § 4, stk.  

 1.
Til støtte for påstanden har  

 repræsentanten anført, at klageren skal betale  

 lønsumsafgift af den lønsum, der er forbundet med fondens  

 erhvervsmæssige aktivitet, og at dette derfor skal ske efter den  

 beregningsregel, der gælder for virksomheder af denne art.
Han har  

 således anført, at det afgørende moment er de  

 aktiviteter, der udføres og ikke den formelle juridiske status.
Han  

 har henvist til, at fonden driver virksomhed med ejendomsadministration,  

 hvilket er fritaget for afgift efter momslovens § 13, stk. 8.
 Han har videre anført, at der rettelig skulle  

 være betalt lønsumsafgift efter den metode, hvor  

 afgiftsgrundlaget er 2,5 % af lønsummen med tillæg af  

 virksomhedens overskud eller fradrag af underskud før renter.
 Han har anført, at virksomheder, som drives helt  

 kommercielt, hvad enten de drives som personlig virksomhed, som selskab eller  

 som fond, skal afgiftsberigtige aktiviteterne efter  

 lønsumsafgiftslovens almindelige regler, lovens § 4, stk. 1, mens  

 fonde, selvejende institutioner og lignende, der kun driver momsfritaget  

 anden økonomisk virksomhed, kan komme til at skulle betale  

 lønsumsafgift efter lovens § 4, stk. 2, nr. 4. Han har dertil  

 anført, at det ikke har været lovgivers hensigt, at der skulle  

 tages hensyn til, at aktiviteten blev drevet i en fond.
Videre har han anført, at det derimod kan have  

 været hensigten, at vurdere forholdet anderledes, hvor en fond driver  

 momsfrie aktiviteter, når man tager bemærkninger i  

 tillægsbetænkningen i betragtning.
Han har dertil anført,  

 at der ikke har været behov for at foretage justeringer, idet der i  

 praksis foretages vurdering af afgiftens betaling ud fra et  

 aktivitetskriterium uden hensyn til virksomhedsformen.
Han har henvist til lønsumsafgiftslovens § 5, stk.  

 2, sammenholdt med § 5, stk. 3. Han har anført, at såfremt det  

 er organisationsformen og ikke aktiviteten, der er afgørende for  

 beregningen og betalingen af lønsumsafgiften, medfører dette,  

 at en fond, der driver finansiel virksomhed, kan nøjes med at betale  

 en afgift på 2,5 % af lønsummen forhøjet med 90 %, i  

 stedet for den almindelige sats for den finansielle sektor på 4,5 % af  

 lønsummen forhøjet med 90 %. Han har herved henvist til, at i  

 Told- og Skattestyrelsens vejledning om lønsumsafgift fra februar 1997  

 er anført, at fonde, foreninger, organisationer m.v. altid skal  

 anvende metode 1, som er afgift af lønsum forhøjet med 90 %.  

 På side 10 er imidlertid anført "medmindre hovedaktiviteten er  

 finansiel". Han har anført, at der således i vejledningen  

 rokeres om på organisationer, fonde og foreninger.
Med andre ord kan en  

 afgiftspligt efter § 4, stk. 2, nr. 4, ændres til afgiftspligt efter §  

 4, stk. 2, nr. 1, hvilket vil sige, at aktivitetsformen får  

 forrang.
 Endelig har han anført, at flere regioner decideret  

 foretager en vurdering af, hvilken aktivitet, der foregår i den  

 pågældende fond, hvorefter det meddeles, at der bliver lagt  

 vægt på fondens hovedaktivitet og ikke organisationsformen.
 Landsskatteretten udtaler:
 Det fremgår af lønsumsafgiftslovens § 4, stk.  

 1, 1. pkt.:
"Afgiftsgrundlaget er virksomhedens lønsum med  

 tillæg af overskud eller med fradrag af underskud af selvstændig  

 erhvervsvirksomhed  i indkomståret opgjort efter reglerne i 2.-4. pkt.,  

 jf. dog stk. 2 og 5." Af lønsumsafgiftslovens § 4, stk. 2,  

 fremgår:
 "Afgiftsgrundlaget er virksomhedens lønsum med  

 tillæg af 90 % for følgende virksomheder:
 ...
4) Organisationer, fonde, foreninger, herunder  

 almennyttige boligselskaber, loger m.v." Det fremgik af den nu ophævede ambilovs § 8, stk. 2:  

 "Virksomheder nævnt i bilaget til loven skal anvende reglen i stk. 1,  

 nr.  2." Det bemærkes, at efter reglen i § 8, stk. 1, nr. 2, skulle  

 bidragsgrundlaget beregnes som virksomhedens samlede lønsum med  

 tillæg af 90 %. Af det nævnte bilag til ambiloven fremgår  

 under pkt. 5: "Organisationer, fonde, foreninger, herunder almennyttige  

 boligselskaber, loger m.v." Af tillægsbetænkning over forslag til lov om  

 ændring af lov om lønsumsafgift for virksomheder inden for den  

 finansielle sektor  (L124 til lov om afgift af lønsum m.v.)  

 fremgår af flertallets bemærkninger:
 "Flertallet er opmærksom på, at bestemmelsen i  

 § 5, stk. 2, nr. 4, svarer til de gældende regler i  

 arbejdsmarkedsbidragslovens § 8, stk. 2, jf. punkt 5 i bilaget til denne lov.  

 Reglerne kan medføre, at selvejende institutioner m.v., som  

 udfører f.eks. undervisnings- og kursusaktivitet, kan blive  

 hårdere belastet end selskaber, som udfører tilsvarende  

 aktiviteter.
Flertallet vil i foråret 1992 overveje indholdet i  

 justeringer, der kan sikre neutralitet i belastningen af lønsumsafgift  

 mellem virksomheder med forskellig organisationsform, der udfører  

 samme aktiviteter." Det bemærkes, at lønsumsafgiftslovens § 5,  

 stk. 2, nr. 4, er redaktionelt ændret til den nugældende § 4,  

 stk. 2, nr. 4.
 Retten bemærker, at A er en fond, og således  

 som sådan omfattet af ordlyden i lønsumsafgiftslovens § 4, stk.  

 2, nr. 4.
Henset til formuleringen af lønsumsafgiftslovens §  

 4, stk. 1, hvoraf fremgår "jf. dog stk. 2 og 5" finder retten, at § 4,  

 stk. 2, herunder § 4, stk. 2, nr. 4, må anses for en  

 undtagelsesbestemmelse til § 4, stk. 1. Retten finder, at dette betyder, at  

 fonde m.v. er omfattet af lønsumsafgiftslovens § 4, stk. 2, nr. 4,  

 uanset om den udøvede aktivitet er af en sådan art den i  

 øvrigt falder ind under § 4, stk. 1. Retten finder således ikke,  

 at der i formuleringen og opbygningen af lovbestemmelsen er grundlag for at  

 antage, at fonde med erhvervsmæssige aktiviteter skal anvende et andet  

 afgiftsgrundlag end det i § 4, stk. 2 angivne.
Retten skal tillige henvise  

 til det af flertallet udtalte i tillægsbetænkningen til L124, som  

 findes at tale for, at fonde m.v. uanset aktivitetsarten, er omfattet af § 4,  

 stk. 2, nr. 4. Retten bemærker dertil, at der aldrig er foretaget de i  

 tillægsbetænkningen nævnte justeringer.
 Retten finder herefter, at omhandlede fond må anses  

 for omfattet af § 4, stk. 2, nr. 4, og ikke § 4, stk. 1, og at der  

 følgelig skal ske beregning efter satsen i § 5, stk. 3. Dette er  

 tiltrådt af Told- og Skattestyrelsen.
 Den påklagede afgørelse vil derfor være  

 at stadfæste.
