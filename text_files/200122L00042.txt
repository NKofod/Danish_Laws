Fremsat den 9. januar 2002 af Henriette Kjær Forslag til Lov om ændring af lov om tilbageholdelse  

 af stofmisbrugere i behandling (Revision) § 1 I lov nr. 349 af 14. maj 1992 om tilbageholdelse af stofmisbrugere i  

 behandling, som ændret ved lov nr. 922 af 25. november 1992, lov nr.  

 191 af 12. marts 1997, § 34 i lov nr. 980 af 17. december 1997 og lov  

 nr. 257 af 12. april 2000, foretages følgende ændring:
 1. § 11 ophæves.
§ 2 Loven træder i kraft dagen efter bekendtgørelsen i  

 Lovtidende.
Bemærkninger til lovforslaget Almindelige bemærkninger Indledning Ved lov nr. 349 af 14. maj 1992 fik amtskommunerne samt  

 Københavns og Frederiksberg kommuner adgang til at fastholde  

 stofmisbrugere i behandling.
Med henblik på at følge udviklingen  

 inden for behandlingen af stofmisbrugere forudsattes loven taget op til  

 revision ved begyndelsen af folketingsåret 1996-97.
 Trods det at loven ikke havde været bragt i  

 anvendelse siden dens ikrafttræden den 1. juli 1992, vedtog Folketinget  

 med lov nr. 191 af 12. marts 1997 at bibeholde lovgivningen med visse  

 ændringer frem til folketingsåret 1999-2000, hvor den på ny  

 forudsattes taget op til revision på baggrund af eventuelle erfaringer  

 i den mellemliggende periode.
 Ved lov nr. 257 af 12. april 2000 besluttede Folketinget  

 at forlænge ordningen således, at der på ny skulle ske en  

 revision i folketingsåret 2001-2002.
Lovforslagets baggrund Baggrunden for indførelse af ordningen med  

 tilbageholdelsesmulighed for stofmisbrugere i 1992 var især at  

 støtte yngre stofmisbrugere over 18 år, der er motiveret for  

 behandling, og som endnu ikke i større omfang er kommet i konflikt med  

 straffeloven som følge af misbruget, men andre aldersgrupper  

 bør også kunne få tilbuddet.
Loven er baseret på  

 3-dobbelt frivillighed: For det første er det den enkelte amtskommune,  

 der tager stilling til, om man vil anvende loven.
For det andet kræves  

 der konkret beslutning om at tilbyde en stofmisbruger at indgå kontrakt  

 om behandling for stofmisbrug med mulighed for tilbageholdelse.
Og for det  

 tredje kræves der tilslutning fra den stofmisbrugers side, som har  

 fået tilbud om kontrakt af den omhandlede type.
 Ordningen er, bl.a. fordi behandlingen foregår i et  

 åbent behandlingsmiljø, præget af begrænsninger med  

 hensyn til betingelserne for at tilbageholde, tilbageholdelsens  

 tidsmæssige udstrækning og midlerne til at sikre  

 tilbageholdelsen.
Tilbageholdelse kan således kun ske, når der  

 er begrundet formodning om, at stofmisbrugeren vil afbryde den aftalte  

 behandling, og det vil være uforsvarligt ikke at tilbageholde den  

 pågældende, fordi 1)	udsigten til ophøret af misbruget eller en betydelig og  

 afgørende bedring af tilstanden ellers vil blive væsentligt  

 forringet, eller 2)	stofmisbrugeren frembyder nærliggende og væsentlig fare  

 for sig selv eller andre.
 Tilbageholdelse kan kun ske, hvis mere lempelige  

 foranstaltninger er utilstrækkelige, og tilbageholdelse skal  

 ophøre, når betingelserne for den foretagne tilbageholdelse ikke  

 længere er til stede.
Kontrakt om behandling med tilbageholdelsesmulighed  

 må højest indgås for en periode på ½ år.
Den  

 samlede tilbageholdelsesperiode inden for denne periode kan ikke overstige 2  

 måneder, ligesom den enkelte tilbageholdelse ikke kan vare over 14  

 dage.
 Isolation og fixering er ikke tilladt i forbindelse med  

 tilbageholdelsen, og fysisk magtanvendelse er kun tilladt i det omfang, det  

 er nødvendigt for at afværge, at stofmisbrugeren udsætter  

 sig selv eller andre for nærliggende fare for at lide skade på  

 legeme og helbred.
 Der kan foretages aflåsning af institutionen og  

 værelser om natten, og ydredøre kan aflåses i kortere  

 perioder om dagen.
Der er opstillet en række garantier i forbindelse  

 med anvendelse af tilbageholdelsesordningen, der skal sikre misbrugerens  

 rettigheder.
Således vil en stofmisbruger, der ikke ønsker at  

 indgå en tilbageholdelseskontrakt fortsat have adgang til øvrige  

 behandlingstilbud.
 Stofmisbrugeren, der har indgået en kontrakt, vil  

 til enhver tid kunne opsige kontrakten, dog ikke i forbindelse med  

 iværksat tilbageholdelse.
Den konkrete, foreløbige beslutning om  

 tilbageholdelse, der træffes af behandlingsinstitutionens leder, skal  

 straks forelægges den myndighed, der har truffet beslutning om tilbud  

 om tilbageholdelseskontrakt, amtskommunens personsagsudvalg.
Dette udvalg  

 skal inden 3 dage træffe den endelige beslutning om tilbageholdelsen.  

 Stofmisbrugeren skal straks have meddelelse om beslutningen, som skal  

 være skriftlig og begrundet.
Endelig skal personsagsudvalget efter anmodning fra  

 stofmisbrugeren indbringe beslutningen om tilbageholdelsen for retten efter  

 reglerne i retsplejelovens kapitel 43 a.
Ligesom stofmisbrugeren både  

 ved indgåelse af kontrakten og ved personsagsudvalgets beslutning om  

 tilbageholdelsen orienteres om muligheden for at indbringe beslutningen for  

 retten.
Efter den foreliggende lov er der trods manglende konkret  

 anvendelse af behandlingskontrakt med mulighed for tilbageholdelse truffet  

 principiel beslutning i Ribe, Vestsjællands og Frederiksborg  

 amtskommuner om, at man vil benytte lovens muligheder.
I Ribe Amtskommune er  

 beslutningen om anvendelsen begrænset til gravide stofmisbrugere.
I  

 Århus Amtskommune traf man i 1992 beslutning om, at loven for tiden  

 ikke skulle anvendes i amtskommunen, men at der skulle være mulighed  

 for tilbageholdelse i enkelttilfælde, hvis en sådan  

 behandlingsmulighed etableres i andre amter.
 Mens Frederiksborg Amtskommune først har truffet  

 den principielle beslutning om at anvende loven i maj 1996, og ikke frem til  

 nu har tilbudt stofmisbrugere behandlingskontrakt med mulighed for  

 tilbageholdelse, har de andre nævnte amtskommuner, som i længere  

 tid har haft den principielle beslutning, ikke fundet behov for konkret at  

 bringe den i anvendelse.
 Lovforslaget har været til høring hos  

 Københavns Kommune, Frederiksberg Kommune, Kommunernes Landsforening,  

 Amtsrådsforeningen og Narkotikarådet.
Kommunernes Landsforening har ingen bemærkninger til  

 forslaget.
Amtsrådsforeningen har udtalt, at lov om tilbageholdelse af  

 stofmisbrugere i behandling aldrig har været anvendt siden sin  

 ikrafttræden, og Amtsrådsforeningen er ikke bekendt med amter,  

 der påtænker at anvende den i umiddelbar fremtid.  

 Amtsrådsforeningen kan derfor ikke tilslutte sig en ophævelse af  

 revisionsbestemmelsen og videreførelse af loven.
 Narkotikarådet er af den opfattelse, at lov om  

 tilbageholdelse af stofmisbrugere i behandling af behandlingsmæssige,  

 etiske og praktiske grunde bør ophæves.
Socialministeriets vurdering af lovforslaget Med forslaget om ophævelse af revisionsbestemmelsen  

 vil tilbuddet indgå i den brede vifte af behandlingstilbud til  

 stofmisbrugere.
Med den tætte sammenhæng mellem  

 visitationsproceduren og med fastlæggelsen af handleplan, hvor  

 brugerinddragelsen er et vigtigt led, vil ordningen indgå i de  

 løbende rutiner som et tilbud, der forelægges stofmisbrugeren i  

 de amtskommuner, der har truffet principiel beslutning om at anvende  

 lovgivningen.
Lovforslagets konsekvenser Økonomiske og administrative konsekvenser.
 Ophævelsen af revisionsbestemmelsen betyder en  

 permanentgørelse af gældende retstilstand og medfører  

 ikke økonomiske ændringer.
Forholdet til EU-retten Forslaget indeholder ikke EU-retlige aspekter.
 Økonomiske, administrative eller miljømæssige  

 konsekvenser for erhvervslivet.
 Forslaget skønnes ikke at have  

 erhvervsmæssige og miljømæssige konsekvenser.
Ligestillingsmæssige konsekvenser Forslaget skønnes ikke at have  

 ligestillingsmæssige konsekvenser.
Lovforslagets konsekvenser i  

 hovedtræk Positive konsekvenser/  

 Mindreudgifter Negative konsekvenser/  

 Merudgifter Økonomiske konsekvenser for, stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bilag 1 Lovforslaget sammenholdt med gældende lov Gældende formulering Lovforslaget § 11. Forslag til revision af loven  

 fremsættes for Folketinget senest ved begyndelsen af  

 folketingsåret 2001-2002.
 1. § 11 ophæves.
