Beretning afgivet af Erhvervsudvalget den 30. september 2021 Beretning over Forslag til folketingsbeslutning om en frivillig mærkningsordning for reklamer, hvor der ikke er anvendt digital retouchering, eller hvor der ikke er foretaget kropsændringer på de afbildede personer [af Karina Lorentzen Dehnhardt (SF) m.fl.]:
1. Politiske bemærkninger Socialdemokratiet, Venstre, Socialistisk Folkeparti, Radikale Venstre, Enhedslisten og Uffe Elbæk (UFG) Et flertal i udvalget (S, V, SF, RV, EL og Uffe Elbæk (UFG)) finder det vigtigt, at børn og unge kan færdes sikkert på internettet, og at børn og unges trivsel i højere grad skal tages alvorligt.
Det understøttes af den rapport, som Børns Vilkår i juni 2020 har udsendt i samarbejde med TrygFonden, hvoraf det bl.a. fremgår, at næsten 1.900 samtaler på BørneTelefonen i 2019 blev registreret om emnet krop og/eller udseende.
Flertallet bakker derfor op om anbefalingen i rapporten om, at medier og influenter etablerer et etisk kodeks for god og ansvarlig markedsføring på sociale medier, hvor børn og unge er målgruppen, ligesom flertallet byder øvrige frivillige initiativer velkommen.
Flertallet har i den forbindelse noteret, at Forbundet for Influenter og Bloggere under Dansk Journalistforbund også er opmærksom på problemstillingen og har udarbejdet etiske retningslinjer, hvoraf det bl.a. fremgår, at man skal gøre opmærksom på retoucherede billeder, som ændrer proportionerne på ens krop, hvis man har mange følgere under 24 år.
Det er også en mulighed at etablere et nyt frivilligt mærke, såfremt branchen ønsker dette.
Flertallet er enige om, at der politisk også bør sættes rammer for, hvad der må udbydes til børn og unge på de digitale og sociale medier.
Flertallet konstaterer i den forbindelse, at regeringen har igangsat et arbejde med at undersøge, hvordan man i højere grad kan beskytte børn og unge, når de anvender digitale medier.
Regeringen har nedsat to tværministerielle arbejdsgrupper.
Den ene har fokus på børn og unges digitale liv og dannelse og skal bl.a. se på, hvordan man konkret kan skabe mere og bedre sikkerhed for børn og unge på digitale medier.
Arbejdsgruppen vil i den forbindelse bl.a. overveje mulige tiltag til at begrænse børn og unges eksponering for skadeligt indhold på internettet.
Derudover er der nedsat en tværministeriel arbejdsgruppe om regulering af sociale medier.
Arbejdsgruppen skal bl.a. se på mulige konkrete initiativer og løsningsmodeller angående regulering af indhold på og ansvar i forhold til sociale medier.
 Partierne noterer sig regeringens arbejde for børn og unges trivsel i den digitale verden og ser frem til at tage del i debatten herom fremtidigt.
 Endelig er området for regulering af platforme på en række punkter underlagt europæisk regulering, hvorfor flertallet pålægger regeringen at arbejde aktivt for at øge platformenes ansvar i EU-regi.
 Nye Borgerlige, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. marts 2021 og var til 1. behandling den 11. maj 2021. Beslutningsforslaget blev efter 1. behandling henvist til behandling i Erhvervsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
