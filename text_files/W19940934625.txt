Ankestyrelsens principafgørelse O-68-94 om tildeling - ung alder - forudgående erhvervsarbejde Resume:
Der blev tilkendt revalideringsydelse til en kvinde med en medfødt ryglidelse.
Hun var 18 år på ansøgningstidspunktet.
 Ankestyrelsen fandt, at hun trods den unge alder ikke var tilstrækkeligt kompenseret ved henvisning til SU og lån, suppleret med hjælp til uddannelses- og handicapbetingede udgifter .
 Der blev lagt vægt på, at ansøger inden ansøgning om revalidering havde haft ca. 13 måneders erhvervsarbejde til overenskomstmæssig løn forud for sygemeldingen, og på at planerne om uddannelse var affødt af ryglidelsen.
 Kassation:
Principafgørelsen er afløst af en nyere afgørelse Kassationsdato:
08-06-2009 Love:
Lov om social bistand - lovbekendtgørelse nr. 829 af 1. oktober 1992 - § 43, stk. 2 Vejledninger:
Socialministeriets vejledning nr. 155 af 6. august 1990 om hjælp efter bistandslovens kapitel 10 (§§ 43-45) - pkt. 12 Sagsfremstilling:
 En 18-årig kvinde blev i 1992 godkendt som revalidend på grund af en medfødt ryglidelse.
 Indtil sygemelding i august 1991 havde hun haft ca. 13 måneders arbejde på systue til overenskomstmæssig løn, og det var i sagen oplyst, at uddannelsesplanen var affødt af den erkendte ryglidelse.
 Kommunen meddelte afslag på bruttorevalideringsydelse i forbindelse med gennemførelse af uddannelse til børnehavepædagog, og henviste i stedet kvinden til at klare sig for statens uddannelsesstøtte og lån suppleret med hjælp til uddannelses- og handicapbetingede udgifter efter § 43, stk.7.
 Afgørelsen var begrundet med, at ansøgeren havde sædvanlig uddannelsesalder og ikke havde haft en flerårig tilknytning til arbejds markedet.
Ankenævnet tiltrådte afgørelsen med henvisning til alderen og varigheden af tilknytningen til arbejdsmarkedet.
Det blev i anken anført, at ansøgeren både i relation til sygedag penge og til størrelsen af en eventuel bruttorevalideringsydelse var berettiget til fuld ydelse på baggrund af hendes tidligere arbejdsmarkedstilknytning.
 Sagen blev behandlet i principielt møde til yderligere belysning af, hvornår unge kan henvises til de almindelige muligheder for uddannelsesstøtte.
 Afgørelse:
 Ankestyrelsen fandt, at ansøger trods sin unge alder på ansøgningstidspunktet ikke kunne anses for tilstrækkeligt kompenseret ved henvisning til SU og uddannelses- og handicapbetingede udgifter efter § 43, stk. 7 i lov om social bistand.
 Ankestyrelsen lagde ved afgørelsen vægt på, at kvinden inden ansøgningen om revalidering havde været ca. 13 måneders erhvervsarbejde til overenskomstmæssig løn forud for sygemeldingen, og at planerne om uddannelse var affødt af ryglidelsen.
 Ankestyrelsen ændrede således ankenævnets afgørelse.
