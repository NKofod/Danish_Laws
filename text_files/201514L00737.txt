Betænkning afgivet af Uddannelses- og Forskningsudvalget den 3. maj 2016 Betænkning over Forslag til lov om ændring af lov om statens voksenuddannelsesstøtte (Målretning af målgruppen og nedsættelse af satsen for SVU til videregående uddannelse) [af uddannelses- og forskningsministeren (Esben Lunde Larsen)]:
1. Udvalgsarbejdet Lovforslaget blev fremsat den 24. februar 2016 og var til 1. behandling den 17. marts 2016. Lovforslaget blev efter 1. behandling henvist til behandling i Uddanelses- og Forskningsudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og uddannelses- og forskningsministeren sendte den 25. november 2015 dette udkast til udvalget, jf.
UFU alm. del  bilag 42. Den 24. februar 2016 sendte uddannelses- og forskningsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til uddannelses- og forskningsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
 Dansk Folkepartis medlemmer af udvalget mener, at lovforslaget er en udløber af finansloven og de i denne prioriterede besparelser.
Det vigtige for DF har været, at fokus i loven fastholdes på, at formålet med SVU-ordningerne er at understøtte, at de, der ikke har nogen uddannelse eller har meget lidt uddannelse, har mulighed for at få noget mere uddannelse.
Og det er grunden til, at vi i DF godt kan støtte lovforslaget.
 Et mindretal i udvalget (S, EL, ALT, RV og SF) indstiller lovforslaget til forkastelse ved 3. behandling.
Socialdemokratiets medlemmer af udvalget mener, at det er uhensigtsmæssigt at fratage personer med korte videregående uddannelser muligheden for at videreuddanne sig og dermed opkvalificere sig.
Løbende opkvalificering er nødvendig for at anvende ny teknologi og metoder, der kan sikre høj kvalitet i opgaveløsningen på private og offentlige arbejdspladser i fremtiden.
Efter- og videreuddannelse er et af de bedste omfordelingsredskaber, vi har, og derfor ærgrer det Socialdemokraterne, at redskabet bliver brugt til at omfordele i form af skattelettelser i stedet for borgernær velfærd.
Socialdemokraterne noterer sig, at det fremgår af spørgsmål 1 og 2, at lovforslaget kun berører en mindre gruppe af SVU-modtagerne, og på den baggrund er det vanskeligt at anerkende det behov for justering, lovforslaget lægger op til at imødekomme.
Yderligere noterer Socialdemokraterne sig, at lovforslaget indeholder en nedskæring i satsen, hvilket vil have konsekvenser for antallet af personerne, der fremover vil gøre brug af SVU-ordningen.
Derfor kan dette forslag kun ses som en spareøvelse, hvor regeringen tager midler fra uddannelse for at bruge dem på skattelettelser til rige arvinger og velstående boligejere i finansloven for 2016.
Enhedslistens medlemmer af udvalget mener, at dette forslag vil få negative konsekvenser for både faglærte og personer med videregående uddannelse, som ønsker at efteruddanne sig.
EL mener, at det er helt forkert at spare på efteruddannelse, og vil derfor ikke støtte forslaget.
Gode muligheder for efteruddannelse er med til at udvikle og vedligeholde vigtige kompetencer til arbejdsmarkedet og gavner derved både den enkelte, virksomhederne og samfundet.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Henrik Thulesen Dahl (DF) Marlene Harpsøe (DF) Alex Ahrendtsen (DF) Christian Langballe (DF) Tilde Bork (DF) Merete Dea Larsen (DF) Anni Matthiesen (V) Hans Andersen (V) Peter Juel Jensen (V) Louise Schack Elholm (V) Thomas Danielsen (V) Jakob Engel-Schmidt (V) Merete Riisager (LA) Henrik Dahl (LA) nfmd.
Anders Johansson (KF) Christian Rabjerg Madsen (S) Christine Antorini (S) fmd.
Jeppe Bruus (S) Kaare Dybvad (S) Julie Skovsby (S) Mette Reissmann (S) Pernille Schnoor (ALT) Eva Flyvholm (EL) Maria Reumert Gjerding (EL) Torsten Gejl (ALT) Carolina Magdalene Maier (ALT) Ida Auken (RV) Jacob Mark (SF) Trine Torp (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
