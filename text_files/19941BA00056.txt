Nr BSF 56 Forslag til folketingsbeslutning om lavere medicinpriser Fremsat af Jørn Jespersen (SF) Steen Gade (SF) Anni Svanholt (SF) den 3. februar 1995 Idet Folketinget konstaterer, at medicinpriserne i Danmark ligger langt over de gennemsnitlige priser i Europa, opfordres regeringen til at fremsætte lovforslag, der 1) indfører fastsættelse af maksimalpriser i forbindelse med godkendelse  

 og markedsføring af nye lægemidler, 2) indbærer, at fabriks- og importpriserne på eksisterende lægemidler  

 nedsættes med 20 pct. i forhold til en referencepris; for lægemidler omfattet  

 af den gældende aftale om medicinpriser bruges den heri fastsatte  

 maksimalpris som referencepris, for andre lægemidler bruges prisen fra en  

 nærmere fastsat dato eller periode i 1994, 3) omlægger medicintilskuddene, således at forøget brug af medicin i  

 videst muligt omfang undgås og nødvendig, dyr medicin gøres relativt  

 billigere.
Bemærkninger til forslaget Almindelige bemærkninger Medicinpriserne i Danmark er urimelig høje sammenlignet med priserne i  

 resten af Europa.
Det kan koste syge mennesker tusinder af kroner i  

 ekstraudgift til medicin, og det koster det offentlige over 1/2 mia. kr.  

 ekstra i medicintilskud, medicinkort etc.
Ud over forskelle i momssats skyldes de høje priser dels, at Danmark har  

 et dyrt apotekervæsen, dels at prisen fra fabrik eller importør er meget  

 højere end i andre lande.
Dette beslutningsforslag angriber det sidste  

 problem.
Sagen er, at markedsmekanismen ikke fungerer på medicinmarkedet (jf.  

 »Udviklingen i medicinudgifterne«, Finansministeriet, december  

 1994, s. 61). Markedet er uigennemskueligt og præget af monopoldannelse og  

 formelle og uformelle prisaftaler m.v.
Det har man indset i de fleste lande i  

 Vesteuropa, og derfor regulerer man medicinpriserne, typisk ved at fastsætte  

 maksimumspriser.
 I Danmark og i vid udstrækning også i andre lande svækkes konkurrencen  

 yderligere af en række forhold, der i øvrigt kan være velbegrundede:
- et produkt koster det samme overalt i landet - det er ofte lægen, der afgør produktvalget, selv om han eller hun ingen  

 omkostningsmæssig interesse har i at vælge et billigere produkt - som følge af enprissystemet har apotekerne som gruppe stort set ingen  

 interesse i at købe billigt ind.
Der er således mange gode grunde til at lave en kraftig styring af  

 medicinpriserne.
Danmark er traditionelt gået den modsatte vej, idet en  

 undtagelsesbestemmelse i konkurrenceloven har til formål at sikre  

 medicinalindustrien en lempeligere priskontrol, og der er ikke siden 1983  

 sket indgreb fra konkurrencemyndighedernes side (ibid. s. 45-46).
Begrundelsen har angiveligt været, at de høje danske medicinpriser er  

 nødvendige for at støtte forskningsindsatsen i dansk medicinalindustri.
Det  

 er imidlertid et dårligt argument. Ønsker man at støtte den private  

 forskning, må man forbedre de forskellige direkte støtteordninger, der findes  

 i forvejen.
Den nuværende skjulte »støtte« går i meget vidt omfang  

 til udlandet via høje importpriser - ca. 2/3 af medicinforbruget dækkes af  

 import - eller til danske medicinproducenter uden selvstændig forskning.  

 Hertil kommer, at et indirekte støttebeløb - fra forbrugere og det offentlige  

 - på 800-900 mio. kr. årligt er temmelig meget i forhold til, at  

 medicinalindustrien beskæftiger ca. 9.000 personer.
Det er op mod 100.000  

 kr./år/person. (Indregner man beskæftigelsen hos danske underleverandører, er  

 tallene 15.000 personer og ca. 60.000 kr./år/person).
Den frem til den 1. april 1995 gældende aftale om et stop for stigningen i  

 medicinpriserne var et beskedent skridt i den rigtige retning.
Men nu må der  

 lavere priser til, hvilket også anbefales i ovennævnte rapport.
Den anfører  

 en række eksempler på, at man i andre vesteuropæiske lande har gennemført  

 prisnedsættelser ved lov.
Den højeste prisnedsættelse har været på 10 pct.,  

 men i betragtning af de ekstraordinært høje danske priser mener SF, at en  

 nedsættelse af danske priser med 20 pct. er et moderat krav.
 Samfundsøkonomisk er der klart positive konsekvenser af forslaget:
- Det offentlige opnår en besparelse på 600-700 mio. kr. ved et prisfald  

 på 20 pct. regnet ekskl. moms; hertil kommer en mindre besparelse på indkøb  

 af sygehusmedicin.
Fordelingen af den samlede besparelse mellem staten og  

 sygehuskommunerne skal forhandles mellem disse.
 - Forbrugerne af medicin - som ofte er presset på deres økonomi af sygdom  

 etc. - opnår en besparelse på i alt ca. 200 mio. kr., hvilket i øvrigt giver  

 et om end beskedent bidrag til at dæmpe inflationen.
 - Der spares skønsmæssigt 500 mio. kr. på medicinimporten.
 - Danske forbrugere får øget købekraft, hvilket giver en vis positiv  

 beskæftigelseseffekt.
I disse beregninger er det forudsat, at apotekeravancen opgjort i  

 millioner kroner bevares uændret.
SF mener, at apotekeravancen bør reduceres,  

 men det indgår ikke i nærværende forslag.
Bemærkninger til forslagets enkelte punkter Ad 1 Det foreslås som udgangspunkt, at maksimalpriserne baseres på  

 prissammenligninger med andre lande.
Ad 2 Det vil være en tidkrævende proces at fastsætte en maksimalpris på alle de  

 lægemidler, der allerede er godkendt på det danske marked.
Derfor foreslås i  

 stedet, at maksimalprisen sættes til 80 pct. af gældende priser.
For de  

 lægemidler, der er omfattet af den gældende frivillige aftale om  

 medicinpriser, sættes en ny maksimalpris til 80 pct. af den i aftalen  

 gældende pris.
 Dette forslag er yderst realitisk, når det tages i betragtning, at  

 EU-landenes medicinpriser i gennemsnit ligger ca. 25 pct. under de danske  

 (efter korrektion for forskelle med hensyn til moms). Det samme gælder de  

 svenske medicinpriser.
 Der bør i loven være en dispensationsmulighed, der giver mulighed for  

 højere priser i de ganske få tilfælde, hvor et nødvendigt lægemiddel ellers  

 vil forsvinde fra markedet.
Ad 3 Lavere medicinpriser har en mulig ulempe, nemlig et stigende forbrug af  

 unødvendig eller direkte skadelig medicin.
Det ses f.eks. i nogle af de  

 lande, der har meget lave medicinpriser.
For at undgå disse problemer bør den  

 danske medicintilskudsordning lægges om.
Tilskuddene bør udmåles på basis af  

 følgende kriterier:
- tilskud på områder, hvor der skønnes at være fare for misbrug - f.eks.  

 visse former for nervemedicin - sættes relativt lavt, - tilskud på områder, hvor der er tale om særlig dyr og nødvendig medicin  

 uden fare for misbrug - f.eks. kemoterapipræparater - sættes højt.
Det vil  

 lette økonomien for grupper, der er hårdt ramt af sygdom.
Som en sidegevinst  

 opnås, at man minimerer antallet af hospitalsindlæggelser, som måtte blive  

 foretaget blot for at få mulighed for at give folk gratis medicin, - eventuelt bortfald af tilskud på områder, hvor der højst er tale om  

 lejlighedsvis brug af billig medicin (f.eks. visse typer øjendråber). Det kan  

 formentlig give en administrativ besparelse.
Konkret kunne tænkes en ordning med f.eks. 3-4 tilskudskategorier.
Det vil  

 komme til at minde om de principper, som gælder i f.eks.
Norge og Belgien,  

 hvor der bl.a. tages særligt hensyn til f.eks. kronisk og langvarigt syge  

 (ibid. s. 53 hhv. 55). Selve tilskudsomlægningen bør som udgangspunkt være  

 provenuneutral.
Samtidig skal principperne for fastkronetilskud, generisk  

 ordination etc. videreføres eller udbygges.
Indplacering i disse kategorier skal ske samtidig med lægemidlets  

 godkendelse og fastsættelse af maksimalpris.
For eksisterende produkter skal  

 der foretages en indplacering i forbindelse med den nye ordnings etablering.
