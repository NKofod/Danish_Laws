Betænkning afgivet af Miljø- og Fødevareudvalget den 24. februar 2021 Betænkning over Forslag til folketingsbeslutning om indkaldelse til forhandlinger om en natur- og biodiversitetspakke med bindende målsætninger [af Jacob Jensen (V) m.fl.]:
1. Indstillinger Et flertal i udvalget (S, SF, RV og EL) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF, NB, LA og Susanne Zimmer (UFG)) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialistisk Folkeparti Socialistisk Folkepartis medlemmer af udvalget er enige i, at der er et stort behov for at fastsætte mål og tidsgrænser for udviklingen af natur og biodiversitet.
Derfor foreslog SF i 2016, at regeringen udarbejdede et forslag til en natur- og biodiversitetslov, og har arbejdet for det lige siden.
Der henvises til B 195, Forslag til folketingsbeslutning om lovforslag om Danmarks natur og biodiversitet, www.folketingstidende.dk, Folketingstidende 2015-16, tillæg A, B 195 som fremsat, og tillæg F, møde 91, kl. 13:00.
En lov er mere forpligtende end mål i en biodiversitetspakke, og SF kan derfor ikke støtte beslutningsforslaget.
Men vi glæder os over, at forslagsstillerne i dag er positive over for at opstille konkrete mål for indsatsen.
SF håber derfor, at der vil være flertal for en sådan lov, når følgende punkt fra finanslovsaftalen for 2021 mellem regeringen (S) og RV, SF, EL og ALT gennemføres:
»Aftaleparterne er enige om at igangsætte en gennemgang af den eksisterende lovgivning på natur- og biodiversitetsområdet mhp. at understøtte hensigtsmæssige rammer for realiseringen af natur- og biodiversitetspakken samt klare rammer for den fortsatte udvikling af naturen og biodiversiteten i Danmark.
Aftalepartierne er enige om at drøfte den langsigtede udvikling på naturområdet med afsæt i forståelsespapiret og et konkret oplæg fra regeringen, herunder evt. lovgivningsmæssige tiltag på området.« Behovet for en lov med faste mål og tidsgrænser understreges af Europa-Kommissionens forslag om en biodiversitetsstrategi for Europa, som bl.a. indeholder mål for 30 pct. beskyttet natur og 10 pct. strengt beskyttet natur i 2030 til lands og til havs.
3. Udvalgsarbejdet Beslutningsforslaget blev fremsat den 7. oktober 2020 og var til 1. behandling den 10. november 2020. Beslutningsforslaget blev efter 1. behandling henvist til behandling i Miljø- og Fødevareudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 4 møder.
Bilag Under udvalgsarbejdet er der omdelt 3 bilag på beslutningsforslaget.
Anders Kronborg (S) Karin Gaardsted (S) Bjarne Laustsen (S) Camilla Fabricius (S) Kasper Roug (S) nfmd.
Malte Larsen (S) Mette Gjerskov (S) Troels Ravn (S) Zenia Stampe (RV) Kathrine Olldag (RV) Carl Valentin (SF) Rasmus Nordqvist (SF) Signe Munk (SF) Søren Egge Rasmussen (EL) Peder Hvelplund (EL) Susanne Zimmer (UFG) Erling Bonnesen (V) Hans Christian Schmidt (V) Thomas Danielsen (V) Torsten Schack Pedersen (V) Anni Matthiesen (V) Jacob Jensen (V) René Christensen (DF) fmd.
Bent Bøgsted (DF) Lise Bech (DF) Egil Hulgaard (KF) Per Larsen (KF) Peter Seier Christensen (NB) Henrik Dahl (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
