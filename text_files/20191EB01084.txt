Beretning afgivet af Udlændinge- og Integrationsudvalget den 23. juni 2020 Beretning over Forslag til folketingsbeslutning om forbud mod muslimsk bønnekald i det offentlige rum [af Pernille Vermund (NB) m.fl.]:
1. Politiske bemærkninger Nye Borgerlige Et mindretal (NB) af udvalgets medlemmer bemærker, at der ved 1. behandling af beslutningsforslaget fra mange partier blev tilkendegivet, at man ikke ønsker elektrisk forstærket bønnekald i det danske samfund.
Det, der delte partierne, var i vid udstrækning, om der var behov for lovgivning nu eller senere.
Nye Borgerlige finder, at der er tale om et reelt problem.
Vi har allerede oplevet, at der er et ønske om at lave bønnekald fra trossamfund i Danmark.
Det ønsker NB ikke, og NB opfatter det derfor som rettidig omhu at reagere, før det bliver en udbredt praksis i Danmark, at der kan kaldes til bøn med bønnekald.
1. behandlingen viste desuden, at mange partier bakker op om hensigten med forslaget, men at nogle partier ikke ser sig i stand til at stemme for forslaget i dets nuværende form.
Nye Borgerlige er derfor glade for, at Venstre har taget initiativ til et nyt beslutningsforslag på vegne af en stor gruppe af partier.
I lyset af at der er fremsat et nyt beslutningsforslag med samme hensigt, der kan samle bredere opbakning i Folketinget, ønsker NB ikke dette forslag til afstemning i salen, men ser frem til den snarlige behandling af det af Venstre m.fl. fremsatte beslutningsforslag, B 185, om forbud mod højtalerforstærket bønnekald og lignende religiøse ytringer i det offentlige rum.
 Liberal Alliance, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 12. maj 2020 og var til 1. behandling den 11. juni 2020. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Spørgsmål Udvalget har under udvalgsarbejdet stillet 10 spørgsmål til udlændinge- og integrationsministeren til skriftlig besvarelse, ministeren har besvaret spørgsmål 1-8.
 P.u.v.
