Nr BSF 84 Forslag til folketingsbeslutning om en handlingsplan for de videregående  

 uddannelser og forskningen Fremsat af Frank Jensen (S) Jytte Andersen (S) Helle Degn (S) Pernille  

 Forchhammer (S) Anna-Marie Hansen (S) Klaus Hækkerup (S) Lone Møller (S) Hans  

 Strunge (S) den 23. maj 1989 Folketinget opfordrer undervisnings- og forskningsministeren til inden den 1. juli 1989 at fremlægge en handlingsplan for de videregående uddannelser og forskningen for Folketinget.
 Handlingsplanen skal:
 1) Sikre, at adgangsbegrænsningen til de videregående uddannelser kan  

 afvikles over en kort årrække.
 2) Sikre det faglige indhold og kvaliteten i de videregående uddannelser.
 3) Sikre en bedre ressourceudnyttelse inden for de videregående  

 uddannelser, både hvad angår forskellige administrative procedurer,  

 eksamensafvikling og lokaleudnyttelse.
 4) Sikre styrkelse af grundforskningen som forudsætning for kvalificeret  

 undervisning på et højt niveau og som en forudsætning for den  

 anvendelsesorienterede og erhvervsmæssige forskning.
 5) Sikre, at der i alle studier indbygges et obligatorisk udlandsophold  

 som led i uddannelsen.
Bemærkninger til forslaget Almindelige bemærkninger Forslagsstillerne ser den danske uddannelsespolitik i meget tæt sammenhæng  

 med såvel erhvervs- som arbejdsmarkedspolitikken, den er en hjørnesten i  

 Danmarks muligheder for at igangsætte en positiv omstillings- og  

 fornyelsesproces.
Uddannelse er ikke at betragte som en  

 »omkostning«, men som en investering i fremtiden, både for den  

 enkelte og for samfundet.
 Forskning og uddannelse er altafgørende for den danske samfundsudvikling  

 og erhvervslivets chancer for at klare sig i den internationale konkurrence  

 både globalt og ved etableringen af EF's indre marked i 1992.
Det er et urimeligt spild af menneskelige ressourcer, at knap hver tredje  

 ansøger til en videregående uddannelse afvises.
Adgangsbegrænsningen er en  

 forældet og urimelig sortering af de unge.
 Udgangspunktet for adgangen til de videregående uddannelser bør ikke være  

 en sortering efter studentereksamenskarakter, men afgøres af, hvorvidt den  

 unge er studieegnet og har bestået eller ikke bestået en studentereksamen/hf  

 eller anden adgangsgivende eksamen, et krav, der ved relevante uddannelser  

 kan suppleres med krav om bestemte fagkombinationer og niveauer.
Der bør derfor ske en omlægning af uddannelsessystemet, som sikrer fri  

 adgang til de videregående uddannelser.
Omlægningen af uddannelserne må  

 medføre, at de videregående uddannelser får et bredere indhold og dermed  

 bliver mindre fagspecialiserede.
Det må herefter være op til den enkelte at vælge, hvilken uddannelse  

 vedkommende ønsker at starte på.
De unge skal før valget af uddannelse sikres  

 en grundig og kvalificeret vejledning, der blandt andet skal indeholde  

 oplysning om beskæftigelsesmulighederne inden for den enkelte uddannelse.
Der skal i forbindelse med afviklingen af adgangsbegrænsningen ske en  

 særlig vejledningsindsats over for kvindelige ansøgere til en videregående  

 uddannelse.
Undersøgelser viser, at tre ud af fire afviste til en  

 videregående uddannelse er kvinder.
Der bør derfor iværksættes en særlig  

 indsats over for dem.
 En naturlig konsekvens af omlægningen vil være, at det danske  

 uddannelsesniveau stiger væsentligt samtidig med, at erhvervslivet sikres en  

 fleksibel og veluddannet arbejdskraft.
Afskaffelsen af adgangsbegrænsningen vil betyde en merudgift på ca. 700  

 mio. kr. til undervisning og uddannelsesstøtte.
Hertil kommer en merudgift  

 til forskning på 150 mio. kr. i forbindelse med meroptaget på universiteter  

 og højere læreanstalter.
Denne udgift vil kunne finansieres gennem en  

 ressourceomlægning, der opnås ved overflytning af ressourcerne fra passive  

 dagpenge til aktive uddannelsespladser.
 Undervisnings- og forskningsministeren har i et svar til Folketingets  

 Uddannelsesudvalg oplyst, at de afviste unge i stedet for uddannelse finder  

 følgende alternativ beskæftigelse: 62,4 pct. får erhvervsarbejde, 7,1 pct.  

 kommer på arbejdsløshedsdagpenge og 11,1 pct. får bistandshjælp.
Der vil i kraft af fri adgang til uddannelserne på kort sigt ske  

 besparelser ved ledige arbejdspladser, arbejdsløshedsdagpenge og  

 kontanthjælp.
I en periode med stor arbejdsløshed må det antages, at de  

 arbejdspladser, de afviste ansøgere optager, vil blive overtaget af  

 arbejdsløse.
Samfundet vil dermed, ved 12.800 afviste, spare omkring 1,3 mia.  

 kr. i passiv støtte mod 900 mio. kr. i aktiv støtte til afskaffelse af  

 adgangsbegrænsningen.
 Afskaffelse af adgangsbegrænsningen over en kort årrække må således anses  

 for at være en udgiftsneutral foranstaltning.
Merbevillingerne til sikring af udvidet adgang til videregående  

 uddannelser nu vil i øvrigt kunne modsvares af besparelser, når de mindre  

 ungdomsårgange når frem til det videregående uddannelsessystem.
Allerede fra  

 1990 er antallet af unge mellem 18 og 23 år faldende.
Denne udvikling  

 fortsætter de næste mange år.
 På lang sigt vil den fri adgang og omlægningen af de videregående  

 uddannelser samtidig være en væsentlig og nødvendig investering i Danmarks  

 fremtid.
 Ved omlægningen af de videregående uddannelser er det vigtigt at sikre en  

 styrkelse af forskningen på universiteter og højere læreanstalter.
En stærk grundforskning er en forudsætning for en kvalificeret  

 undervisning på højt niveau og for den anvendte forskning og den teknologiske  

 udvikling.
Uden en alsidig grundforskning af høj kvalitet på universiteter og  

 højere læreanstalter vil Danmark sakke agterud og forskeruddannelsen  

 forringes.
Den borgerlige regering har fejlreageret over for denne  

 udfordring.
 Konsekvensen af de senere års nedskæringer i den offentlige grundforskning  

 har været:
 - Problemer med at fastholde basisbevillinger til egentlige basale  

 forskningsformål.
 - Øget tidsforbrug for forskerne til udarbejdelse af ansøgninger og  

 ekstern afrapportering.
 - Problemer med at sikre kontinuitet i den langsigtede videnopbygning.
 - Problemer med at rekruttere og fastholde forskere på de videregående  

 uddannelser.
 - Problemer med centralisering af forskningen.
 - Demoralisering af universiteters og læreanstalters forskningsmiljøer.
 Forslagsstillerne opfordrer til, at den førte politik ændres til:
 - Genopretning af forskningsbevillingerne til de enkelte universiteter og  

 højere læreanstalter.
 - Øget antal forskningsstipendiater og ledsagende bevillinger til  

 laboranthjælp, materialer etc.
 - Stigning i bevillingerne til forskningsrådene og omlægning af  

 bevillingspraksis til større og flerårige projektbevillinger.
 - Stimulering til øget koordinering af samarbejde mellem eksisterende  

 forskningsinstitutioner.
 Undervisnings- og forskningsministerens bidrag til en løsning af  

 problemerne har hidtil været beskedent.
 Forslagsstillerne ønsker derfor udarbejdet en handlingsplan for de  

 videregående uddannelser, der kan medvirke til en sammenhængende og holdbar  

 politik over for de videregående uddannelser.
Bemærkninger til de enkelte punkter ad 1) Afvikling af adgangsbegrænsningen til de videregående uddannelser I 1988 søgte 12.800 unge forgæves om en plads på en videregående  

 uddannelse.
Tallet har været stigende, siden totaldimensioneringen blev  

 indført i 1977. Mange af de unge, der hvert år afvises, finder heldigvis  

 andre uddannelser eller kommer i beskæftigelse.
Der er imidlertid en del unge, der tabes som følge af, at de ikke kommer i  

 gang med en uddannelse.
Bl.a. er der mange, som på forhånd opgiver at søge og  

 derfor slet ikke er med i de 12.800.
Der er endvidere en del unge, som godt nok finder beskæftigelse, men i  

 jobfunktioner, som på ingen måde kan blive en livsstilling for dem.
Denne  

 type unge, som aldrig opnår en fast tilknytning til arbejdsmarkedet, viser  

 sig dels i det sociale system, dels i deres søgen efter uddannelsespladser.  

 Deres chancer her er normalt ikke store, bl.a. fordi de har en række sociale  

 forpligtelser.
En tilgangsdimensionering på grundlag af prognoser for beskæftigelse i  

 fremtiden er overordentlig svær at realisere.
Dels varer det adskillige år,  

 før de studenter, der optages i 1989, kommer ud på arbejdsmarkedet, dels har  

 det i de senere år vist sig, at kandidaterne i stærkt stigende omfang finder  

 beskæftigelse uden for de traditionelle områder, en udvikling, som må anses  

 for at være accelererende de kommende år, bl.a. som konsekvens af de nye  

 kombinationsuddannelser.
 På den baggrund finder forslagsstillerne, at der bør lægges større vægt på  

 de uddannelsessøgendes egne ønsker med henblik på valg af studium.  

 Forslagsstillerne er også af den opfattelse, at der på denne måde vil kunne  

 opnås et formindsket frafald, færre omvalg og kortere gennemførelsestider.
Forslagsstillerne ønsker, at handlingsplanen skal indeholde et forslag til  

 afvikling af adgangsbegrænsningen.
Afviklingen skal ske i løbet af maksimalt  

 3 år og finansieres gennem besparelser på arbejdsløshedsdagpenge og  

 socialområdet.
Forslagsstillerne finder, at en løsning af problemerne på de videregående  

 uddannelser er presserende.
Uden en bevidst og effektiv satsning på  

 uddannelse og forskning får Danmark ikke løst sine helt grundlæggende  

 omstillings- og fornyelsesproblemer.
ad 2) Sammenhæng mellem undervisning og forskning For forslagsstillerne er det et grundlæggende princip at fastholde  

 sammenhængen mellem forskning og undervisning.
Det skaber et aktuelt  

 undervisningsindhold samt et dynamisk og kritisk forskningsmiljø. Med samme  

 baggrund er vi gået ind for at øge vejledningsforpligtelsen på  

 sektorforskningsinstitutionerne.
 Forskningsresultaternes overføring til de studerende kan kun ske, såfremt  

 to forhold er opfyldt: De ansatte ved de videregående uddannelser skal have  

 tid til at forske, og de skal være i stand til at formidle  

 forskningsresultaterne til de studerende.
 Et konkret problem i forbindelse med undervisningens kvalitet er  

 undervisernes pædagogiske kvalifikationer.
 I modsætning til alle andre dele af uddannelsessystemet eksisterer der  

 ingen direkte pædagogisk tradition på de videregående uddannelser.
Et af problemerne er, at undervisning ikke er meritgivende.
Derfor er det  

 nødvendigt, hvis man skal løse de pædagogiske problemer, at skabe grundlag  

 for bedre motivation til at undervise.
Og her bliver det nødvendigt at finde  

 en metode og arbejdsform, der sikrer, at underviserne både sikres mulighed  

 for forskning og undervisning.
Undervisernes ofte manglende pædagogiske kvalifikationer er en væsentlig  

 årsag til det store frafald ved de videregående uddannelser.
Handlingsplanen  

 bør derfor indeholde et forslag til forbedring af de pædagogiske  

 kvalifikationer hos underviserne ved de videregående uddannelser, f.eks. i  

 form af pædagogisk efteruddannelse af lærerne.
ad 3) Bedre ressourceudnyttelse Styrelsesloven for de højere uddannelsesinstitutioner er gennem de seneste  

 år blevet skydeskive for en ideologisk betinget kritik af styringssystemet  

 ved uddannelsesinstitutionerne.
Der er anvendt mange indgangsveje som forsøg  

 på at angribe demokratimodellen på institutionerne.
Forslagsstillerne vil ikke afvise, at en lang række administrative og  

 styringsmæssige procedurer som f.eks. en ansættelsesprocedure eller en faglig  

 bedømmelse i dag virker hæmmende for større effektivitet og dynamik i  

 systemet.
Disse forhold kan dog ikke begrundes alene i styrelsesloven.
Problemerne kan løses ved at opstille nye regler for ansættelsesprocedurer  

 og en sanering af kompetencefordelingen mellem den valgte/ansatte ledelse og  

 de styrende organer på de enkelte institutioner.
Forslagsstillerne ser gerne  

 forsøg med styrelsesloven, hvis grupperne i konsistorium ønsker en  

 åremålsbestemt forsøgsperiode, men vi har intet ønske om en revision af  

 styrelsesloven, som kun har til formål at reducere de studerendes og det  

 teknisk-administrative personales indflydelse i de styrende organer.
 I handlingsplanen bør der være overvejelser om metoder til, hvordan en  

 ændret undervisningstilrettelæggelse med f.eks. længere semestre og kortere  

 eksamensperioder kan sikre en bedre udnyttelse af lokaler, apparatur og  

 lærerkræfter. Ændringen af undervisningens tilrettelæggelse skal ske med det  

 formål at sikre, at flest mulige kan afslutte deres uddannelse på normeret  

 studietid.
 De videregående uddannelser bør have en fleksibel opbygning, der kan give  

 mulighed for afstigning og påstigning i løbet af et uddannelsesforløb.
ad 4) Bedre vilkår for forskningen Forskning og ny viden er forudsætningen for, at samfundet kan forny og  

 udvikle sig.
Forslagsstillerne lægger vægt på, at samfundsbehov spiller en  

 væsentlig rolle ved tilrettelæggelsen af forsknings- og teknologipolitikken.
 Der er gennem de sidste år sket en kraftig opprioritering af  

 programforskningen på bekostning af den frie grundforskning ved de  

 videregående uddannelser.
 Det har medført konflikter mellem forskning og undervisning, at der stadig  

 kommer flere studerende ind på de videregående uddannelser, uden at der  

 følger bevillinger med, på grund af de såkaldte procentvise  

 produktivitetsforbedringer.
Efter Undervisnings- og Forskningsministeriets opsigelse af normen for  

 undervisning, forskning og administration (UFA-normen) har de ansatte ikke en  

 normsat forskningsret, hvilket er nødvendigt for at sikre grundforskningens  

 kvalitet og omfang på et højere niveau, og staten har ikke et redskab til at  

 øge undervisningen i kortere eller længere perioder.
Forslagsstillerne vil  

 anbefale, at handlingsplanen indeholder et udspil til fleksibel og  

 utraditionel normsætning af undervisnings- og forskningsbalancen, som sikrer  

 en bedre udnyttelse af de fysiske rammer og apparaturet.
En normsætning, der  

 sikrer minimumstid til forskning i forhold til undervisning.
 Den tiltagende centralisering af forskningen bør stoppes.
Handlingsplanen bør sikre, at der sker en udvikling af grundforskningen  

 ved de enkelte institutioner.
Balancen mellem grundforskning og  

 anvendelsesorienteret forskning skal retableres gennem en stigning i  

 basisbevillingerne til universiteter og højere læreanstalter.
Der skal sikres  

 mulighed for, at forskerne ved institutionerne kan blande sig og medvirke i  

 international forskning og debat.
ad 5) Obligatorisk udlandsophold Det internationale element får stadig større betydning for Danmark.  

 Igennem de senere år er der blevet etableret en række tilbud, der øger  

 muligheden for, at studerende kan rejse til udlandet i en del af studietiden.
For at øge de studerendes mobilitet, erfaringer og indsigt i  

 internationale forhold bør handlingsplanen beskrive muligheden for en trinvis  

 etablering af en ordning, der gør udlandsophold til en integreret del af en  

 videregående uddannelse.
Tilbudet skal kunne varieres fra 1/2 til 1 års  

 varighed.
Tilsvarende skal der åbnes mulighed for, at udenlandske studerende  

 tilbydes mulighed for at studere ved danske universiteter.
 Som bilag til dette beslutningsforslag optrykkes:
 1) Fordeling af optagne og afviste ansøgere ved de videregående  

 uddannelser i 1989.
 Kilde: Undervisnings- og Forskningsministeriet.
 2) Udviklingen i antallet af 18-23-årige i perioden 1989-2005.
 Kilde: Danmarks Statistik.
Bilag 1 (* 1) Inkl.
HA på AUC.
Bilag 2 Anm.: Fremskrivningernes forudsætninger:
Alternativ 1: Faldende dødelighed for personer over 60 år, konstant  

 dødelighed for alle andre.
Stigende fertilitet de første 7 år, derefter  

 konstant fertilitet.
 Beregning 1: Flyttemønster som i perioden 1984-87.
Fremskreven befolkning 1988 (alt.1, ber. 1) i hele landet, efter alder; ID Anm.: Fremskrivningernes forudsætninger:
Alternativ 1: Faldende dødelighed for personer over 60 år, konstant  

 dødelighed for alle andre.
Stigende fertilitet de første 7 år, derefter  

 konstant fertilitet.
 Beregning 1: Flyttemønster som i perioden 1984-87.
 Fremskreven befolkning 1988 (alt.1, ber. 1) i hele landet, efter alder;  

 ID.
