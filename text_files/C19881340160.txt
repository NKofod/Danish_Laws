INDHOLDSFORTEGNELSE Produktion af hjortekød i hjortefarme er en relativ ny produktionsgren  

 indenfor dansk landbrug.
Den er et udtryk for landbrugets forsøg på  

 tilpasning til stigende overproduktion af de traditionelle  

 landbrugsprodukter, De første hjortefarme blev etableret omkring 1980.
Dels for at sikre hjorteavlerne accept og rettigheder på lige fod med  

 andre husdyrproducenter, og dels for at sikre den fritstående bestand af  

 kronvildt i Jylland, er der vedtaget en »Lov om hjortehold«, Lov  

 nr. 224 af 22. april 1987, herefter benævnt »hjorteloven«.
I medfør  

 af denne lov er der udarbejdet Landbrugsministeriets bekendtgørelse af 5.  

 juli 1988 om hjortehold m.m. og Landbrugsministeriets bekendtgørelse af 5.  

 juli 1988 om hegning af dyrehaver m.m.
 Denne vejledning er udarbejdet for at uddybe og forklare hjorteloven og de  

 nævnte bekendtgørelser.
 I hjorteloven skelnes der mellem tre kategorier af indhegninger med  

 hjortedyr:
 Zoologiske haver, dyreparker og lignende.
Herved forstås indhegninger, hvortil offentligheden har adgang mod  

 betaling af entre.
Oprettelse af sådanne indhegninger kræver politiets  

 tilladelse, og er ikke omfattet af hjorteloven.
Dyrehaver.
Herved forstås større eller mindre indhegnede områder  

 med passende fordeling af mark og skov, hvor der holdes en eller flere arter  

 af hjortevildt, vildfår eller vildsvin.
Formålet med dyrehaver er som regel  

 jagt, men de kan også anlægges, fordi ejeren finder det interessant at  

 betragte dyrene.
Ved jagt og aflivning af hjorte i dyrehaver gælder  

 jagtlovens kapitel 5, der omhandler jagtmåder og jagtredskaber.
Hegnet  

 omkring en dyrehave skal opfylde bestemte krav, der er nærmere omtalt i  

 afsnit 4.1.
 Hvis man ønsker at etablere en dyrehave, kan der indhentes yderligere  

 oplysninger ved henvendelse til Landbrugsministeriets Vildtforvaltning (se  

 adresseliste).
Hjortefarme.
Herved forstås indhegninger med kron- og/eller dådyr,  

 der er etableret med henblik på erhvervsmæssig produktion af hjortekød og  

 salg af avlsdyr.
Ved registrering som hjortefarm opnår man nogle fordele,  

 bl.a. kan man bevare ejendomsretten til undslupne dyr i indtil 2 måneder  

 efter at dyret er undsluppet, hvis det indberettes til Veterinærdirektoratet  

 (se adresseliste). Ved aflivning af hjorte på hjortefarme gælder jagtlovens  

 kapitel 5 ikke, da der er tale om slagtning af husdyr.
For at få en indhegning registreret som hjortefarm, skal kravene i  

 hjorteloven og den tilhørende bekendtgørelse være opfyldt.
Bl.a. skal dyrene  

 være mærkede med et autoriseret øremærke (afsnit 2.1.), hegnet skal opfylde  

 visse krav (afsnit 4.) og der gælder specielle regler for aflivning af hjorte  

 på hjortefarme (afsnit 5.).
Landsforeningen af Danske Hjorteavlere (se adresseliste) er  

 interesseorganisation for hjorteavlerne.
Den udgiver et medlemsblad,  

 »Hjorteavleren«, der udkommer 4 gange årligt.
Den nyeste danske bog  

 om emnet hedder »Hjorteproduktion«, og er udgivet af Det kgl.  

 Danske Landshusholdningsselskab (se adresseliste).
 Alle dyrehaver og hjortefarme skal registreres i Veterinærdirektoratet.
 Da der kan forekomme ændringer vedrørende registrering m.v., skal det  

 anbefales at kontakte Veterinærdirektoratet henholdsvis Vildtforvaltningen,  

 før etablering af hjortefarme eller dyrehave påbegyndes.
Der skal endvidere gøres opmærksom på, at det kan være nødvendigt at  

 indhente tilladelse til etablering af hjortefarm eller dyrehave fra andre  

 myndigheder.
Det kan derfor anbefales at foretage en grundig forundersøgelse,  

 inden etablering påbegyndes, bl.a. ved henvendelse til amtets tekniske  

 forvaltning.
1. Hjortearter i farme Efter hjortelovens ikrafttræden må der kun etableres hjortefarme med  

 krondyr (Cervus elaphus) og dådyr (Dama dama).
 Definitioner vedrørende de to arter, samt karakteristiske nøgletal er  

 samlet i tabellerne 1.1., 1.2. og 1.3.
 Tabel 1.1. Definitioner krondyr.
Det ses af tabel 1.3., at krondyr groft sagt er dobbelt så store som  

 dådyr.
Herudover er der den forskel mellem de to arter, at dådyr er sværere  

 at håndtere end krondyr.
Dette kan give problemer, når dyrene skal sorteres,  

 vejes etc.
Krondyr kan blive meget tamme og omgængelige, og håndteres bedst i  

 mindre grupper.
Dådyr kan også blive meget tamme og omgængelige, men de  

 reagerer ofte voldsomt og uberegneligt, når der lægges pres på dem.
De skal  

 fikseres individuelt, når de håndteres, og kræver derfor i den forbindelse  

 mere tid pr. dyr end krondyr.
Der er udviklet effektive indfangnings- og  

 håndteringssystemer til begge arter.
 Dådyr egner sig bedst til ekstensiv drift, hvor dyrene i vidt omfang  

 passer sig selv og håndteres mindst muligt.
I områder, hvor der findes fritstående bestande af den hjorteart, der  

 holdes på farmen, kan der opstå problemer i brunstperioden.
Hjorte fra den  

 fri vildtbane kan opsøge hjortefarmen, og der kan da være risiko for, at  

 disse hjorte beskadiger indhegningen.
Det kan resultere i, at nogle af  

 hjortedyrene fra farmen undslipper.
Det kan derfor anbefales at holde dådyr i  

 kronvildt områder og krondyr i dåvildt områder.
1.1. Transport Kron- og dådyr kan transporteres i lastbiler på samme måde som kvæg og  

 får.
Da begge arter i udpræget grad er flokdyr, befinder de sig bedst i  

 mindre grupper på op til 10 dyr.
Fra august til april skal det dog tilrådes  

 at transportere handyr enkeltvis.
Dette gælder især for dåhjorte af alle  

 aldre.
Hjortene er mere aggressive i denne periode, og selv om de har fået  

 geviret savet af, kan de gøre alvorlig skade på andre dyr med de knopper, der  

 sidder tilbage.
Af hensyn til drægtigheden skal det endvidere frarådes, at  

 transportere moderdyr og 2-års dåer og hinder i perioden 1/5-1/9.
 Følgende pladskrav anbefales ved transport af kron- og dådyr:
 Tabel 1.4. Mindste arealkrav til kron- og dådyr under transport.
Dyrene kan også transporteres i kasser.
Til dådyr skal kassen være ca. 35  

 cm bred, 125 cm lang og 100 cm høj.
Til krondyr skal kassen være ca. 60 cm  

 bred, 150 cm lang og 150 cm høj.
Inden transporten skal dyrene have adgang til vand.
Hvis det drejer sig om  

 en længere transport, kan dyrene fodres med roer eller kartofler undervejs.  

 På denne måde vil dyrene få et væsketilskud.
Der skal være rigeligt med luft  

 i bilen, dog uden at der er træk.
Dyrene vil ofte lægge sig ned undervejs og  

 klarer selv længere stræk uden problemer.
Selve kørslen skal foregå så stabilt som muligt.
Bratte opbremsninger bør  

 undgås, ligesom der bør køres roligt i sving.
1.2. Indsætning af dyrene i hjortefarmen Hvis dyrene, eventuelt i fangfolden, kan lukkes sammen med andre dyr, der  

 er kendt med farmen, vil frigivelsen normalt forløbe roligt.
Hvis der ikke er  

 andre dyr på farmen, kan det anbefales at lade dyrene gå på stald nogle dage  

 og falde til ro, før de lukkes ud.
Hvis dyrene skal indsættes direkte fra transportmidlet, parkeres dette  

 lige inden for lågen.
Læsserampen orienteres mod midten af folden, således at  

 dyrene ikke løber ind i nethegnet.
Dyrene gives tid til selv at forlade  

 transportmidlet, og de bør herefter have mindst en dag til - i fred og ro -  

 at lære indhegningen at kende.
Hvis der er dyr i indhegningen i forvejen, kan disse eventuelt fodres  

 foran transportmidlets læsserampe, således at de to grupper straks får  

 kontakt med hinanden.
Familie, naboer og venner bør ikke  sammenkaldes  

 for at overvære begivenheden.
Luk dyrene ud i rolige omgivelser og lad dem få  

 et par dage til at lære hegnet at kende, før de vises frem.
Ellers kan der  

 være risiko for panik blandt dyrene.
1.3. Eksport af levende hjorte Ved eksport af levende hjorte fra Danmark skal eksportøren udfylde en  

 erklæring.
Af erklæringen skal det fremgå, at dyrene ikke eksporteres med  

 henblik på jagt, idet dette er forbudt.
Nævnte formular fås ved henvendelse  

 til Veterinærdirektoratet.
1.4. Import af levende hjorte Indførsel af levende krondyr, samt sæd og embryoner, der genetisk afviger  

 fra den danske stamme, er ikke tilladt.
Ved bekendtgørelsens ikrafttræden  

 arbejdes der med retningslinier for administrationen af denne bestemmelse.
2. Regler for registrering af hjortefarme og dyrehaver Alle hjortefarme og dyrehaver skal registreres.
Skemaer og regler for  

 registrering fås ved henvendelse til Veterinærdirektoratet, som forestår  

 registreringen.
For registreringen opkræves et gebyr; kr. 1.025 for  

 hjortefarme og kr. 210 for dyrehaver.
Gebyrerne tilægges moms.
Alle  

 indhegninger tildeles et CKR-nummer (Centralt Kvægbrugs Register nummer), som  

 derefter følger indhegningen og påtrykkes de autoriserede øremærker, der skal  

 bruges på hjortefarme.
Ved alle henvendelser til Veterinærdirektoratet eller  

 Vildtforvaltningen skal CKR-nummeret opgives.
Ved underskrift på  

 registreringsanmeldelsen indestår man for, at de opgivne data er korrekte.
 Af hensyn til tildeling af CKR-nummer, bestilling af øremærker til brug i  

 hjortefarme og registreringen iøvrigt, bør såvel hjortefarme som dyrehaver  

 tilmeldes registrering i god tid, inden dyrene agtes indsat.
 Ejerskifte og ophør med drift af hjortefarme/dyrehave skal meddeles  

 Veterinærdirektoratet.
2.1. Mærkning af hjorte Hjorteloven kræver, at alle hjortedyr i hjortefarme er mærkede.
Det  

 autoriserede mærke til brug i hjortefarme er et rundt gult plastic hanmærke,  

 påtrykt farmens CKR-nummer, samt et fortløbende dyr-løbenummer.
Det  

 autoriserede hanmærke kan frit kombineres med ethvert hunmærke (farve,  

 størrelse og påtryk) efter avlerens eget ønske, og skal isættes dyrets ene  

 øre. herudover kan avleren frit sætte et ekstra øremærke i dyrets andet øre.
 Landsforeningen af Danske Hjorteavlere har indgået en aftale med Allflex  

 Danmarks aps. om fremstilling og levering af det autoriserede mærke.
 Det autoriserede hanmærke bestilles på et særligt skema, der rekvireres  

 hos, og indsendes til, Landskontoret for Kvæg (se adresseliste).  

 Landskontoret for Kvæg styrer tildelingen af de fortløbende dyrnumre, avleren  

 skal blot bestille det antal autoriserede mærker, der ønskes.  

 Bestillingsskemaet er iøvrigt påtrykt en udførlig vejledning.
Der stilles ikke krav om mærkning af hjorte i dyrehaver.
Det  

 autoriserede hanmærke til brug i hjortefarme må ikke benyttes i  

 dyrehaver.
Alle kalve født efter 1. august 1988 skal mærkes senest ved fravænning.  

 Alle dyr, der er indsat før den 1. august 1988, skal være mærket senest d.  

 31. juli 1990. Dyr, der indsættes den 1. august 1988 eller senere skal være  

 mærket ved indsættelsen.
Når et dyr een gang er mærket med et  

 CKR-nummer/løbenummer, må dette nummer ikke fjernes igen.
Hvis dyret sælges  

 som avlsdyr til en anden besætning, skal det beholde det først tildelte  

 nummer.
Importerede dyr skal tildeles CKR-nummer/løbenummer i den besætning,  

 de indsættes i efter karantæneperiodens afslutning.
 Hvis der fra en hjortefarm undslipper dyr, der er mærkede med det  

 autoriserede mærke, og dette meddeles Veterinærdirektoratet, bevares  

 ejendomsretten til dyrene i indtil 2 måneder.
2.2. Meddelelse om undslupne hjorte fra hjortefarme Registrering som hjortefarm medfører en række forpligtelser for ejeren  

 bl.a. til meddelelse om undslupne dyr fra farmen.
Denne meddelelse skal ske  

 til Veterinærdirektoratet så snart undslippet er kendt.
Meddelelsen skal  

 foretages på et særligt skema, og omfatter bl.a. farmens CKR-nummer, dato for  

 undslippet, art, antal og årsag til undslippet.
Såfremt der ikke sker  

 meddelelse til Veterinærdirektoratet, mistes ejendomsretten til det undslupne  

 dyr automatisk.
 Skemaer fås ved henvendelse til Veterinærdirektoratet.
2.3. Ansøgning om dispensation ved hold af andre arter end kron- og  

 dådyr Normalt vil det kun være tilladt at holde kron- og dådyr i hjortefarme og  

 i dyrehaver, men der kan i særlige tilfælde opnås dispensation til at holde  

 andre hjortearter, f.eks. sika (Cervus nippon) og rådyr (Capreolus  

 capreolus).
 Det skema, der indsendes med anmodning om registrering som  

 hjortefarm/dyrehave, er udformet således, at det korrekt udfyldt  

  samtidig tjener som dispensationsansøgning for hold af andre hjortearter end  

 kron- og dådyr.
3. forskellige arealers egnethed til hjortefarme Så godt som alle arealtyper kan anvendes til hjortefarme, men der er visse  

 fordele og ulemper ved de forskellige arealtyper, der skal tages i  

 betragtning.
Lave og fugtige arealer er normalt sene i vækst om foråret, ligesom de  

 ofte vil give anledning til parasitproblemer.
Især leverikter kan være et  

 problem på fugtige arealer.
Græsset på sådanne arealer vil være meget udsat  

 for beskadigelse p.gr.a. optrædning forår og efterår.
Det vil derfor oftest  

 være en betingelse for sådanne arealers brug til hjortefarme, at dyrene kun  

 græsser dem i sommermånederne.
Høje og tørre arealer er velegnede til vinteropholdsområder for dyrene.
De  

 er til gengæld ofte tørkefølsomme og kan være meget lavtydende i  

 sommermånederne.
Skovbevoksede arealer giver læ og beskyttelse til dyrene i kolde og  

 blæsende perioder.
Det er imidlertid vigtigt at være opmærksom på, at med  

 mindre træerne er meget gamle, vil dyrene skrælle barken af dem, -uanset  

 træart.
Der findes forskellige metoder til beskyttelse af træerne, men den  

 eneste metode, der virker effektivt, er fysisk beskyttelse af det enkelte  

 træ, eksempelvis ved omvikling med finmasket net.
Permanent lævirkning ved  

 brug af yngre beplantning kan således kun etableres, hvis træerne er hegnet  

 fra, så dyrene ikke har adgang til dem.
3.1. Belægningsgrad En græsmarks produktionsevne er bestemt af en lang række faktorer, f.eks.  

 jordtype, plantebestandens sammensætning, styringsniveau, gødskningsniveau og  

 mulighed for vanding.
Der kan således være stor forskel i udbytte, dels mellem græsmarker på  

 forskellige jordtyper, og dels mellem græsmarker på samme jordtype.
Det er  

 derfor umuligt at opstille entydige retningslinier for, hvilken  

 belægningsgrad der kan anbefales på forskellige jordtyper.
Ved en simpel  

 teoretisk beregning, der bl.a. tager udgangspunkt i et bestemt udbytteniveau,  

 kan der imidlertid beregnes en vejledende belægningsgrad.
Det antages, at det indhegnede areal er opdelt i to lige store folde.  

 heraf høstes den ene fold til ensilage/hø i juni.
Herved bjærges halvdelen af  

 denne folds årsproduktion.
Ved hjælp af fodernormerne for kron- og dådyr kan  

 man beregne et moderdyrs energibehov i sommerhalvåret, og belægningsgraden  

 kan herefter beregnes som vist i tabel 3.1.
Tabel 3.1. Beregnet belægningsgrad (antal moderdyr/ha) ved forskellige  

 udbytteniveauer (EF/ha) 4. Indhegning af hjortefarme Hjortefarme skal være forsvarligt indhegnede, således at dyrene ikke kan  

 løbe ud, og der er derfor opstillet krav til hegnets styrke og opsætning.
De  

 detaljerede krav findes i bilaget til bekendtgørelsen om hjortehold m.m.,  

 »Krav til indhegningens hegn«.
Her skal de vigtigste punkter  

 nærmere beskrives.
Selve nethegnet skal opfylde visse krav til styrke og dimensioner.  

 Nethegnet skal være mindst 190 cm højt.
Nethegnet skal monteres, så den  

 nederste tråd højst er 10 cm over jorden, og den øverste tråd er mindst 200  

 cm over jorden.
Hvis den øverste tråd ikke er mindst 200 cm over jorden, skal  

 der 20 cm over den øverste tråd monteres en ekstra glat tråd med en  

 brudstyrke svarende til tråd nr. 8. Der må højst være 30 cm mellem de  

 lodrette tråde i nethegnet, og der skal være mindst 17 vandrette tråde.
Pælene skal være mindst 3 m lange og træpæle skal have en mindste  

 diameter i toppen, hjørnepæle mindst 14 cm, mellempæle mindst 10 cm.
Desuden  

 kan pæle af jernbeton anvendes.
Afstanden mellem pælene skal afpasses efter  

 terrænet og vejledning fra fabrikanten af nethegnet.
Det er vigtigt, at  

 nethegnets trampolineffekt, opretholdes, og derfor skal såvel for kort som  

 for stor pæleafstand undgås.
Nethegnet skal monteres på indersiden af pælene.
 Alle indgange til farmen skal være forsynet med låger, der kun må være  

 åbne i forbindelse med færdsel ind og ud af hjortefarmen.
 Sørg for at det nethegn, der opsættes, opfylder kravene i omtalte bilag,  

 og opsættes i overensstemmelse hermed.
4.1. Specielle forhold vedrørende indhegning af dyrehaver Ligesom hjortefarme skal dyrehaver hegnes forsvarligt, således at dyrene  

 ikke kan løbe ud.
Reglerne er beskrevet i bilaget til bekendtgørelse om  

 hegning af dyrehaver m.m., »Krav til indhegningens hegn«.
Reglerne  

 for indhegning af dyrehaver er i hovedtrækkene de samme som for indhegning af  

 hjortefarme, men der er dog een væsentlig afvigelse: »Færiste« er  

 tilladt i dyrehaver.
 Sørg for at det nethegn, der opsættes, opfylder kravene i nævnte bilag, og  

 opsættes i overensstemmelse hermed.
5. Aflivning af hjorte i hjortefarme Jagtlovens kapitel 5, der omhandler jagtmåder og jagtredskaber, gælder  

 ikke i forbindelse med aflivning i hjortefarme, idet der her er tale om  

 slagtning af husdyr.
 Hjortene kan transporteres levende til et slagteri, men på grund af  

 håndteringsmæssige forhold vil dette kun have interesse i forbindelse med  

 slagtning af krondyr.
Aflivningen af hjorte i hjortefarme skal foregå i en godkendt  

 aflivningsfold.
Fangfolde kan i almindelighed godkendes som aflivningsfold.  

 Formålet med en sådan fold er dels at gøre det muligt for dyrlægen at  

 foretage levende syn inden aflivningen, dels at sørge for, at aflivningen  

 foregår under betryggende forhold.
Hvis aflivningen skal foregå ved skydning med riffel på marken, skal der  

 indrettes en speciel aflivningsfold til formålet.
Reglerne for etablering af  

 aflivningsfolde findes i bilaget til bekendtgørelsen om hjortehold m.m.
Her  

 skal de vigtigste punkter nærmere beskrives.
Aflivningsfolden skal indrettes, så skudafstanden maksimalt bliver ca. 50  

 m.
Aflivningen bør foregå fra en platform, der er afskærmet, så dyrene ikke  

 kan se dyrlægen og skytten.
Platformens gulv bør være mindst 3 m over jorden.  

 Hvis platformen placeres langs aflivningsfoldens ene langside, må folden  

 højst være ca. 30x80 m eller ca. 40x60 m.
Hvis aflivningsfolden er større, må  

 der etableres flere platforme.
Aflivningsfolden må ikke støde op til  

 yderhegnet på farmen.
Der må kun være meget begrænset dækning i  

 aflivningsfolden, f.eks. mindre grupper træer/buske, der giver dyrene en  

 tryghedsfornemmelse.
Folden skal være overskuelig fra platformen, så  

 eventuelle anskudte dyr kan aflives hurtigst muligt.
For at lette slagteprocessen om efteråret kan følgende simple vejledning  

 følges.
Hjortekalvene fravænnes om efteråret eller i løbet af vinteren og  

 græsser i en gruppe for sig selv den følgende sommer.
Hvis de vænnes til at  

 blive flyttet fra fold til fold, kan de relativt let flyttes ind i  

 aflivningsfolden, når de skal slagtes.
De sidste 14 dage før slagtningen skal  

 finde sted, kan man dagligt fodre spidshjortene ind i aflivningsfolden.
Hele  

 slagteproceduren lettes væsentligt, hvis der kun findes slagtedyr i den  

 gruppe, der opholder sig i aflivningsfolden.
I Landbrugsministeriets »Bekendtgørelse om slagtning m.v. af  

 hjortedyr og vildt« (nr. 645 af 2. oktober 1987) er der fastsat regler  

 for, hvem der kan foretage aflivning på hjortefarme og hvilken uddannelse,  

 der kræves.
Det fremgår heraf, at hjortedyr fra en indhegning på under 50 ha  

 eller fra en registreret hjortefarm kun må af 1) ejeren selv, brugeren eller  

 dennes personale, 2) en dyrlæge, 3) en skytte med afgangseksamen fra  

 Vildtforvaltningens Skole, 4) en faguddannet slagter eller 5) en anden af  

 Veterinærdirektoratet hertil autoriseret person.
Hvis der ved aflivningen  

 benyttes andet end boltpistol, skal den pågældende være i besiddelse af  

 gyldigt jagttegn.
6. Adresseliste Følgende adresser kan man få brug for i forbindelse med etablering og registrering af hjortefarme og dyrehaver:
Veterinærdirektoratet Frederiksgade 21 1265 København K Tlf. 01 11 48 88 Landbrugsministeriets Vildtforvaltning Kalø 8410 Rønde Tlf. 06 37 25 00 Landsforeningen for danske Hjorteavlere Landsformand Eivind Bugge Herlevsen Bugge Skovgård Havndalvej 27 Alstrup 9550 Mariager Landskontoret for Kvæg Udkærsvej 15 8200 Århus N Tlf. 06 10 60 88 Det kgl. danske Landhusholdningsselskab Rolighedsvej 26 1958 Frederiksberg C.
Tlf. 01 35 02 27 Lov nr 224 af 22 april 1987 om hjortehold.
 Udeladt her.
 Bekendtgørelse nr 391 af 5. juli 1988 om hjortehold m.m.
 Udeladt her.
 (* 1) 450 FE/hind afgræsset i perioden 1/5-30/9.
 (* 2) 250 FE/då afgræsset i perioden 1/5-30/9.
