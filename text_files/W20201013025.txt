Erstatningsansvarslovens § 12-14  begravelsesudgifter og tab af forsørger, nævnets j. nr. 19-520-05201 Ansøgers far blev dræbt i 2014, da ansøger var 16 år gammel.
Ansøger var tidligere af Erstatningsnævnet tilkendt erstatning for tab af forsørger i form af uddannelsesbidrag i forbindelse med sin gymnasiale uddannelse.
Ansøger søgte i august 2019 om uddannelsesbidrag fra 1. september 2019, da ansøger skulle starte på en universitetsuddannelse.
Efter lov om børns forsørgelse § 14, stk. 3, kan der pålægges bidrag til undervisning eller uddannelse, indtil barnet er fyldt 24 år, hvis der er grund til at antage, at en sådan forsørgelse ville have fundet sted, efter at barnet er fyldt 18 år.
Erstatningsnævnet lagde til grund, at afdøde ville have forsørget ansøger under hendes universitetsuddannelse henset til den indkomst, som han havde inden sin død.
Erstatningsnævnet lagde til grund, at ansøger under hensyn til størrelsen af afdødes indkomst sammenholdt med antallet af børn ville have været berettiget til forhøjet uddannelsesbidrag.
 Det følger af indkomstoversigt for fastsættelse af børne- og ægtefællebidrag (/eli/retsinfo/2018/10094), pkt. 2.6., at hvis et bidrag er fastsat højere end normalbidragets grundbeløb, kan bidraget efter en konkret vurdering normalt kun bortfalde, hvis barnet har en indkomst, der væsentligt oversigter cirka 6.000 kr. om måneden.
Ansøger havde dokumenteret sine indkomstforhold ved oplysning om hidtidig beskæftigelse og løn samt fremtidig forventet beskæftigelse og løn, SU samt børneopsparing.
Ansøger havde indtil den 01-11-2019 arbejdet 20 timer om ugen til en timeløn på 140 kr.
Ansøger oplyste, at hun fra den 01-11-2019 ville arbejde 10 timer om ugen til samme timeløn.
Derudover modtog ansøger SU for hjemmeboende svarende til cirka 1.302 kr. om måneden.
 Nævnet lagde til grund, at ansøger i perioden fra 01-09-2019 til den 31-10-2019 havde haft en månedlig indkomst på 13.426 kr., og at ansøger i perioden fra den 01-11-2019 og frem måtte forventes at have en månedlig indkomst på 7.364 kr.
 Det var nævnets vurdering, at ansøger med en indkomst på 7.364 kr. ikke ville være berettiget til at modtage uddannelsesbidrag efter lov om børns forsørgelse, jf. erstatningsansvarslovens § 14. Nævnet tillagde ikke udbetalingen af ansøgers børneopsparing nogen betydning ved opgørelsen af ansøgers indkomst, idet der ikke var oplysninger om, at ansøgers afdøde far havde indbetalt til denne.
 Ansøger fik på denne baggrund afslag på uddannelsesbidrag henset til at hendes gennemsnitlige månedlige indkomst væsentligt oversteg 6.000 kr.
