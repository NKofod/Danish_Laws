(Fra Industriministeriet (j.nr. 481-10-81) til Københavns magistrat) I skrivelse af 7. maj 1981 har magistraten forespurgt industriministeriet,  

 hvorvidt et bevillingsnævn efter ministeriets opfattelse, jfr. restaurations-  

 og hotellovens § 11, stk. 1, 3. pkt., vil kunne betinge en alkoholbevilling  

 af, at udvidelse af den pågældende restaurant ikke finder sted.
 Det fremgår af sagen, at en herværende restauratør - der i april måned  

 1981 har søgt om fornyelse af den ham tidligere meddelte alkoholbevilling til  

 en igangværende spiserestaurant - i forbindelse med sit fornyelsesandragende  

 har oplyst, at det er hans hensigt efter bevillingens eventuelle fornyelse at  

 fjerne muren imellem spiserestauranten og et i samme ejendom beliggende  

 lokale, hvorover han har rådighed, og hvor der tidligere er drevet  

 restaurationsvirksomhed.
Til denne virksomhed har den pågældende tidligere søgt om en  

 alkoholbevilling.
Ansøgningen er imidlertid blevet afslået af  

 bevillingsnævnet og magistraten.
Denne afgørelse er indanket for  

 landsbevillingsnævnet.
 Ifølge bestemmelserne i restaurations- og hotellovens § 11, stk. 1 gælder  

 en alkoholbevilling kun et bestemt forretningssted, og i § 14, stk. 3, i  

 samme lov er det fastsat, at der ved bevillingsmyndighedernes iagttagelse af  

 samfundsmæssige, ædruelighedsmæssige og dermed sammenhængende hensyn skal  

 anlægges en vurdering af bl.a. størrelse, indretning og karakter i øvrigt af  

 vedkommende restaurationsvirksomhed, jfr. stykkets litra c).
 I denne anledning skal man meddele, at industriministeriet må holde for,  

 at en betingelse som af magistraten nævnt under de beskrevne omstændigheder  

 må antages at holde sig inden for rammerne af det i loven angivne skøn,  

 således at der ikke skulle være noget til hinder for, at en eventuel  

 alkoholbevilling betinges som af magistraten foreslået.
 Efter det om lokalernes indbyrdes beliggenhed oplyste finder man grund til  

 at understrege, at det vel ikke ville kunne udelukkes, at virksomheden blev  

 drevet på samme adkomst, selv om muren ikke blev fjernet.
 Man har underrettet landsbevillingsnævnet, rigspolitichefens  

 landsarbejdskartotek, Kommunernes Landsforening og Ministerialtidende om  

 foranstående.
