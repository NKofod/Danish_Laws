Vejledning om uddannelse af personale i  

 stråleterapiafdelinger  

 (stråleterapisygeplejerske - stråleterapiradiograf) (Til sygehusforvaltningerne m.fl.) 1. Indledning Sundhedsstyrelsen fastsætter hermed vejledning om  

 uddannelse af stråleterapisygeplejersker og  

 stråleterapiradiografer.
 Vejledningen er udarbejdet efter drøftelse med de  

 involverede parter og har taget udgangspunkt i et uddannelsesforslag fra 1998  

 fra en tværfaglig arbejdsgruppe nedsat af de faglige interessenter  

 (TAUBS-gruppen) 1) .
 Stråleterapiafdelingerne har på samme grundlag  

 forbedret deres eksisterende efteruddannelsesforløb, og vejledningens  

 endelige udformning lægger sig tæt op ad disse.
 Vejledningen skal sikre, at sygeplejersker og radiografer,  

 der i forbindelse med behandling og pleje arbejder med betjening af  

 stråleterapiapparater, har tilstrækkelig og på landsplan  

 ensartet og anerkendt uddannelse til at varetage og udvikle opgaverne i en  

 stråleterapiafdeling, omfattende såvel betjening af apparatur ved  

 strålebehandlingen som sygepleje og generel omsorg for patienterne, jf.  

 også Nationale Kræftplan - Synopsis og delrapport 1 om  

 strålebehandling, Sundhedsstyrelsen, juni 1999.
 Vejledningen opfylder de specifikke krav til anerkendt  

 supplerende uddannelse af personale, der udfører  

 strålebehandlinger, som er anført i § 47 i  

 bekendtgørelse nr. 48 af 25. januar 1999 om elektronacceleratorer til  

 patientbehandling med energier fra 1 MeV til og med 50 MeV.
Uddannelsen foregår under ansættelse på  

 stråleterapiafdeling(er) og varer 45 uger ekskl. ferie m.v.
Den  

 opbygges i moduler med hhv. teoretisk og praktisk indhold og  

 gennemføres i et samarbejde mellem sygehusenes onkologiske afdelinger  

 med stråleterapi.
2. Uddannelsens formål Uddannelsen til  

 stråleterapisygeplejerske/stråleterapiradiograf har som  

 formål, at de uddannelsessøgende sygeplejersker og radiografer  

 erhverver de supplerende kundskaber, tekniske og praktiske færdigheder,  

 der kræves for at kunne varetage funktionsområdet i en  

 stråleterapiafdeling.
 Uddannelsen skal sikre et på landsplan ensartet og  

 bredt fagligt niveau for personalets funktion.
 Uddannelsen skal leve op til de krav, der stilles i  

 Sundhedsstyrelsens gældende bekendtgørelser om  

 stråleterapi med acceleratorer og røntgenapparatur.
 Uddannelsen skal give forudsætninger for at betjene  

 acceleratorer, apparater med radioaktive kilder til ekstern bestråling,  

 samt røntgenterapiapparater med spændinger til og med 100  

 kV.
 Uddannelsen skal kvalificere til, at patienternes behov  

 for sygepleje og generel omsorg varetages i forbindelse med  

 strålebehandlingen.
 Uddannelsen skal stimulere til ansvarsfuld  

 udførelse af strålebehandling, kritisk tænkning, samt til  

 kvalitetsudvikling af indsatsen.
 Uddannelsen skal fremme samspil mellem uddannelse,  

 forskning og udvikling inden for stråleterapiområdet.
3. Stråleterapisygeplejerskers/stråleradiografers ansvars-  

 og funktionsområde Funktionsområdet har to dimensioner: Praktisk  

 gennemførelse af strålebehandling med teknisk kompliceret  

 computerstyret apparatur og generel omsorg for og sygepleje til  

 patienterne.
 Stråleterapisygeplejerskens/stråleterapiradiografens funktion  

 bygger på, at der ud fra deres respektive faglighed skabes integration  

 og koordinering af kundskaber, færdigheder og holdninger fra  

 områderne stråleterapi, sygepleje og radiografi.
 Enhver strålebehandling udføres, jf.  

 § 35 i ovennævnte bekendtgørelse om elektronacceleratorer  

 til patientbehandling etc., under den ansvarlige fysikers ansvar af mindst to  

 personer (radiograf eller sygeplejerske) med kvalifikationer i henhold til  

 bekendtgørelsens § 47 eller af radiografer eller sygeplejersker  

 under uddannelse i stråleterapi, forudsat de superviseres af to  

 personer med kvalifikationer i henhold til § 47.
 Ved strålebehandlingen har de til opgave at sikre  

 den praktiske gennemførelse af et ordineret behandlingsforløb  

 bl.a. ved at foretage kritisk vurdering af felter, opstillinger og  

 behandlingsplaner samt tilsikre optimal strålehygiejne.
 Den tekniske del af arbejdet omfatter  

 identifikationsprocedurer, indtastninger af behandlingsdata i computeren,  

 lejring af patienter med brug af diverse hjælpemidler, optagelse af  

 kontrolbilleder af strålefeltet samt sikring af, at totaldosis ikke  

 overskrides, og at data i verifikationssystem er korrekte.
Plejen af patienter i stråleterapiafdelinger  

 varetages koncentreret i en kort kontaktperiode med patienterne og omfatter  

 grundlæggende sygepleje med vægt på kommunikation og almen  

 omsorg.
Desuden ydes til en række af patienterne en kompleks  

 sygeplejeindsats inden for såvel fysisk som psykisk pleje.
 Stråleterapisygeplejersker/stråleterapiradiografer medvirker i  

 kvalitetsudviklingen i afdelingen, og i samarbejdet med patienter,  

 pårørende og øvrige personalegrupper, samt tager  

 medansvar for højt sikkerhedsniveau og for afdelingens etiske normer  

 og værdier.
4. Adgangsbetingelser og merit Adgangsgivende til stråleterapiuddannelsen er  

 uddannelse som sygeplejerske eller radiograf.
 Det anbefales, at den uddannelsessøgende har mindst  

 2 års erfaring i klinisk sygepleje/radiografisk arbejde fra  

 ansættelser på sygehusafdelinger/røntgenafdelinger efter  

 grunduddannelse.
 Det forudsættes, at den uddannelsessøgende  

 under hele uddannelsen er ansat på stråleterapiafdeling.
 Efter uddannelsesrådets bestemmelse, kan en  

 uddannelsessøgende fritages for dele af uddannelsen og optages til  

 afkortet uddannelsesforløb, såfremt dokumentation kan fremvises  

 for anden tilsvarende uddannelse og erfaring.
5. Uddannelsens niveau og omfang Uddannelsen til  

 stråleterapisygeplejerske/stråleterapiradiograf er en overbygning  

 på sygeplejerske- eller radiografuddannelsen.
Den giver ny faglig  

 kompetence og gennemføres som hovedregel inden for en et-årig  

 ansættelse på en stråleterapiafdeling.
 Uddannelsen opbygges af 10 ugers teori og 35 ugers praktik  

 ekskl. ferie m.v.
6. Uddannelsens tilrettelæggelse, mål og indhold Uddannelsen tilrettelægges i en vekselvirkning  

 mellem teori og praktik, hvor teoriundervisningen kan udbydes et evt. to  

 steder i landet efter indbyrdes aftale mellem stråleterapiafdelingerne,  

 og praktikuddannelsen foregår på de respektive og godkendte  

 stråleterapiafdelinger.
 Mål:
At de uddannelsessøgende erhverver viden og  

 færdigheder, således at de efter endt uddannelse med rutine og  

 selvstændighed kan varetage opgaverne på  

 strålebehandlingsafdeling.
De skal således forstå baggrunden for kurativ og palliativ  

 strålebehandling, forstå den grundlæggende radiobiologi, forstå ioniserende strålings egenskaber og  

 vekselvirkning, kunne forstå og anvende en dosisplan, forstå og anvende viden om røntgenanatomi og topografisk  

 anatomi, have kendskab til anvendelsen af CT-skanningsbilleder eller anden  

 billeddiagnostik, der benyttes ved planlægning af  

 behandlingsfelter, forstå og anvende strålehygiejniske principper, kunne vurdere en behandlingsplanlægning, forstå, anvende og evaluere de radioterapeutiske  

 behandlingsteknikker, have fortrolighed med apparaturets betjeningsflade, have kendskab til kvalitetssikring af afdelingens apparatur, have kendskab til kvalitetssikringsprocedurer fra visitation til  

 strålebehandlingens afslutning, have kendskab til baggrunden for den forskning, der foregår i  

 relation til strålebehandling af kræftpatienter, kunne vurdere og varetage patienters behov for sygepleje og generel  

 omsorg i en strålebehandlingsafdeling, og evaluere og udvikle  

 indsatsen, forstå eget ansvarsområde, være i stand til at forholde sig kritisk til eget  

 fagområde, og forstå vigtigheden af og være aktiv i et  

 tværfagligt samarbejde internt og eksternt.
 Teoriuddannelsen består af følgende  

 faglige områder relateret til stråleterapi:
 1)	Matematiske og fysiske grundbegreber anvendt i klinisk fysik,  

 dosimetri og dosisplanlægning.
 2)	Samfundsfag (organisation af kræftbehandling, lovgivning, etik  

 mv.).
 3)	Kræftsygepleje.
 4)	Generel onkologi.
 5)	Speciel onkologi.
 6)	Ernæring.
 7)	Klinisk fysik.
 8)	Dosimetri (inkl. øvelser).
 9)	Ioniserende stråling.
 10)	Strålebeskyttelse.
 11)	Behandlingsteknik og  planlægning.
 12)	Apparatur til stråleterapi.
 13)	Kvalitetssikring.
 14)	Røntgenanatomi, topografisk anatomi, CT og MR.
 15)	Forskningsmetoder.
 16)	Tværfagligt samarbejde og kommunikation.
 Praktikuddannelsen omfatter de væsentlige og almindeligt  

 tilbudte typer behandling og sygeplejen i forbindelse hermed og skal give  

 mulighed for erhvervelse af kundskaber og øvelse, herunder sikkerhed i  

 at kunne betjene forskelligartet og som minimum det almindeligt forekommende  

 strålebehandlingsudstyr.
 Med henblik herpå kan praktikuddannelsen  

 tilrettelægges på flere stråleterapiafdelinger.
7. Uddannelsesråd Sundhedsstyrelsen er tilsynsførende myndighed og  

 nedsætter et landsdækkende uddannelsesråd på 5  

 medlemmer, som udpeges for en periode på 2 år med mulighed for  

 genudpegning, dog under hensyn til, at der sker en vis personudskiftning,  

 så alle involverede stråleterapiafdelinger får lejlighed  

 til at medvirke i rådsarbejdet.
 Uddannelsesrådet har følgende  

 sammensætning:
4 sagkyndige med bred klinisk erfaring på højt niveau  

 fra strålebehandlingsområdet indstillet af  

 Amtsrådsforeningen i Danmark og Hovedstadens Sygehusfællesskab i  

 forening og omfattende en cheffysiker, en ledende sygeplejerske, en ledende  

 læge, samt en radiograf, 1 medlem udpeget af Sundhedsstyrelsen, og Uddannelsesrådet konstituerer sig selv og fastsætter selv sin  

 forretningsorden, har ansvar for, at uddannelsen planlægges og gennemføres  

 med høj faglig standard og i overensstemmelse med vejledningen og i  

 samarbejde med lokale uddannelsesråd, herunder godkender optag med  

 merit, har ansvar for, at der udarbejdes en plan for uddannelsen omfattende  

 det teoretiske og praktiske indhold samt en uddannelsesvejledning, inkl. krav  

 til teoretiske bedømmelser og praktikeksamen,  

 fraværsbestemmelser, reeksamen og klageveje, der er gældende  

 på landsplan, godkender stråleterapiafdelinger, der kan medvirke i  

 uddannelsen, medvirker ved udvælgelse af uddannelsesledere til  

 teorikursus, udpeger eksterne censorer, forelægger uddannelsesplanen for Sundhedsstyrelsen til  

 godkendelse, indstiller uddannelsesøgende med gennemført uddannelse  

 til Sundhedsstyrelsen, der udsteder uddannelsesbevis, og indstiller til Sundhedsstyrelsen de personer, der skal have udstedt  

 et dokument, der anerkender visse sygeplejersker og radiografer som  

 stråleterapisygeplejerske/stråleterapiradiograf (se afsnit  

 9).
 Der oprettes lokale uddannelsesråd på  

 stråleterapiafdelingerne, hvori indgår uddannelsesansvarlige  

 fysiker, ledende sygeplejerske og ledende læge.
 Det lokale uddannelsesråd skal sikre, at den  

 uddannelsessøgende får mulighed for at gennemføre den  

 praktiske del af uddannelsen, og skal fungere som bindeled mellem  

 praktikuddannelsen, teoriundervisningen og det landsdækkende  

 uddannelseråd og skal tilrettelægge og afvikle den afsluttende  

 praktikeksamen.
 Det landsdækkende uddannelsesråd er  

 rådgivende overfor Sundhedsstyrelsen i  

 uddannelsesspørgsmål, og skal give forslag til eventuelle  

 justeringer af uddannelsens indhold.
 Rådet gennemfører en kvalitetsrevision senest  

 5 år efter uddannelsens ikrafttræden og herefter hvert 3.  

 år med baggrund i de gennemførte uddannelsesforløb.
8. Bedømmelse og uddannelsesbevis De erhvervede kvalifikationer dokumenteres dels ved  

 kundskabsprøver på teorimoduler dels ved en afsluttende  

 praktikeksamen.
 Der afholdes mindst to teoriprøver, heraf den ene  

 med ekstern censor.
I forbindelse med uddannelsens afslutning afholdes  

 praktikeksamen med intern censor, hvor den uddannelsessøgende  

 demonstrerer målopfyldelse (praktisk og teoretisk) inden for  

 funktionsområdet ved planlægning, gennemførelse og  

 drøftelse af fire forløb for patienter i  

 strålebehandling.
Behandlingerne repræsenterer forskellige  

 behandlingsteknikker.
 Sundhedsstyrelsen udsteder uddannelsesbevis efter  

 tilfredsstillende gennemført uddannelse.
9. Overgangs- og meritbestemmelser 9.1. Anerkendelse til funktion som  

 stråleterapisygeplejerske/stråleterapiradiograf Sygeplejersker og radiografer, der kan dokumentere, at de  

 i en sammenhængende periode af mindst 3 år indenfor de seneste 6  

 år før vejledningens ikrafttrædelsesdato har haft  

 ansættelse på stråleterapiafdelinger, inkl. relevante  

 kurser og sideløbende undervisning, kan blive indstillet til at  

 få udstedt et dokument fra Sundhedsstyrelsen, der anerkender dem som  

 stråleterapisygeplejerske eller stråleterapiradiograf.
De skal  

 til uddannelsesrådets vurdering fremsende dokumentation for relevante  

 kurser og for selvstændig varetagelse af det under punkt 3 beskrevne  

 funktionsområde for stråleterapipersonale.
 Ansøgningen skal være indgivet til  

 uddannelsesrådet senest 1 år efter vejledningens  

 ikrafttrædelsesdato.
 Ligeledes kan sygeplejersker og radiografer, der har bevis  

 for gennemførelse af den nuværende 1-årige  

 stråleterapiuddannelse (Østdanmark siden 1.2.2000 og Vestdanmark  

 siden 1.9.2000), få udstedt dette dokument efter indstilling.
9.2. Merit Merit (godskrivning/fritagelse) for dele af uddannelsen  

 kan af uddannelsesrådet gives til personer, herunder aktuelt ansatte,  

 som kan dokumentere anden tilsvarende uddannelse og erfaring.
 De optages til den resterende del af uddannelsen, og  

 sædvanligt uddannelsesbevis erhverves efter gennemførelse.
10. Ikrafttrædelsesbestemmelse Vejledningen træder i kraft den 15. august 2001.
Sundhedsstyrelsen, den 25. juli 2001 Karsten Bech /Karenlene Ravn 1)   

  Tværfaglig arbejdsgruppe vedrørende uddannelse af  

 betjeningspersonale i stråleterapiafdelinger, (TAUBS), februar 1998.  

 Hjemsted  ved Odense Universitetshospital.
