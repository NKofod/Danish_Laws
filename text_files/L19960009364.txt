Den 5. december 1995 vedtog Folketinget at godkende, at Danmark tiltræder en den 29. september 1995 i København undertegnet overenskomst mellem Danmark, Finland, Island, Norge og Sverige om ændring af samarbejdsoverenskomsten (Helsingforsaftalen), jf.
Udenrigsministeriets bekendtgørelse nr. 38 af 26. juli 1962 og efterfølgende bekendtgørelser, senest nr. 25 af 24. marts 1994, Lovtidende C.
 Overenskomsten har følgende ordlyd:
OVERENSKOMST om ændring af samarbejdsoverenskomsten mellem Danmark, Finland, Island,  

 Norge og Sverige Danmarks, Finlands, Islands, Norges og Sveriges regeringer, som ved overenskomster af 13. februar 1971, 11. marts 1974, 15. juni 1983,  

 6. maj 1985, 21. august 1991 og 18. marts 1993 har ændret  

 samarbejdsoverenskomsten af 23. marts 1962 mellem de nordiske lande, og som ønsker at forny og udvikle det nordiske samarbejde i lyset af de  

 nordiske landes udvidede deltagelse i det europæiske samarbejde, er blevet enige om følgende:
I Artiklerne 2, 48, 51, 52, 53, 54 og 55 i samarbejdsoverenskomsten får  

 følgende nye ordlyd:
Artikel 2 Ved udformningen af love og andre retsregler i de nordiske lande skal  

 statsborgere i de øvrige nordiske lande sidestilles med landets egne  

 statsborgere.
Dette gælder inden for samarbejdsoverenskomstens virkeområde.
 Undtagelse fra første stykke kan dog gøres, hvis krav om statsborgerskab  

 er grundlovsfæstet, nødvendigt på grund af andre internationale forpligtelser  

 eller det i øvrigt af særlige grunde skønnes nødvendigt.
Artikel 48 Danmarks Riges delegation består af de af Folketinget valgte medlemmer og  

 de af regeringen udpegede repræsentanter samt Færøernes og Grønlands i andet  

 stykke nævnte delegationer.
Finlands delegation består af de af Riksdagen  

 valgte medlemmer og de af regeringen udpegede repræsentanter samt af Ålands i  

 andet stykke nævnte delegation.
For hvert af de øvrige lande består  

 delegationen af de af den folkevalgte forsamling valgte medlemmer og de af  

 regeringen udpegede repræsentanter.
Færøernes delegation består af de af Lagtinget valgte medlemmer og de af  

 landsstyret udpegede repræsentanter.
Grønlands delegation består af de af  

 Landstinget valgte medlemmer og de af landsstyret udpegede repræsentanter.  

 Ålands delegation består af de af Lagtinget valgte medlemmer og de af  

 landskapsstyrelsen udpegede repræsentanter.
 Ved »delegation« forstås i artikel 58, andet stykke, landets  

 delegation.
Artikel 51 Plenarforsamlingen består af alle medlemmer af Rådet.
 Plenarforsamlingen holder ordinær session mindst en gang om året.  

 Ekstraordinære sessioner eller temasessioner holdes, når Præsidiet træffer  

 beslutning herom, eller når mindst to regeringer eller mindst femogtyve  

 valgte medlemmer begærer det.
 Rådets beføjelser udøves af plenarforsamlingen, såfremt ikke andet er  

 særligt foreskrevet.
 Plenarforsamlingens forhandlinger er offentlige, såfremt  

 plenarforsamlingen ikke beslutter andet.
Artikel 52 Plenarforsamlingen udpeger for et kalenderår ved den årlige ordinære  

 session et præsidium bestående af en præsident og det antal medlemmer, som er  

 anført i Nordisk Råds forretningsorden.
Forskellige politiske meningsretninger skal være repræsenteret i  

 Præsidiet.
Hvert land skal være repræsenteret i Præsidiet.
 Medlemmerne af Præsidiet skal være valgte medlemmer af Rådet.
 Præsidiet varetager Rådets løbende forretninger og repræsenterer i øvrigt  

 Rådet i den udstrækning, som fremgår af denne overenskomst og Rådets  

 forretningsorden.
 Rådets formandskab varetages på skift af de nordiske lande i  

 overensstemmelse med Nordisk Råds forretningsorden.
Artikel 53 Plenarforsamlingen bestemmer udvalgenes antal og virksomhedsområder.  

 Udvalgene har til opgave at forberede sagernes behandling i rådet.
Artikel 54 Rådet bistås i sin virksomhed af et præsidiesekretariat.
Artikel 55 Regeringerne, Færøernes landsstyre, Grønlands landsstyre, Ålands  

 landskapsstyrelse, Ministerrådet, Rådets Præsidium og udvalgene samt ethvert  

 medlem har ret til at stille forslag i Rådet.
II Overenskomsten træder i kraft femten dage efter den dag, da samtlige  

 parter har givet det finske udenrigsministerium meddelelse om deres  

 godkendelse af overenskomsten.
 Det finske udenrigsministerium underretter de øvrige parter om modtagelsen  

 af disse meddelelser og om tidspunktet for overenskomstens ikrafttrædelse.
III Originalteksten til denne overenskomst deponeres i det finske  

 udenrigsministerium, som tilstiller de øvrige parter bekræftede genparter  

 deraf.
 Til bekræftelse heraf har undertegnede befuldmægtigede repræsentanter  

 undertegnet denne overenskomst.
 Udfærdiget i København den 29. september 1995 i et eksemplar på dansk,  

 finsk, islandsk, norsk og svensk, hvilke tekster alle har samme gyldighed.  

 Overenskomsten trådte i henhold til afsnit II i kraft den 2. januar 1996.
