Kendelse fra Pressenævnet i sag nr.  

 139/1999 [K] har ved skrivelser af henholdsvis den 8. og den 10.  

 november 1999 anmodet om genoptagelse af hans tidligere over Ugeskrift for  

 Retsvæsen indgivne klage, jf. kendelse af 3. november 1999, sag nr.  

 120/1999.
 Klageren havde til brug for sag nr. 120/1999 formuleret  

 følgende genmælekrav:
 "Med henvisning til Deres Ugeskrift for Retsvæsen  

 14. august 1999 side 1036 spalte 2 f.o. skriver De under Retspleje 261.3 og  

 28.1:
 "Med henblik på køb af moderselskabet i en  

 større koncern stiftede pengeinstitut P. og 4 direktører i  

 koncernen et holdingselskab".
Det er ikke korrekt.
Pengeinstituttet købte et  

 300.000 kroners aktieselskab, der i strid med en skriftlig indgået  

 aftale af 21. marts 1989 købte koncernen." I kendelsen fra den 3. november 1999 udtalte  

 Pressenævnet:
"Pressenævnet bemærker, at Ugeskriftets  

 "domshoveder", der indeholder resuméer af de afsagte domme, - i  

 modsætning til selve dommen   er en del af bladets redaktionelle stof,  

 og derfor efter medieansvarslovens sædvanlige regler kan give anledning  

 til et genmæle.
Formålet med "domshoveder" er alene at vejlede  

 læseren ved at rubricere den for sagens afgørelse  

 væsentlige problemstilling.
 Pressenævnet bemærker videre, at nævnet  

 ikke kan foretage bevisførelse, og at nævnet ikke har kompetence  

 til at tage stilling til, om én given dom er korrekt.
Pressenævnet finder, at den omstændighed, at  

 pengeinstituttet ikke stiftede et aktieselskab på kr. 300.000, men i  

 stedet købte et sådant i den givne sammenhæng, er af  

 uvæsentlig betydning og ikke berettiger til et genmæle." Klageren har henvist til, at der er faktuelle fejl i  

 kendelsen, og at det afgørende er, at der i bladet står: "Med  

 henblik på køb af moderselskabet i en større koncern  

 stiftede pengeinstitut P og 4 direktører i koncernen et  

 holdingselskab", idet der burde have stået: "Med henblik på  

 køb af moderselskabet i en større koncern stiftede  

 pengeinstitut P. et holdingselskab".
 I sagens behandling har følgende  

 nævnsmedlemmer deltaget: Axel Kierkegaard, Aage Lundgaard, Tage Clausen  

 og Ole Askvig.
 Pressenævnet udtaler:
 Efter § 14, stk. 1, i bekendtgørelse nr. 86 af 9.  

 februar 1998 om forretningsordenen for Pressenævnet træffer de  

 nævnsmedlemmer, der har afgjort en sag, også afgørelse  

 vedrørende spørgsmålet om eventuel genoptagelse af  

 sagen.
 Genoptagelse af en sag forudsætter, at der er  

 fremkommet nye oplysninger, som har betydning for sagens  

 afgørelse.
 Da klagerens anbringende om, at det afgørende er,  

 hvem der stiftede holdingselskabet - og ikke om det pågældende  

 holdingselskab blev købt eller stiftet - ikke er en sådan ny  

 oplysning, finder Pressenævnet ikke anledning til at genoptage  

 sagen.
 Afsagt den 27. december 1999.
