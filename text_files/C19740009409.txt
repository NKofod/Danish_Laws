I medfør af §§ 4 og 5 i lov om miljøbeskyttelse kan miljøministeren  

 fastsætte landsdækkende regler om forebyggelse af forureningen.
Disse regler,  

 reglementet, træder i stedet for væsentlige dele af kommunernes  

 sundhedsvedtægter, som ophæves i forbindelse med, at miljøbeskyttelsesloven  

 træder i kraft den 1. oktober 1974.
Samtidig med at sundhedsvedtægterne ophæves, bliver sundhedskommissionerne  

 nedlagt.
Inden for de områder, som er reguleret ved reglementet, skal  

 kommunalbestyrelserne derefter forestå bestemmelsernes administration.
 Bestemmelserne i lovens §§ 4 og 5 har følgende ordlyd:
 »§ 4.  Ministeren for forureningsbekæmpelse kan  

 fastsætte regler om affald, dyrehold, skadedyr og andre forhold, når dette er  

 nødvendigt af hensyn til forebyggelse og imødegåelse af uhygiejniske forhold  

 eller af væsentlige ulemper for omgivelserne.
 Stk. 2.  I reglerne fastsættes hygiejniske begrundede  

 bestemmelser om badevand og badestrande, svømmebassiner og  

 varmtvandbadeanstalter, campingpladser, restaurationer og andre steder, hvor  

 et større antal personer samles.
 Stk. 3.  I reglerne fastsættes bestemmelser om  

 kommunalbestyrelsens adgang til med påbud om afhjælpende foranstaltninger  

 eller eventuelt forbud at gribe ind over for anden virksomhed end den, der er  

 optaget i bilaget til loven, jfr. § 35, hvis den giver anledning til  

 uhygiejniske forhold eller væsentlige ulemper for omgivelserne.
§ 5.  I de regler, som fastsættes i medfør af § 4,  

 bestemmes, i hvilket omfang kommunalbestyrelsen kan vedtage forskrifter om  

 nærmere regulering af de emner, der er omhandlet i reglerne.« Visse af de områder, som har været reguleret af sundhedsvedtægterne, er  

 ikke omfattet af bestemmelserne i reglementet.
Regler om det hygiejniske  

 tilsyn med institutioner, klinikker, saloner og lignende vil efter  

 sundhedsvedtægternes bortfald findes i de regler, som fastsættes af  

 indenrigsministeriet efter § 8 i lov nr. 381 af 13. juni 1973 om  

 embedslægeinstitutioner m.v.
 Med hensyn til reglerne om restaurationskøkkener kan der henvises til  

 handelsministeriets bekendtgørelse nr. 130 af 25. marts 1970 om forskrifter  

 for restaurationer og hotellokaler m.v., samt til § 34, jfr. § 38 i lov nr.  

 310 af 6. juni 1973 om levnedsmidler m.m.
 For så vidt angår campingpladser kan der henvises til det  

 campingreglement, som udstedes med hjemmel i lov nr. 267 af 7. juni 1972 om  

 sommerhuse og campering m.v.
Efter miljøbeskyttelsesloven er de kategorier af virksomheder, som er  

 optaget på den liste, der knytter sig til lovens kapitel 5, undergivet  

 særlige regler om godkendelse.
For sådanne virksomheder er der endvidere  

 opstillet særlige regler om adgangen til at meddele påbud om afhjælpende  

 foranstaltninger m.v., jfr. lovens § 44. Sådanne virksomheder kan tillige  

 være omfattet af reglementets bestemmelser, f.eks. om dyrehold, men  

 kommunalbestyrelsens adgang til efterfølgende at meddele påbud eller forbud  

 er reguleret ved lovens § 44. Den almindelige indgrebsbestemmelse i  

 reglementets kapitel 11 finder derfor ikke anvendelse på virksomheder, der er  

 omfattet af bilaget til loven.
Ved administrationen af reglementet skal de hensyn, som er nævnt i lovens  

 formålskapitel, tilgodeses.
Der henvises i denne forbindelse til  

 formuleringen af lovens § 1:
 »§ 1.  Ved denne lov tilstræbes at:
 Stk. 2.  Loven skal særlig anvendes til at søge sikret  

 de kvaliteter i de ydre omgivelser, som er af betydning for menneskers  

 hygiejniske og rekreative levevilkår og for bevarelse af et alsidigt dyre- og  

 planteliv.
Stk. 3.  Ved bedømmelse af omfanget og arten af  

 foranstaltningerne til forebyggelse og imødegåelse af forurening skal der på  

 den ene side lægges vægt på de ydre omgivelsers beskaffenhed og forureningens  

 virkninger på disse og på den anden side den samfundsmæssige nytte af den  

 virksomhed, der er nævnt i § 2, og omkostningerne ved  

 beskyttelsesforanstaltninger.« Administrationen af bestemmelserne skal forestås af kommunalbestyrelserne.
 Beslutninger i henhold til reglementet, eller regler fastsat med hjemmel i  

 reglementet, skal meddeles i overensstemmelse med reglerne i  

 miljøbeskyttelseslovens kapitel 10, vedrørende blandt andet skriftlighed,  

 klagevejledning og kredsen af personer m.v., som skal underrettes om den  

 trufne afgørelse.
 Klage over kommunalbestyrelsens afgørelser finder sted efter reglerne i  

 lovens kapitel 11. Dette indebærer blandt andet, at klage skal indgives til  

 den myndighed, som har truffet afgørelsen, og at klagen skal videresendes til  

 miljøstyrelsen, som træffer afgørelsen som klagemyndighed.
Dispensationsafgørelser, som træffes af miljøstyrelsen som første instans  

 kan påklages til miljøministeren.
Det bemærkes, at ingen afgørelse efter  

 reglementet kan påklages til miljøankenævnet.
Med hensyn til sager, som kan afgøres efter reglementet, men som har  

 mindre betydning for miljøbeskyttelsen, er der fastsat en særlig bestemmelse  

 i pkt. 14.3., hvorefter vedkommende myndighed, f.eks. kommunalbestyrelsen,  

 kan afvise at træffe en realitetsafgørelse i sagen.
Der er herved især tænkt  

 på sådanne sager, hvor kommunalbestyrelsen anmodes om at træffe afgørelse om  

 nedbringelse af nabogener, men hvor de miljømæssige gener må antages at  

 udgøre et mindre væsentligt led i en dybere uenighed mellem naboerne, og som  

 vil kunne behandles efter naboretlige regler.
I disse tilfælde skal  

 kommunalbestyrelsen samtidig med afvisningen vejlede den pågældende om, at  

 sagen eventuelt vil kunne indbringes for andre myndigheder eller for  

 domstolene.
Man har ikke anset det for hensigtsmæssigt at foreskrive en generel pligt  

 for myndighederne til at inddrage embedslægeinstitutionerne i behandlingen af  

 reglementssager.
Man har herved forudsat, at beslutning om, hvorvidt en sags  

 forsvarlige behandling forudsætter embedslægeinstitutionernes medvirken,  

 træffes af de respektive kommunale råd eller udvalg, som i øvrigt har  

 ansvaret for tilvejebringelse af de nødvendige oplysninger.
Man anser det imidlertid for væsentligt, at embedslægeinstitutionernes  

 sagkundskab på bl.a. det sundhedsmæssige, hygiejniske og miljømæssige område  

 udnyttes i form af rådgivning ved behandlingen af reglementssager og ved  

 medvirken til varetagelsen af de tilsynsopgaver, som påhviler  

 kommunalbestyrelserne efter reglementet, jfr. § 4 i lov nr. 381 af 13. juni  

 1973 om embedslægeinstitutioner m.v.
Når embedslægeinstitutionen inddrages i  

 sagsbehandlingen bør dette ske på et tidligt stadium.
Man skal i denne  

 forbindelse påpege behovet for, at en rådgivning på det sundhedsmæssige,  

 hygiejniske og miljømæssige område i tilstrækkeligt omfang samordnes med en  

 sags tekniske, økonomiske, samfundsmæssige og andre aspekter, jfr. lovens  

 formålsbestemmelser.
Embedslægeinstitutionen bør derfor på så tidligt et  

 stadium af sagsbehandlingen som muligt inddrages, eksempelvis ved deltagelse  

 i forberedende møder i den kommunale forvaltning eller eventuelt ved møder i  

 de respektive kommunale råd eller udvalg, eller ved at en sags akter  

 fremsendes til embedslægeinstitutionen med anmodning om en udtalelse.
Kredsdyrlægerne er ikke nævnt i loven eller reglementet.
Det skal  

 imidlertid påpeges, at kredsdyrlægerne besidder en særlig sagkundskab med  

 hensyn til dele af de forhold, reglementet vedrører, f.eks. dyrehold.  

 Opmærksomheden skal derfor henledes på muligheden for et samarbejde mellem  

 kommunalbestyrelserne og kredsdyrlægerne i forbindelse med administrationen  

 af reglementet.
 Amtsrådene, hovedstadsrådet og miljøstyrelsen fører tilsyn med kommunale  

 virksomheder m.v., jfr. pkt. 14.2.
 Man skal anmode kommunalbestyrelserne om at underrette miljøstyrelsen om  

 de forskrifter, kommunalbestyrelsen fastsætter i medfør af dette reglement.
 I § 94 i loven er det bl.a. fastsat, at afgørelser, der er truffet efter  

 sundhedsvedtægternes regler, bevarer deres gyldighed, indtil der i medfør af  

 loven eller regler udstedt med hjemmel i loven træffes ny afgørelse.
En afgørelse efter sundhedsvedtægternes regler vil også efter 1. oktober  

 1974 kunne påklages til miljøstyrelsen i overensstemmelse med den i  

 sundhedsvedtægten fastsatte klagefrist.
Miljøstyrelsens behandling af sådanne  

 klager vil ske på grundlag af sundhedsvedtægtens regler.
Såfremt kommunalbestyrelsen ønsker at fastsætte straf for overtrædelser af  

 de i medfør af dette reglement udstedte forskrifter, skal dette særligt  

 angives i forskriften.
Der kan ikke fastsættes højere straf end bøde.
 Det grundlæggende forarbejde vedrørende reglementets materielle  

 bestemmelser er udført i forbindelse med drøftelserne i den af  

 indenrigsministeriet nedsatte Hygiejnekommission, jfr. kommissionens  

 betænkning (nr. 590, 1970) s. 36-46 og s. 112-130.
 Bemærkninger vedrørende de enkelte bestemmelser.
 Til kapitel 1. (Almindelige bestemmelser).
 Reglerne vil kunne finde anvendelse på kystnære områder, jfr. kapitel 8 om  

 badevand og badestrande, samt på havneområder.
 Bestemmelserne finder anvendelse på eksisterende forhold eller  

 indretninger, medmindre andet udtrykkeligt er anført, jfr. herved pkt. 2.2.1.  

 og 2.2.2. (ny stalde m.v.) og 5.6. (ny møddinger m.v.).
 Til kapitel 2. (Dyrehold).
 Normalsundhedsvedtægtens bestemmelser om dyrehold, stalde og møddinger  

 findes i §§ 18-20. Reglementets kapitel 2 er en videreførelse af disse  

 bestemmelser.
Til 2.1.1. og 2. De nævnte former for dyrehold har givet anledning til  

 klager over ulemper, ofte i form af støj, lugt og flueplage.
De gældende  

 sundhedsvedtægter forbyder derfor ofte specielt svinehold i »bymæssige  

 bebyggelser«.
Dette begreb har imidlertid ofte givet anledning til  

 tvivl, og man har derfor valgt at knytte forbudet til byzoneområder med  

 overvejende samlet boligbebyggelse.
Det er desuden i 2.1.2. bestemt, at  

 kommunalbestyrelserne kan fastlægge grænser for området.  

 Kommunalbestyrelserne vil i denne forbindelse f.eks. kunne følge principperne  

 i byggelovens § 16 vedrørende offentlig fremlæggelse m.v. af forslag til  

 inddeling af kommunen i grundkredse.
Kommunalbestyrelserne vil selv kunne dispensere fra forbudet mod de nævnte  

 former for dyrehold i området.
Dispensationsadgangen tænkes først og fremmest  

 bragt i anvendelse over for sådanne bestående landbrugsejendomme, som skønnes  

 at have forsvarligt indrettede stalde, afløbsforhold m.v.
 Til 2.1.3. Der er givet kommunalbestyrelsen mulighed for at fastsætte  

 forskrifter, der kan sikre hygiejniske forhold og forebygge, at andre  

 udsættes for ulemper fra dyrehold.
Kommunalbestyrelsen kan desuden forbyde særlige former for dyrehold.
Denne  

 forbudsbestemmelse tager ikke sigte på almindelige former for dyrehold  

 omfattende en enkelt eller nogle få hunde, katte eller fugle, men på  

 dyrehold, som ved antallet af dyr eller dyrenes art, adskiller sig fra det  

 normale.
 Til 2.2.1. Udtrykket løbegårde omfatter ikke løbefolde, hundegårde og  

 hønsegårde.
Vedrørende pelsdyr bemærkes, at avlsmæssige grunde vanskeliggør udførelse  

 af fast gulv i pelsdyrfarme.
Pligten til at drage omsorg for, at grundvandet  

 m.v. ikke forurenes gælder dog også for pelsdyrfarme.
Om pelsdyr gælder i øvrigt landbrugsministeriets bekendtgørelse nr. 172 af  

 10. marts 1944 om pelsdyrhold m.m.
I tilslutning hertil har  

 landbrugsministeriet i et cirkulære (nr. 174 af 20. september 1963) givet  

 detaljerede forskrifter for indretning af gårde, bure og indhegninger for en  

 række pelsdyr.
 Til 2.2.2. Bestemmelsen i 2. pkt. er begrundet i hensynet til driften af  

 landbrugsvirksomheder, hvor beboelsesbygninger og staldbygninger er bygget  

 sammen, f.eks. 3- eller 4-længede gårde.
 Til 2.3. Bestemmelsen om påbud og forbud svarer i det væsentlige til  

 normalsundhedsvedtægtens § 19, stk. 5.
Påbud m.v. kan meddeles uanset om dyreholdet er erhvervsmæssigt, og uanset  

 dyreholdets størrelse.
Det bemærkes, at meddelelse af påbud eller forbud  

 vedrørende de former for dyrehold, som er omfattet af listen til loven, må  

 ske med hjemmel i lovens § 44. På listen er følgende former for dyrehold  

 optaget:
 1. Pelsdyrfarme, fjerkræfarme og svinefarme.
 2. Dyrehospitaler, -klinikker og -pensioner samt  

 stalde for forsøgsdyr.
3. Dambrug 4. Erhvervsmæssige hundehandler og -kenneler.
 Vedrørende den nærmere afgrænsning af udtrykkene »fjerkræfarme«  

 og »svinefarme« henvises til ministeriets cirkulære af 15. maj 1974  

 om godkendelse af særligt forurenende virksomheder m.v., kapitel 2, pkt. 3.
 For så vidt angår hunde skal opmærksomheden henledes på § 4 i  

 lovbekendtgørelse nr. 380 af 26. juni 1969 (hundeloven):
»Forstyrrer en hund de omboendes ro ved gentagen eller vedholdende  

 gøen eller tuden, og der indgives klage derover til politiet, giver dette  

 besidderen pålæg om at holde hunden indelukket eller, hvis denne  

 foranstaltning ikke hjælper, eller hunden allerede holdes indelukket, at lade  

 den fjerne.
Justitsministeren kan, for så vidt det drejer sig om hunde, der  

 af erhvervsmæssige opdrættere holdes indelukket i hundegård eller på anden  

 måde, dispensere fra denne bestemmelse i tilfælde, hvor der ved en hundegårds  

 anlæggelse og indretning er taget ethvert rimeligt hensyn til  

 bebyggelsesforholdene«.
 Til kapitel 3. (Klosetter m.v.).
 Normalsundhedsvedtægtens regler om klosetter m.v. findes i §§ 24-27.
 Om indretning af klosetter m.v. findes bestemmelser i bygningsreglementet,  

 boligtilsynsloven og i arbejderbeskyttelseslovgivningen, jfr. nærmere herom  

 hygiejnekommissionens betænkning s. 38 og s. 120-122.
 Ved udformning af reglementet har man givet kommunalbestyrelsen mulighed  

 for at gribe ind over for uhygiejniske forhold m.m. på områder, som ikke  

 allerede er omfattet af andre regler.
 Til 3.2. Bestemmelsen tager bl.a. sigte på sportsanlæg,  

 forlystelsesetablissementer, udstillingsbygninger, større sommerlejre og  

 lignende, hvor manglende sanitære installationer kan give anledning til  

 uhygiejniske forhold.
 Til 3.3. og 3.4. De tilsvarende bestemmelser i sundhedsvedtægterne har  

 ofte været bragt i anvendelse i forbindelse med en sanering af de hygiejniske  

 forhold i et område.
 Til kapitel 4. (Affald).
Til 4.1. Vedrørende husaffald (dagrenovation) indeholder  

 normalsundhedsvedtægtens §§ 23, 28 og 29 nærmere bestemmelser som i hovedtræk  

 er videreført i reglementet.
Med hjemmel i bestemmelser svarende til  

 normalsundhedsvedtægtens §§ 23 og 29 har kommunalbestyrelserne i vidt omfang  

 vedtaget renovationsregulativer, indeholdende bestemmelser om  

 renovationsordningens gennemførelse og omfang, beholdernes konstruktion,  

 tømning m.v., samt om afgifter.
Til 4.1.3. I kommunens regulativ kan der bl.a. tages stilling til hvilke  

 former for affald, der må fyldes i beholderne, jfr. ordene  

 »anvendelse« og »fyldning«.
Opmærksomheden henledes på,  

 at der i bygningsreglementet er givet nærmere forskrifter for indretning af  

 skarnkasser, -rum og lignende.
 Til 4.1.4. Pligten for kommunalbestyrelsen til at etablere fælles  

 bortkørsel af husaffald gælder, også selv om indbyggertallet kun i perioder  

 når mere end de angivne 1000 indbyggere, f.eks. i sommerhusområder.
 Kommunalbestyrelsen træffer afgørelse med hensyn til den nærmere  

 fastlæggelse af det område, indenfor hvilket den fælles bortkørsel etableres.
 Opmærksomheden henledes på, at kommunalbestyrelsen kan indføre fælles  

 bortkørsel, også selv om indbyggertallet er under 1000.
 Pligten til at deltage i en fælles bortkørsel omfatter såvel ejere af  

 bebyggede som ejere af ubebyggede grunde, hvis der på den ubebyggede grund  

 fremkommer affald af ikke ubetydeligt omfang.
I kommuner, hvor bortkørsel af dagrenovation sker ved kommunens  

 foranstaltning, kan kommunalbestyrelsen herfor opkræve en afgift.
De nærmere  

 regler for beregningen og opkrævningen fastsættes af kommunalbestyrelsen,  

 jfr. § 25 i lovbekendtgørelse nr. 307 af 30. maj 1973 om beskatning til  

 kommunerne af faste ejendomme.
Det er af indenrigsministeriet blevet  

 tilkendegivet, at afgifternes størrelse bør fastsættes i overensstemmelse med  

 den almindelige forvaltningsretlige lighedsgrundsætning, samt at afgifterne  

 skal fastsættes, således at der tilstræbes en dækning af de faktiske  

 omkostninger, som er forbundet med ordningen.
 Opmærksomheden skal i øvrigt henledes på § 29, stk. 1, i den nævnte  

 lovbekendtgørelse:
»§ 29,  stk. 1. Samtlige skatter og afgiftsbeløb  

 med påløbne renter hæfter på den pågældende ejendom i dens helhed med den for  

 kommunale skatter og afgifter hjemlede pante- og fortrinsret og svares af  

 den, der er ejer af ejendommen ifølge erhvervelsesdokumentet, tinglyst som  

 adkomst, eller af brugeren, såfremt denne ifølge lovgivningen skal udrede  

 skatterne af ejendommen.« Bestemmelsen om at kommunalbestyrelsen kan tillade, at husaffald fra  

 erhvervsvirksomheder undtages fra den fælles bortkørsel tager især sigte på  

 sådanne landbrugsbedrifter, hvis husaffald på betryggende måde kan behandles  

 på anden vis.
 Til 4.1.5. Ved ordene »eller på anden måde« er særlig tænkt på  

 de støjgener, som afhentning af affald visse steder har givet anledning til.
 Til 4.2. (Animalsk affald, kadavere og ekskrementer).
 Normalsundhedsvedtægten indeholder bl.a. i §§ 18, 20, 22 og 28  

 bestemmelser om animalsk affald m.v.
 Til 4.2.1. Bestemmelserne om beholdere til og transport af animalsk affald  

 finder ikke anvendelse på foderfisk.
 Til 4.2.3. Det bemærkes, at behandlingen af fiskeaffald er reguleret ved  

 lovgivningen om kvalitetskontrol med fisk og fiskevarer.
 Til 4.2.6. Det fastslås i bestemmelsen, at kadavere af større dyr skal  

 føres til destruktionsanstalt, såfremt der ikke er tale om dyr, der slås ned  

 i forbindelse med slagtning.
 Efter veterinærlovgivningen er nedgravning af kadavere obligatorisk i  

 visse tilfælde, hvor dyret har lidt af sygdom.
 Ved meddelelse af tilladelse til nedgravning bør kommunalbestyrelsen især  

 være opmærksom på faren for forurening af grundvandet samt på muligheden for,  

 at der kan opstå lugtgener for de omboende.
 Til 4.3. (latrin m.v.).
 Normalsundhedsvedtægtens regler om latrin findes i §§ 21 og 29.
Til 4.3.1. Såfremt latrin tilføres rensningsanlæg for spildevand, bør det  

 særligt overvejes, hvorvidt anlægget er egnet til at modtage latrin, eller om  

 en sådan tilførsel forudsætter en udvidelse af anlægget.
Kommuner, som ikke  

 disponerer over egnede rensningsanlæg, må indgå de fornødne aftaler med andre  

 kommuner.
 Til 4.3.2. Afstandsreglerne vedrørende nedgravning af latrin må ses i  

 sammenhæng med pkt. 4.3.5., hvorefter kommunalbestyrelsen skal etablere  

 fælles bortførsel, såfremt nedgravning må anses for uforsvarlig.
 Til 4.3.6. Det bemærkes særligt, at der kan etableres fællesordninger ikke  

 blot for latrin, men også for indholdet fra samletanke.
 Der kan i denne forbindelse henvises til ministeriets bekendtgørelse om  

 etablering af nedgravede samletanke for husspildevand.
 Til 4.4. (Andet affald).
 Bestemmelserne tager især sigte på kasserede, større brugsting som møbler,  

 cykler etc., samt på erhvervsaffald, som ikke er omfattet af særlige regler.
 Det kan i denne forbindelse henvises til bekendtgørelse af 17. oktober  

 1972 om bortskaffelse m.v. af olieaffald.
 Det skal endvidere bemærkes, at lossepladser, bilkirkegårde, skrotpladser  

 samt anlæg for behandling af fast affald er undergivet reglerne i lovens  

 kapitel 5. For virksomheder, der har opnået godkendelse efter lovens kapitel  

 5, vil der tillige i godkendelsen kunne være fastsat vilkår vedrørende  

 virksomhedens opbevaring, transport og bortskaffelse af affald.
 Til kapitel 5. (Møddinger, gødningstanke og ensilagestakke m.v.).
 Normalsundhedsvedtægtens bestemmelser vedrørende møddinger m.v. findes i §  

 20 (placering og indretning) samt i §§ 18, 22 og 28.
 Bestemmelserne i reglementets kapitel 5 tager sigte på indretning og  

 placering af ny møddinger og lignende oplag af fast gødning, åbne og lukkede  

 gødningstanke (herunder gyllebeholdere), ajlebeholdere, ensilagebeholdere og  

 tanke for ensilagesaft samt på placering af markmøddinger og ensilagestakke.
 Ved etablering af sådanne anlæg m.v. skal kravene til afstande og  

 indretninger i reglementets kapitel 5 iagttages, dog således, at  

 kommunalbestyrelserne har mulighed for at fravige bestemmelserne inden for de  

 grænser, som er angivet i pkt. 5.1.2. Opmærksomheden skal i denne forbindelse  

 særligt henledes på, at en fravigelse kan indebære, at der senere opstår  

 sådanne gener for de omboende, at kommunalbestyrelsen med hjemmel i  

 reglementets kapitel 11, må påbyde en flytning eller fjernelse af anlægget.
 Indgrebsbestemmelserne i reglementets kapitel 11 vil også kunne bringes i  

 anvendelse selv om indretnings- og placeringsforskrifterne er iagttaget.  

 Dette vil f.eks. kunne være tilfældet i områder, som er præget af byvækst  

 eller som på anden måde er særligt sårbare.
Efter pkt. 5.6. er bestående anlæg og indretninger ikke omfattet af  

 forskrifterne i kapitel 5 om indretning og placering, såfremt forholdene har  

 været lovlige ved reglementets ikrafttræden.
Man har dog i pkt. 5.6. henvist  

 til pkt.11.1., for at henlede opmærksomheden på, at kommunalbestyrelsen også  

 over for sådanne anlæg har mulighed for at meddele de fornødne påbud m.v.
 Til kapitel 6. (Spildevandsafledning).
Det er i forhold til normalsundhedsvedtægtens bestemmelser (§§ 14-17)  

 blevet præciseret, at der er pligt til at føre spildevand til fælleskloakker,  

 uanset om disse er kommunale eller private.
Opmærksomheden henledes i øvrigt  

 på ministeriets cirkulære om spildevand (vedrørende bl.a. sagsbehandling i  

 spildevandssager, nedsivningsanlæg m.v.).
 Til kapitel 7. (Begravelsesvæsen).
 Bestemmelserne svarer i det væsentlige til normalsundhedsvedtægtens  

 regler.
 Til kapitel 8 og 9. (Badevand og badestrande samt svømmebassiner og  

 varmtvandsbadeanstalter).
Bestemmelserne viderefører reglerne i normalsundhedsvedtægten.  

 Bestemmelserne fastlægger kommunalbestyrelsens pligt til at føre tilsyn med  

 de hygiejniske forhold.
Vedrørende badevand bemærkes, at amtsrådet bør  

 underrettes om de foretagne undersøgelser, jfr. § 7 i ministeriets  

 bekendtgørelse om tilsynet med spildevandsanlæg og med forurening af  

 vandområder.
Man skal endvidere henstille, at embedslægeinstitutionen får  

 lejlighed til at udtale sig om såvel badevandsundersøgelser som undersøgelser  

 vedrørende svømmebassiner.
Offentligt tilgængelige svømmeanlæg m.v. er omfattet af kapitel 9.  

 Svømmebassiner ved hoteller og lignende er omfattet, selvom benyttelsen måtte  

 være forbeholdt den øjeblikkelige kreds af boende gæster.
Derimod er private  

 svømmebassiner, der er beregnet til anvendelse af en enkelt husstand, ikke  

 omfattet af bestemmelserne.
 Til brug for kommunalbestyrelserne vil der fra miljøstyrelsen fremkomme en  

 vejledning vedrørende etablering og drift af offentligt tilgængelige  

 svømmebassiner m.v.
 Til kapitel 10. (Fyringsanlæg).
 Bestemmelsen om afhjælpende foranstaltninger m.v. som følge af at  

 fyringsanlæg medfører væsentlige ulemper eller uhygiejniske forhold, har  

 særlig betydning for sådanne anlæg, som ikke er knyttet til virksomheder, der  

 er omfattet af lovens kapitel 5, og som heller ikke er knyttet til virksomhed  

 m.v., som er omfattet af reglementets pkt. 11.1. Bestemmelen vil f.eks. kunne  

 anvendes på private villafyr.
 Til kapitel 11. (Ulemper fra erhvervsvirksomheder og visse  

 fritidsaktiviteter).
 Bestemmelsen tager udgangspunkt i normalsundhedsvedtægtens § 30, stk. 1,  

 vedrørende påbud m.v. over »næringsbrug«, der medfører  

 »sundhedsfare eller andre væsentlige ulemper for de omboende«.
 Adgangen til at gribe regulerende ind over for de virksomheder, som er  

 nævnt på den liste, der knytter sig til lovens kapitel 5, er reguleret ved  

 lovens § 44. Specielt med hensyn til spildevandsanlæg, som ikke fungerer  

 miljømæssigt forsvarligt, kan der henvises til lovens § 25.
 Herudover er der i reglementet åbnet mulighed for at gribe ind over for  

 specielle forhold eller indretninger, der kan give anledning til uhygiejniske  

 forhold eller væsentlige ulemper for de omboende, f.eks. dyrehold (pkt.  

 2.3.), klosetforhold (pkt. 3.7.1.), afløbsforhold (pkt. 6.2.), fyringsanlæg  

 (kapitel 10) og ejendomme (pkt. 12.1.).
 I kapitel 11 angives andre former for virksomhed, som myndighederne bør  

 kunne gribe regulerende ind overfor.
 I pkt. 11.1. nævnes erhvervsvirksomheder, bygge- og anlægsarbejder, samt  

 offentlige virksomheder.
Vedrørende udtrykket erhvervsvirksomhed bemærkes, at det ikke er  

 afgørende, om virksomheden drives på forretningsmæssig basis.
Bestemmelsen  

 omfatter derfor også selvejende institutioner, foreninger m.v., der driver  

 virksomhed, hvis produktion m.v. kan sidestilles med en erhvervsvirksomheds  

 produktion m.v., f.eks. i form af landbrug, håndværk, transport eller  

 forsyningsvirksomhed.
 Efter pkt. 11.2. kan der tillige meddeles påbud m.v. med henblik på  

 nedbringelse af støjgener fra visse fritidsaktiviteter, f.eks. fra  

 idrætsanlæg og fritidsklubber.
Bestemmelsen tager særligt sigte på fritidsaktiviteter, der finder sted  

 uden for normal arbejdstid, og som derfor kan være til særlig ulempe for de  

 omboende.
Bestemmelsen vil tillige kunne finde anvendelse på børnehaver.
 Uden for bestemmelsen i kapitel 11 falder bl.a. støj fra private  

 beboelseslejligheder.
 Til kapitel 12. (Særlige bestemmelser vedrørende den offentlige hygiejne).
 Til 12.1. Bestemmelsen om de hygiejniske forhold i ejendomme og på grunde  

 er en videreførelse af § 15 i Københavns kommunes sundhedsvedtægt.
 Bestemmelsen tager ikke sigte på de hygiejniske forhold i en-familiehuse,  

 jfr. formuleringen »gårde, lofter, kældre, trappegange og andre  

 birum«.
 Til 12.2. Bestemmelsen om logihuse er en videreførelse af §§ 72-82 i  

 Københavns kommunes sundhedsvedtægt.
 Til 12.3. Bestemmelsen er en videreførelse af normalsundhedsvedtægtens  

 regler om væggetøj og lignende skadedyr.
 Bekæmpelse af skadedyr er i forskellige henseender allerede reguleret ved  

 gældende lovgivning, jfr. således lov nr. 120 af 3. maj 1961, om udryddelse  

 af rotter, lov nr. 118 af samme dato om midler til bekæmpelse af  

 plantesygdomme, ukrudt og visse skadedyr samt om midler til regulering af  

 plantevækst (bekæmpelsesmiddelloven) og lov nr. 119 af samme dato om gifte og  

 sundhedsfarlige stoffer samt de i medfør af disse love udstedte  

 administrative forskrifter.
 Til 12.4. Bestemmelsen om udlægning af foder m.v. for fugle og  

 omstrejfende dyr tager ikke sigte på at regulere forholdene i forbindelse med  

 almindelig vildtpleje.
Til 12.5. Bestemmelsen er en videreførelse af normalsundhedsvedtægtens §  

 19, stk. 6, vedrørte markeder.
Bestemmelsen finder dog også anvendelse på  

 større friluftsarrangementer, som kan give anledning til uhygiejniske  

 forhold.
 Til 12.6. Miljøministeriets bekendtgørelse om indretning og benyttelse af  

 campingpladser (campingreglementet) omfatter campingpladser, der er større  

 end 1000 kvm og som i mere end 1 uge årligt benyttes til dag- og/eller  

 natophold i campingvogne, telte eller andre transportable konstruktioner.  

 Mindre arealer der drives samlet vil også være omfattet af bekendtgørelsen,  

 såfremt de tilsammen udgør mindst 1000 kvm.
 Ved bestemmelsen i nærværende reglement er tænkt på steder, der i perioder  

 bliver benyttet til campering, uden at forholdet er omfattet af  

 bestemmelserne i campingreglementet.
 Miljøministeriet, den 17. april 1974.
Holger Hansen / Niels Borre.
