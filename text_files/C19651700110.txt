 (Til samtlige vejbestyrelser).
 Generaldirektoratet for statsbanerne har henledt opmærksomheden på, at der  

 ved udførelse af vejarbejder i eller tæt ved jernbaneoverkørsler sikret ved  

 automatiske signalanlæg eller ved afstandsbetjente bomanlæg kan forekomme  

 tilfælde, hvor vejtrafikken ikke kan afvikles på normal måde, således at  

 særlige foranstaltninger bør træffes til sikring af færdslen over overkørslen  

 under arbejdets udførelse.
 For at muliggøre, at de i så henseende fornødne sikkerhedsforanstaltninger  

 i tide kan træffes af banen, skal man anmode vejbestyrelsen om så tidligt som  

 muligt forud for iværksættelsen af et vejarbejde af ovennævnte karakter at  

 optage forhandling med vedkommende jernbanestyrelse om, hvilke  

 foranstaltninger der under hensyntagen til jernbanens driftsforhold må  

 foretages for at sikre vejtrafikkens afvikling bedst muligt.
 For statsbanestrækningers vedkommende rettes henvendelse herom til det  

 pågældende distrikt og for privatbanestrækningers vedkommende til banens  

 direktør.
 Man anmoder d'herrer amtmænd om hver for Deres vedkommende at gøre de  

 sogneråd, i hvis område der forløber jernbaner, bekendt med nærværende  

 cirkulæreskrivelse.
 Ministeriet for offentlige arbejder, vejdirektoratet, den 23.
 november 1965.
K.
Bang.
