 § 1.  Ved lov nr. 117 af 29. marts 1978 er der  

 foretaget ændring af lov nr. 252 af 27. maj 1950 om dansk indfødsret, således  

 som denne lov blev ændret ved lov nr. 399 af 11. december 1968.  

 Indenrigsministeriets bekendtgørelse nr. 155 af 6. april 1978 af lov om dansk  

 indfødsret med de således senest foretagne ændringer er trykt som bilag 1 til  

 nærværende cirkulære, og som bilag 2 er trykt en sammenstilling af den  

 tidligere formulering af de ændrede bestemmelser og af den ændrede  

 formulering.
 § 2.  Tilsvarende ændringer er endnu ikke gennemført i  

 DE ANDRE NORDISKE LANDE, men der finder for tiden overvejelser sted i  

 Finland, Norge og Sverige med henblik på, at der i løbet af 1979 kan blive  

 gennemført ændringer i disse landes statsborgerretslove, der i princippet  

 svarer til de ændringer, der er gennemført i Danmark.
 § 3.  Den danske ændringslov TRÆDER I KRAFT DEN 1.  

 JANUAR 1979.
 Stk. 2.  Bestemmelserne i indfødsretsloven i den ændrede  

 formulering kommer i overensstemmelse med bestemmelsen i indfødsretslovens §  

 13, stk. 7, kun til anvendelse, såfremt det forhold, der begrunder  

 erhvervelse eller fortabelse af indfødsret, indtræffer efter den 31. december  

 1978. I § 2, stk. 2, i loven af 29. marts 1978 findes der dog en bestemmelse,  

 hvorefter der gives ændringsbestemmelsen til indfødsretslovens § 1 en vis  

 form for tilbagevirkende kraft; med hensyn til denne bestemmelse henvises der  

 til nærværende cirkulæres § 7.
 § 4.  DET VIGTIGSTE FORMÅL MED ÆNDRINGERNE i loven af  

 29. marts 1978 har været at skabe LIGESTILLING MELLEM KVINDE OG MAND med  

 hensyn til, hvilken statsborgerret børn, der fødes i ægteskab, kan erhverve  

 ved fødslen. (Ændringerne i lovens §§ 1 og 7 samt overgangsbestemmelsen i §  

 2, stk. 2, i loven af 29. marts 1978). Endvidere indeholder loven  

 bestemmelser til BEGRÆNSNING AF TILFÆLDE AF DOBBELT STATSBORGERRET.  

 (Ændringen i lovens § 9 og den nye bestemmelse i lovens § 9 A). Endelig  

 indeholder loven dels en ny bestemmelse, hvorefter et UDENLANDSK ADOPTIVBARN  

 i visse tilfælde kan erhverve dansk indfødsret ved, at barnets danske  

 adoptivforældre afgiver erklæring herom (§ 2 A), dels indeholder loven  

 iøvrigt bestemmelser af teknisk og redaktionel karakter.
 § 5.  Der skal i det følgende foretages en gennemgang  

 af de enkelte bestemmelser i loven af 29. marts 1978, blandt andet med  

 henblik på at konstatere i hvilket omfang loven har medført ændringer i de af  

 indenrigsministeriet tidligere udfærdigede cirkulærer vedrørende lov om dansk  

 indfødsret. (* 1) Disse cirkulærer vil fremdeles være at anvende i det  

 omfang, hvori de ikke måtte være ændrede ved senere cirkulærer samt ved  

 nærværende cirkulære.
 § 6.  § 1 I INDFØDSRETSLOVEN AF 27. MAJ 1950 findes  

 omtalt i cirkulæret af 24. november 1950 afsnit II.A.1.
Stk. 2.  Loven af 29. marts 1978 ophæver det princip,  

 hvorefter børn, der er født i ægteskab, som hovedregel kun erhverver dansk  

 indfødsret ved fødslen, såfremt faderen er dansk statsborger.
Den nu  

 foretagne ændring medfører, at børn, der fødes i ægteskab efter den 31.  

 december 1978, erhverver dansk indfødsret ved fødslen, når blot ENTEN faderen  

 ELLER moderen er dansk statsborger.
 Stk. 3.  Efter den hidtil gældende lovgivning, jfr.  

 indfødsretslovens § 1, stk. 1, nr. 2, som citeret i indenrigsministeriets  

 lovbekendtgørelse nr. 409 af 17. december 1968, (* 2) kunne børn, der fødtes  

 i ægteskab, i visse undtagelsestilfælde erhverve dansk indfødsret ved  

 fødslen, selvom det alene var moderen, der var dansk statsborger; denne  

 bestemmelse er nu ophævet med fremtidig virkning, men har fremdeles betydning  

 for personer, der er født i tidsrummet fra 1. januar 1951 til 31. december  

 1978, samt for personer, der er født i tidsrummet fra 1. januar 1933 til 31.  

 december 1950, jfr. bestemmelsen i § 13, stk. 1, i indfødsretsloven af 27.  

 maj 1950, hvilken bestemmelse derfor fremdeles er citeret i  

 indenrigsministeriets bekendtgørelse nr. 155 af 6. april 1978.
Stk. 4.  Som en konsekvens af bortfaldet af bestemmelsen  

 i den hidtidige § 1, stk. 1, nr. 2, er DEN HIDTIDIGE § 10 A, STK. 1,  

 bortfaldet med fremtidig virkning.
Denne bestemmelse - hvorefter fødsel i  

 nordisk aftaleland kunne ligestilles med fødsel i Danmark i de tilfælde, hvor  

 et barn født i ægteskab kunne erhverve dansk indfødsret efter moderen - har  

 dog fremdeles betydning for personer, der er født i tidsrummet fra 1. januar  

 1951 til 31. december 1978, for så vidt fødslen fandt sted i Norge eller  

 Sverige; for fødsler, der har fundet sted i Finland, gælder denne bestemmelse  

 kun for personer, der er født i tidsrummet 1. januar 1969 til 31. december  

 1978. Derimod kan bestemmelsen ikke anvendes på personer, der er født fra 1.  

 januar 1933 til 31. december 1950, jfr. cirkulæret af 24. november 1950  

 afsnit II.A.1., stk. 3 og 4.
 § 7.  For personer, der er født i tidsrummet 1. januar  

 1961 til 31. december 1978, og som ikke opfylder de betingelser, som er  

 fastsat i indfødsretslovens § 1, stk. 1, nr. 2, i den hidtil gældende  

 affattelse, jfr. nærværende cirkulæres § 6, stk. 3 og 4, er der ved § 2, STK.  

 2, I LOVEN AF 29. MARTS 1978 givet adgang til at erhverve dansk indfødsret.  

 Denne erhvervelse finder ikke sted automatisk, men der må afgives erklæring  

 herom af den danske moder, inden personen fylder 18 år, og inden den 1.  

 januar 1982. Såfremt disse frister ikke overholdes, kan der EVENTUELT I  

 SÆRLIGE TILFÆLDE meddeles den pågældende dansk indfødsret ved naturalisation.
Stk. 2.  Moderen skal på tidspunktet for sådan  

 erklærings afgivelse fremdeles være dansk statsborger; derimod er det ikke  

 nødvendigt, at hun har del i forældremyndigheden over barnet, og faderen skal  

 ikke medunderskrive erklæringen.
Er barnet fyldt 15 år, skal dette tiltræde  

 erklæringen, ellers har erklæringen ingen virkning.
 Stk. 3.  I henhold til indenrigsministeriets  

 bekendtgørelse af 22. november 1978 kan erklæring foruden til overøvrigheden  

 (i København magistraten) afgives til den danske repræsentation i udlandet,  

 indenfor hvis embedsområde barnets moder er bosat.
 Stk. 4.  Erhvervelsen af dansk indfødsret har - ligesom  

 ved erklæring i henhold til andre bestemmelser i indfødsretsloven - virkning  

 fra den dato, på hvilken erklæringen fremkommer til en kompetent myndighed,  

 jfr. cirkulære nr. 238 af 25. november 1950 afsnit I, stk. 6.
 Stk. 5.  Indfødsret, erhvervet i henhold til  

 indfødsretslovens § 1 eller i henhold til den her omhandlede  

 overgangsbestemmelse, kan bl. a. fortabes i henhold til bestemmelserne i  

 indfødsretslovens §§ 8 og 9 A.
 Stk. 6.  Med hensyn til den nærmere fremgangsmåde ved  

 erklæringens afgivelse henvises der til det særlige cirkulære herom, som  

 indenrigsministeriet samtidig har udfærdiget.
§ 8.  Med hensyn til den nye bestemmelse i  

 INDFØDSRETSLOVENS § 2 A skal fremhæves, at indfødsretserhvervelsen ikke  

 finder sted automatisk i kraft af selve adoptionen, men på grundlag af en  

 selvstændig forvaltningsakt.
Erklæring om indfødsretserhvervelse kan afgives  

 i forbindelse med ansøgningen om adoption, men kan også afgives på et senere  

 tidspunkt, når blot de i lovens § 2 A fastsatte betingelser er opfyldt på  

 erklæringens tidspunkt; dette gælder også, selvom adoptionsbevillingen er  

 meddelt før den 1. januar 1979.
 Stk. 2.  Den således etablerede ordning samt  

 bestemmelsen om, at indfødsretserhvervelsen først har virkning fra datoen for  

 indfødsretsbevisets udfærdigelse, vil muliggøre, at erhvervelsen af dansk  

 indfødsret i forhold til flere fremmede lande får den virkning, at  

 adoptivbarnet vil miste sin hidtidige statsborgerret.
 Stk. 3.  For adoptivbørn, for hvis vedkommende  

 betingelserne i § 2 A ikke er opfyldt, kan der som hidtil og på samme måde  

 som hidtil, jfr. § 19 i bekendtgørelse nr. 138 af 24. marts 1976 om adoption  

 og § 35 i cirkulære nr. 59 af 24. marts 1976 om adoption, ansøges om dansk  

 indfødsret ved naturalisation.
 Stk. 4.  Iøvrigt henvises der til det særlige cirkulære  

 vedrørende denne bestemmelse, som senere vil blive udfærdiget af  

 indenrigsministeriet.
 § 9.  § 5 I INDFØDSRETSLOVEN AF 27. MAJ 1950 er omtalt  

 i cirkulæret af 24. november 1950 afsnit I.B.1.
 Stk. 2.  I dette punkt udgår stykkerne 3 og 4 fra  

 »Iøvrigt gælder for ægtebarn . . . .« til og med ». . . .  

 følger det moderen« og erstattes med følgende: »Ægtebarn, hvis  

 forældre stadig er gift med (og ikke separeret fra) hinanden, vil, sålænge  

 det er ugift og under 18 år, erhverve dansk indfødsret, såfremt ENTEN faderen  

 ELLER moderen erhverver indfødsret.
 Er forældrene skilt eller separeret, kan barnet ligeledes erhverve dansk  

 indfødsret, til trods for at kun den ene af forældrene - hvad enten det er  

 faderen eller moderen - erhverver indfødsret; dette gælder dog ikke i det  

 tilfælde, hvor DEN forældrepart, som har den udelukkende forældremyndighed  

 over barnet, ikke erhverver dansk indfødsret«.
 Stk. 3.  De ifølge stk. 2 foretagne ændringer har blandt  

 andet den praktiske konsekvens, at barnet i sådanne tilfælde, hvor begge  

 forældrene samtidig erhverver dansk indfødsret, og hvor begge forældrene har  

 del i forældremyndigheden over barnet, bør nævnes i begge de for forældrene  

 udfærdigede indfødsretsbeviser.
 Stk. 4.  De i nærværende paragrafs stk. 2 og 3 omtalte  

 regler finder i henhold til indfødsretslovens § 6, stk. 2, også anvendelse i  

 tilfælde, hvor et barn erhverver dansk indfødsret afledet af, at dets  

 forældre eller en af dets forældre erhverver dansk indfødsret ved  

 NATURALISATION; der kan dog ligesom hidtil i vedkommende lov om indfødsrets  

 meddelelse fastsættes bestemmelse om, at disse regler ikke skal komme til  

 anvendelse i det enkelte tilfælde.
 § 10.  § 7, NR. 4, I INDFØDSRETSLOVEN AF 27. MAJ 1950  

 er omtalt i cirkulæret af 24. november 1950 afsnit III. 1.d.
 Stk. 2.  Denne bestemmelse i indfødsretsloven er som en  

 konsekvens af ændringen i indfødsretslovens § 1, jfr. § 6 i nærværende  

 cirkulære, ophævet med virkning fra og med den 1. januar 1979. Det vil sige,  

 at i tilfælde, hvor den begivenhed, som ifølge den hidtil gældende lovgivning  

 kunne medføre fortabelse af dansk indfødsret, først indtræffer efter den 31.  

 december 1978, vil barnet ikke miste dansk indfødsret; en sådan - med  

 fortabelsesvirkning forbunden - begivenhed kan ENTEN bestå i, at barnets  

 forældre på et tidspunkt, hvor barnet ikke er bosat i Danmark, indgår  

 ægteskab med hinanden, ELLER bestå i, at barnet på et tidspunkt, efter at  

 forældrene har indgået ægteskab med hinanden, flytter bort fra Danmark, inden  

 det er fyldt 18 år. - Det skal endvidere understreges, at  

 fortabelsesvirkningen kun indtræder, hvis barnet har erhvervet fremmed  

 statsborgerret efter faderen som følge af forældrenes ÆGTESKAB; finder  

 erhvervelsen af den fremmede statsborgerret sted på et andet grundlag, f.  

 eks. faderens anerkendelse af paterniteten, finder fortabelsesreglen i § 7,  

 nr. 4, ikke anvendelse.
Stk. 3.  For personer, for hvem en med  

 fortabelsesvirkning forbundet begivenhed er indtruffet inden den 1. januar  

 1979, jfr. nærværende paragrafs stk. 2, kan der ikke afgives erklæring om  

 erhvervelse af dansk indfødsret i henhold til § 2, stk. 2, i loven af 29.  

 marts 1978, jfr. § 7 i nærværende cirkulære.
Såfremt der i enkelte tilfælde  

 måtte skønnes at foreligge særlige grunde, der kan gøre det rimeligt, at  

 personen erhverver dansk indfødsret, må dette finde sted ved naturalisation.
 § 11.  Ved loven af 29. marts 1978 er der blevet  

 indføjet et NYT STK. 2 TIL INDFØDSRETSLOVENS § 9.
 Stk. 2.  Ved denne bestemmelse er der sket den ændring i  

 forhold til den hidtil bestående retstilstand, at meddelelse af løsning fra  

 det statsborgerlige forhold til Danmark, når visse betingelser er opfyldt,  

 ikke længere kan afgøres efter et fuldstændigt frit, administrativt skøn.
 Stk. 3.  Ændringen har fundet sted, dels for at opnå en  

 begrænsning i antallet af de tilfælde af dobbelt statsborgerret, som vil  

 blive en konsekvens blandt andet af ændringen i indfødsretslovens § 1, dels  

 for at bringe den danske indfødsretslov i overensstemmelse med en af  

 Europarådet vedtaget ændring i Europarådskonventionen fra 1963 om begrænsning  

 af tilfælde af dobbelt statsborgerret m. v.
 § 12.  Ved loven af 29. marts 1978 er der blevet  

 indføjet en NY § 9 A I LOV OM DANSK INDFØDSRET.
 Stk. 2.  Formålet med denne bestemmelse har været at  

 BEGRÆNSE ANTALLET AF DE TALRIGE TILFÆLDE AF DOBBELT STATSBORGERRET, som vil  

 blive en konsekvens af den ændring af indfødsretslovens § 1, som vil træde i  

 kraft den 1. januar 1979, jfr. § 6 i nærværende cirkulære.
Stk. 3.  Fortabelse af dansk indfødsret i henhold til  

 den nye bestemmelse i indfødsretslovens § 9 A vil FØRST kunne finde sted,  

 EFTER AT DER ER SLUTTET OVERENSKOMST mellem Danmark og en eller flere andre  

 stater om anvendelsen af denne bestemmelse.
Da det har været tanken, at en  

 sådan overenskomst først og fremmest skulle sluttes med en eller flere af de  

 andre nordiske stater, og da bestemmelser, som svarer til § 9 A, endnu ikke  

 er gennemført i nogen af disse stater, jfr. § 2 i nærværende cirkulære, vil  

 en nærmere omtale vedrørende gennemførelsen af denne bestemmelse ikke finde  

 sted, før der er blevet sluttet en sådan overenskomst.
 INDENRIGSMINISTERIET, DEN 22. NOVEMBER  

 1978.
KNUD ENGGAARD /Åge Lorentzen Bilag 1.
 Bekendtgørelse nr. 155 af 6. april 1978 af Lov om dansk indfødsret.
(Udelades her) Bilag 2.
 I dette bilag er (med mindre skrift) indsat de bestemmelser i lov nr. 252  

 af 27. maj 1950 - således som denne lov var blevet ændret ved lov nr. 399 af  

 11. december 1968 - som er ændret ved lov nr. 117 af 29. marts 1978, i den  

 tidligere gældende formulering.
(Udelades her) (* 1) Jfr. cirkulærerne nr. 237 af 24. november 1950, nr. 238 af 25.  

 november 1950, nr. 264 af 28. december 1950, nr. 266 af 20. december 1968  

 samt nr. 15. af 21. januar 1969.
 (* 2) Bestemmelsen har følgende ordlyd: § 1. Dansk indfødsret erhverves  

 ved fødselen af . . . . . 2. her i riget født ægtebarn, hvis moder er dansk,  

 såfremt faderen ikke har statsborgerret i noget land, eller såfremt barnet  

 ikke ved fødselen erhverver faderens statsborgerret.
