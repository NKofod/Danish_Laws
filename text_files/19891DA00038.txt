Nr BTB 38 Betænkning over Forslag til folketingsbeslutning om at ophæve eller  

 undlade etablering af hindringer for rejser mellem Danmark og Østlandene   

 Nr B 38 1989-90, 1. samling Afgivet af Retsudvalget Afgivet: 19900315 Udvalget har behandlet beslutningsforslaget i nogle møder og har herunder stillet spørgsmål til justitsministeren, som denne har besvaret skriftligt.
 Herefter indstiller et mindretal (Det Konservative Folkepartis,  

 Venstres, Fremskridtspartiets, Det Radikale Venstres og Centrum-Demokraternes  

 medlemmer af udvalget) forslaget til forkastelse ved 2. (sidste)  

 behandling.
 Mindretallet finder, at beslutningsforslaget i den foreliggende udformning  

 er for vidtgående og unuanceret.
 Mindretallet ønsker samtidig at pege på, at mulighederne for at ophæve  

 visumpligt mellem Danmark og Østlandene fortsat bør overvejes nøje i lyset af  

 forløbet af den igangværende demokratiseringsproces i Østeuropa, herunder  

 ikke mindst forløbet af de frie valg, der skal afholdes i løbet af foråret.
Mindretallet har herved noteret sig, at der allerede er taget flere  

 initiativer, der medfører betydelige lettelser i østeuropæernes adgang til at  

 rejse til Danmark.
Justitsministeren har således oplyst, at Danmark har  

 ophævet visumkravet over for ungarske statsborgere med diplomat- eller  

 tjenestepas.
Justitsministeren tilkendegav i den forbindelse under 1.  

 behandling af beslutningsforslaget, at dette skulle opfattes som et første  

 skridt på vejen hen imod en fuldstændig ophævelse af visumpligten over for  

 Ungarn, og at Danmark nøje ville følge udviklingen i Østeuropa med henblik på  

 at vurdere, om der er mulighed for at foretage tilsvarende lempelser i eller  

 ophævelse af visumpligten over for andre reformvenlige stater.
Det er  

 endvidere oplyst, at Danmark med virkning fra 1. marts 1990 ensidigt har  

 afskaffet visumgebyrerne for indehavere af pas udstedt af Bulgarien, Polen,  

 Rumænien, Tjekkoslovakiet, DDR og Ungarn.
Mindretallet opfordrer dog til, at  

 der optages forhandlinger med de pågældende lande om ligeledes at ophæve  

 visumgebyr for danskere.
 Mindretallet ønsker endvidere at fremhæve, at de fortsatte overvejelser om  

 en ophævelse af visumpligten som hidtil bør ske i tæt samarbejde med de  

 øvrige EF-lande og Danmarks samarbejdspartnere i den nordiske  

 paskontroloverenskomst med henblik på at sikre en harmoniseret holdning til  

 spørgsmålet fra disse landes side.
 Et andet mindretal (Socialdemokratiets og Socialistisk Folkepartis  

 medlemmer af udvalget) indstiller forslaget til vedtagelse uændret.
Et tredje mindretal (Kristeligt Folkepartis medlem af udvalget) er enig i,  

 at vi bør gøre det så let som overhovedet muligt for borgerne i Østlandene at  

 besøge os, og at det er rigtigt at ophæve eller undlade at etablere  

 visumtvang ved indrejse fra Østlandene til Danmark.
Mindretallet finder  

 imidlertid, at ændringer i visumreglerne bør ske samtidig i Norden og EF.  

 Mindretallet vil derfor undlade at stemme ved 2. (sidste) behandling af  

 forslaget.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Elsebeth Kock-Petersen (V) Knud Lind (FP) Kirsten Lee (RV)  

 Søren Bastholm (CD) Inger Stilling Pedersen (KRF) Erling Christensen (S) Ole  

 Espersen (S) Søren Hansen (S) Torben Lund (S) Lissa Mathiasen (S) Carsten  

 Andersen (SF) Leif Hermann (SF) Ebba Strange (SF) nfmd.
