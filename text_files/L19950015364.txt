 Den 4. oktober 1995 undertegnedes i København en moratorieaftale imellem  

 Danmark og Algeriet om konsolidering af Algeriets gæld til den danske stat.  

 Overenskomsten er i overensstemmelse med de retningslinier for omlægning af  

 Algeriets gæld, som der blev opnået enighed om under multilaterale  

 forhandlinger i Paris den 21. juli 1995.
 Aftalen omfatter det danske statslån til Algeriet af 20. marts 1973 og  

 garanterede eksportkreditter på mere end et år ydet før 30. september 1993.
 For statslånet omlægges rater, som ville være forfaldet imellem 1. juni  

 1995 og 31. maj 1998, ialt ca. 2,95 mio. kr.
 For eksportkreditter omlægges afdrag og renter, som ville være forfaldet  

 imellem 1. juni 1995 og 31. maj 1996 samt afdrag, som ville være forfaldet  

 imellem 1. juni 1996 og 31. maj 1998, tilsammen ca. 216 mio. kr.
 Samtlige omlagte beløb skal betales i voksende rater fra 1999 til 2011.
Der svares ikke rente af statslånene.
Eksportkreditterne skal indtil 30.  

 november 1995 forrentes med 7 pct. p.a. for kreditter ydet i DKK og 5,0 pct.  

 p.a. for kreditter ydet i DEM.
Efter denne dato forrentes kreditterne i DKK  

 med 0,5 pct. p.a. over CIBOR (Copenhagen Inter Bank Offered Rate) og  

 kreditter i DEM med 0,5 pct. p.a. over FIBOR (Frankfurt Inter Bank Offered  

 Rate).
 Ifølge aftalen vil Algeriet endvidere betale eventuelle restancer pr. 1.  

 juni 1995, som ikke er omfattet af aftalen, inden 31. oktober 1995. Der skal  

 svares rente af disse fordringer.
