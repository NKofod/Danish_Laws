Værdi af fri helsårsbolig Reference:
LL § 16, stk. 1 og stk. 3 LV 1997 A.B.1.9.5.
 A klagede for indkomstårene 1995 og 1996 over, at  

 skatteankenævnet havde ansat værdi af fri bolig inkl. fri varme,  

 el og vand til 51.250 kr. for hvert af årene.
Det fremgik af sagens oplysninger, at klageren var ansat i selskabet B  

 ApS, som drev svineproduktion.
Anpartskapitalen var ejet af C, der var  

 tegningsberettiget direktør i selskabet.
En mindre del af  

 anpartskapitalen var ejet af C's sønner.
Klageren var ikke  

 anpartshaver i selskabet.
Klageren var driftsleder og havde ansvaret for svineproduktionen hos B  

 ApS.
Ved ansættelsen i 1976 blev der indgået en mundtlig  

 ansættelsesaftale.
 Efterfølgende var der udformet en skriftlig ansættelsesaftale  

 af 27. november 1997, hvori var fastsat:
"Nærværende skriftlige ansættelsesaftale er en  

 bekræftelse af en mundtlig aftale, som blev indgået inden  

 ansættelsestidspunktet.
Siden ansættelsen er der sket visse  

 justeringer af aftalen.
 Ansættelsestidspunkt:
 1. november 1976.
 Arbejdets karakter:
Varetagelse af den daglige ledelse af arbejdet i B ApS samt deltagelse i  

 det praktiske arbejde.
Den daglige drift skal ske inden for rammerne af den  

 driftsplan, som er aftalt med arbejdsgiver.
Efter forslag fra arbejdstager indgår arbejdsgiver selv  

 indkøbs- og salgsaftaler.
Det tilsvarende gælder for  

 ansættelse og afskedigelse af øvrige medarbejdere samt  

 beslutning om investeringer.
 Normal arbejdstid:
Kl. 07.00 til 15.00 med i alt 1/2 times pause.
Fredag dog kl. 07.30 til  

 11.30, bortset fra weekender hvor svinebesætningen passes om  

 søndagen.
 Weekend arbejde:
Hver fjerde weekend passes svinebesætningen om søndagen.
Hver  

 anden weekend passes svinebesætningen lørdag sammen med en af de  

 øvrige medarbejdere.
I ugen efter søndagsarbejde holdes fri om  

 fredagen.
 Bolig:
 Af hensyn til nødvendig overvågning af svinebesætningen  

 udenfor normal arbejdstid er arbejdstager pligtig til at have bolig i  

 stuehuset.
 De øvrige medarbejdere skal have adgang til stuehusets toilet samt  

 mulighed for at spise medbragt mad i køkkenet.
 Ca. 2/3 af stuehusets loftsareal er til arbejdsgivers disposition for  

 depotformål.
 På dette grundlag stilles stuehuset vederlagsfrit til  

 rådighed.
 Stuehuset skal fraflyttes ved ansættelsesforholdets  

 ophør.
 Løn:
Lønnen udgør kr. 24.000,00 pr. måned.
Herudover  

 udbetales hvert år i december måned kr. 100.000,00, som efter  

 arbejdstagers ønske kan udbetales som løn eller indbetales  

 på en pensionsordning.
Lønnens størrelse tages i  

 øvrigt op til drøftelse hvert år i december  

 måned.
 Overarbejde honoreres ikke særskilt.
 Generelt:
Hvor intet andet er aftalt er funktionær- og ferieloven  

 gældende for ansættelsesforholdet." Aftalen var underskrevet af C for B ApS og A, som var anført med  

 stillingsbetegnelsen bestyrer.
Skatteankenævnet havde skønsmæssigt ansat værdi  

 af fri bolig til 51.250 kr. for hvert af de omhandlede indkomstår.
Som  

 begrundelse herfor havde nævnet anført, at klageren efter det om  

 hans lønforhold oplyste, måtte anses for at have væsentlig  

 indflydelse på egen aflønningsform, og at værdien dermed  

 skulle fastsættes på grundlag af en individuel  

 værdiansættelse og til den fulde markedsleje, og ikke efter  

 Ligningsrådets satser.
Idet der ikke forelå oplysninger om  

 værdi ved udleje til tredjemand, havde nævnet fastsat  

 værdien efter et skøn.
Ved skønsudøvelsen havde  

 nævnet henset til, at arbejdsgiveren betalte varme, el og vand, og til  

 at vedligeholdelsespligten påhvilede klageren, samt til gener i  

 forbindelse med ejendommen.
Klagerens repræsentant nedlagde over for Landsskatteretten  

 påstand om, at værdi af fri bolig skulle fastsættes efter  

 Ligningsrådets satser, og at værdien skulle fastsættes til  

 30.000 kr. for hvert af indkomstårene 1995 og 1996. Til støtte  

 for påstanden havde repræsentanten anført, at der ikke var  

 grundlag for at anse, at klageren var omfattet af bestemmelsen  

 vedrørende direktører eller andre medarbejdere med  

 væsentlig indflydelse på egen aflønning.
Klageren varetog  

 den daglige ledelse af svineproduktionen, hvilket i branchen tidligere  

 betegnedes som "fodermesteren", og han havde ingen beføjelser til at  

 tegne selskabet udadtil eller til at træffe overordnede beslutninger.  

 Klageren havde, som enhver privatansat medarbejder, mulighed for at forhandle  

 løn een gang årligt med arbejdsgiveren, men dette var under  

 ingen omstændigheder ensbetydende med, at medarbejderen selv kunne  

 fastsætte lønnens størrelse for næste  

 indkomstår.
Klageren var endvidere hverken anpartshaver i selskabet  

 eller beslægtet til selskabets direktør.
Repræsentanten havde henvist til bemærkningerne til lovforslag  

 nr.
L 173/1994 vedrørende ligningslovens § 16, stk. 7, hvori  

 "præster, statsamtmænd, skovridere, skovfogeder,  

 skovløbere, kost- og højskolelærere/forstandere,  

 viceværter, fodermestre, godsforvaltere, pedeller med flere" var  

 nævnt som eksempler på personer, der ville blive omfattet af de  

 nye regler i ligningslovens § 16, stk. 7, vedrørende nedslag for  

 bopæls-/fraflytningspligt, mens det var foreslået, at "f. eks.  

 direktører, der havde væsentlig indflydelse på deres egne  

 ansættelsesvilkår" ikke burde omfattes af reglerne.
 Repræsentanten havde anført, at klageren måtte anses  

 for omfattet af den førstnævnte opregning af personer, og at det  

 således efter reglernes sammenhæng ikke kunne anses for at  

 være i overensstemmelse med intentionerne bag reglerne, at beskatte  

 klageren af værdi af fri bolig efter reglen for direktører  

 mv.
 Repræsentanten havde oplyst, at den påberåbte  

 værdi på 30.000 kr. var fastsat ud fra Ligningsrådets sats  

 for boliger over 148 m² (maksimum) i øvrige kommuner i kategori 7, og  

 at der herefter var medregnet fri varme, el og vand, og taget hensyn til at  

 klageren havde bopæls- og fraflytningspligt, og til generne ved  

 ejendommen.
 Landsskatteretten udtalte:
 Klageren var skattepligtig af værdi af fri bolig i medfør af  

 ligningslovens § 16, stk. 1, idet værdien fastsattes i henhold til  

 ligningslovens § 16, stk. 3, jf. stk. 7-9.
I Told- og Skattestyrelsens cirkulære 1994, nr. 24, der i  

 medfør af skattestyrelseslovens § 13 var godkendt af  

 Ligningsrådet, var bestemt, at ansatte, der havde hel eller delvis fri  

 helårsbolig til rådighed, skulle beskattes, såfremt der  

 blev betalt en leje, der lå under de satser, der var fastsat af  

 Ligningsrådet for fri helårsbolig.
Reglerne gjaldt ikke,  

 såfremt lejeren var direktør eller anden medarbejder med  

 væsentlig indflydelse på egen aflønningsform.
 Landsskatteretten fandt ikke, at klageren havde haft en sådan  

 indflydelse på egen aflønning, at han var omfattet af  

 undtagelsesbestemmelsen vedrørende direktører eller andre  

 medarbejdere med væsentlig indflydelse på egen aflønning.  

 Idet retten ikke havde indvendinger mod klagerens opgørelse af  

 værdi af fri bolig, som var foretaget i henhold til  

 Ligningsrådets satser, og hvor der var taget hensyn til, at  

 arbejdsgiveren afholdt udgifter til varme, el og vand, til at klageren havde  

 bopæls- og fraflytningspligt og til generne i forbindelse med  

 ejendommen, blev ansættelserne ændret til 30.000 kr. for hvert af  

 indkomstårene 1995 og 1996.
