Landsskatteretskendelse Igangværende arbejder, principskifte, kompetence A A/S klager for indkomstårene 1996 og 1997 over, at de stedlige  

 skattemyndigheder har ansat ikke medregnede acontoavancer vedrørende  

 igangværende arbejder ultimo til hhv. 140.573.190 kr. og 57.687.581  

 kr.
Det er oplyst, at selskabet driver virksomhed med udvikling, produktion og  

 salg af kedel- og forbrændingsanlæg, at selskabet hører  

 til i B A/S-gruppen, og at selskabet for indkomståret 1996 vedlagde  

 selvangivelsen et brev af den 20. juni 1997, hvori selskabet anmodede om  

 principskifte vedrørende den skattemæssige opgørelse af  

 igangværende arbejder fra og med indkomståret 1996. Selskabet  

 havde hidtil indregnet indirekte produktionsomkostninger og acontoavancer ved  

 opgørelsen af igangværende arbejder, men selskabet  

 ønskede fremover ikke at medregne disse poster, før arbejderne  

 var færdiggjort.
Selskabet har indarbejdet principændringerne i  

 selvangivelserne for indkomstårene 1996 og 1997, dog således at  

 tidligere indregnet acontoavancer og indirekte  

 produktionsomkostningstillæg ikke er reguleret skattemæssigt.
Det er endvidere oplyst, at den stedlige skattemyndighed først i  

 1998 ved ligningen af selvangivelsen for indkomståret 1996 konstaterede  

 ansøgningen om principskiftet, og at skattemyndigheden den 27. maj  

 1998 videresendte selskabets ansøgning til Ligningsrådet gennem  

 told- og skatteregionen.
Told- og Skattestyrelsen meddelte ved brev af den 9.  

 november 1998 afslag på anmodningen om principskifte.
Told- og  

 Skattestyrelsen anførte blandt andet i afslaget, at styrelsen  

 er bemyndiget af Ligningsrådet til at træffe afgørelse i  

 sager som den foreliggende, at det en gang valgte princip for  

 opgørelsen af igangværende arbejder som alt overvejende  

 hovedregel skal fastholdes, og at der ikke i nærværende  

 sag findes at foreligge sådanne særlige omstændigheder, der  

 kan begrunde, at denne regel fraviges.
Den stedlige skattemyndighed har for indkomstårene 1996 og 1997  

 forhøjet selskabets indkomst med henholdsvis 140.573.190 kr. og  

 57.687.581 kr. vedrørende ikke medregnede acontoavancer  

 vedrørende igangværende arbejder ultimo.
Til støtte  

 herfor har myndigheden anført, at det fremgår af selskabets  

 årsregnskab, at der er ændret princip fra produktionskriteriet  

 til faktureringsprincippet, at selskabet har indarbejdet de ønskede  

 principændringer i selvangivelserne for indkomstårene 1996 og  

 1997, men at Told- og Skattestyrelsen ikke har godkendt anmodningen om  

 principskifte, hvorfor selskabet skal opgøre de igangværende  

 arbejder som hidtil.
Skattemyndigheden har fremhævet, at det en gang  

 valgte princip skal anvendes uændret år for år, ligesom det  

 valgte princip skal anvendes på samtlige igangværende arbejde,  

 jf.
LSRM 1980.88. Skattemyndigheden har henvist til Told- og Skattestyrelsens  

 Ligningsvejledning for 1997, afsnit E.B.2.6.2.1. hvoraf følgende  

 fremgår:
"Efter ansøgning tillades principskifte, når det  

 skønnes rimeligt under hensyn til virksomhedens forhold.
Tilladelse  

 til principskifte kan opnås såvel i tilfælde, hvor der ved  

 opgørelse af igangværende arbejder ønskes medtaget mere  

 end de direkte omkostninger, som i tilfælde, hvor opgørelsen  

 ønskes ændret til at omfatte de direkte og indirekte  

 omkostninger eller alene de direkte omkostninger.
Ansøgning om  

 principskifte indsendes til den kommunale ligningsmyndighed, der videresender  

 sagen via told- og skatteregionen til Ligningsrådet, der har  

 kompetencen." Told- og Skattestyrelsen  har under sagen behandling afgivet en udtalelse,  

 hvoraf det fremgår, at styrelsens afgørelse af den 9. november  

 1998 må anses for ugyldig.
Der er herved henset til, at selskabet ikke er blevet underrettet om ansøgningens  

 videresendelse til Ligningsrådet, at selskabet  ikke er blevet hørt eller underrettet om  

 hverken kommunens eller regionens udtalelse, der er til skade for  

 selskabet, at Told- og Skattestyrelsen har truffet afgørelse uden at  

 forelægge sagen for Ligningsrådet, samt at der ikke med afgørelsen fulgte en klagevejledning.
 Told- og Skattestyrelsen er på den baggrund af den opfattelse, at  

 eftersom selskabet har indbragt skattemyndighedens afgørelser af den  

 4. marts 1999 for Landsskatteretten, er Landsskatteretten kompetent til at  

 realitetsbehandle klagen.
Told- og Skattestyrelsen  har afgivet to yderligere udtalelser, hvoraf det  

 fremgår, at selskabets principskiftet er foretaget i 1996, hvorfor  

 skatteansættelsen for 1997 alene er afledet af foretagne principskifte,  

at det ikke henhører under Ligningsrådet kompetence at  

 meddele en sådan tilladelse for 1996, og at styrelsen overvejer,  

 om der er hjemmel til at kræve tilladelse til principskifte, hvis det  

 ønskede princip i øvrigt er i overensstemmelse med  

 statsskatteloven.
Hvis det antages, at principskifte ikke kræver  

 tilladelse fra Ligningsrådet, følger det af den almindelige  

 klageadgang i skattestyrelsesloven, at ligningsmyndighedernes  

 afgørelse af, om det senest ønskede princip er lovligt, kan  

 påklages til Landsskatteretten.
Selskabets repræsentanter har nedlagt påstand om, at  

 Landsskatteretten skal tage skatteansættelserne for indkomstårene  

 1996 og 1997 op til påkendelse, og at skattemyndighedens  

 afgørelser af den 4. marts 1999 for indkomstårene 1996 og 1997  

 er ugyldige, hvorfor de selvangivne indkomster for indkomstårene 1996  

 og 1997 godkendes.
Til støtte herfor har repræsentanterne  

 anført, at Landsskatteretten i henhold til skattestyrelseslovens § 23  

 har lovhjemlet adgang til at prøve sagen henset til, at der er  

 tale om skatteansættelser som er foretaget af den stedlige  

 selskabsligning, jf. skattestyrelseslovens § 12A, jf. skattestyrelseslovens §  

 38, stk. 3, at afgørelserne er påklaget rettidigt efter  

 skattestyrelseslovens kapitel 3, at påklage er sket i  

 overensstemmelse med afgiven klagevejledning, og at  

 sagsudlægningsbekendtgørelsen for omhandlede år, jf.  

 bekendtgørelse nr. 916 af 4. december 1995, ikke omtaler dette forhold  

 som en delegation fra ministeren til kommunerne.
Følgende  

 fremgår direkte af Told- og Skattestyrelsens Ligningsvejledning for  

 1996, afsnit E.B.2.6.2.1. "indsendes til den kommunale skattemyndighed".  

 Når dette sammenholdes med de beskrevne delegationer i  

 sagsudlægningsbekendtgørelsens § 3, følger det, at  

 spørgsmålet om principskifter om værdiansættelser af  

 igangværende arbejder beror på en original ligningskompetence,  

 jf. skattestyrelseslovens § 2 og § 12A, som ikke udspringer af bemyndigelse  

 fra skatteministeren.
Repræsentanterne har endvidere anført, at liberale erhverv  

 for indkomståret 1996 frit kunne vælges opgørelsesmetode  

 vedrørende igangværende arbejder, som kun kunne ændres  

 efterfølgende med Ligningsrådets tilladelse, jf. formuleringen i  

 Told- og Skattestyrelsens Ligningsvejledning for 1996, afsnit E.B.2.6.2.2.  

 Lige forhold skal behandles lige, hvorfor reglerne må kunne finde  

 anvendelse også i nærværende sags problemstilling.  

 Selskabet kunne således for indkomståret 1996 frit vælge  

 princip.
Der er i den forbindelse henvist til Østre Landsrets  

 afgørelse af 11. marts 1994, hvoraf det fremgår, at  

 formuleringerne i Told- og Skattestyrelsens Ligningsvejledninger må  

 antages at være en udtryk for den praksis som ligningsmyndighederne  

 følger.
Repræsentanterne har videre anført, at selskabet siden 1996 i  

 selvangivelsen har anvendt det helt basale periodiseringskriterium, nemlig  

 faktureringsprincippet, som også er det legale udgangspunkt med rod i  

 statsskattelovens § 4, at anmodningen om principskifte alene hviler  

 på et forretningsmæssigt grundlag, at det særlige  

 princip omkring værdiansættelse efter produktionskriteriet  

 udspringer af længe fulgt administrativ praksis, at der i  

 relation til valg af princip administrativt kan stilles krav om en  

 godkendelsesordning, men at der ikke er saglige grunde til at  

 nægte anvendelsen af det helt almindelige periodiseringsprincip, som er  

 anvendt ved selvangivelsen for de omhandlede år.
Repræsentanterne  

 har fremhævet, at periodiseringsproblematikken i det hele beror  

 på praksis i henhold til statsskattelovens regler, og som følge  

 heraf er spørgsmålet om principskifte - mangel af anden  

 lovhjemlet kompetenceafgrænsning - et originært  

 skatteansættelsesspørgsmål.
Da der ikke foreligger  

 særlig kompetenceafgrænsning i sådanne  

 spørgsmål, er det de almindelige kompetenceregler efter  

 skattestyrelsesloven, der finder anvendelse.
Repræsentanterne har endelig anført, at Skatteministeriets -  

 Told- og Skattestyrelsens -egen udtalelse i denne sag udtrykker en  

 pragmatisk, men også procesretlig holdbar tolkning, nemlig at selve  

 værdiansættelsesprincippet for de igangværende arbejder har  

 været en integreret del af ligningen af selvangivelsen, og at denne har  

 været undergivet en realitetsprøvelse i selskabsligningen,  

 hvorfor Landsskatteretten nu bør prøve sagen.
At denne holdning  

 også processuelt er den rigtige løsning, skyldes endvidere de  

 graverende og ugyldighedsbegrundende sagsbehandlingsfejl, der foreligger i  

 relation til sagsbehandlingen hos såvel de centrale skattemyndigheder  

 som hos den kommunale myndighed.
Told- og Skattestyrelsens afgørelse  

 af den 9. november 1998 er ugyldigt foretaget, og dermed er tillige  

 grundlaget for skattemyndighedens forhøjelser af  

 skatteansættelserne bortfaldet, idet der i disse afgørelser som  

 begrundelse henvises direkte til Told- og Skattestyrelsens ugyldige  

 afgørelse.
De selvangivne indkomster for indkomstårene 1996 og  

 1997 skal derfor godkendes.
Såfremt Landsskatteretten ikke finder at  

 have kompetence til at tage stilling til det ønskede principskifte,  

 bør sagen oversendes til rette myndighed.
 Landsskatteretten skal udtale:
Opgørelsen af igangværende arbejder bygger på  

 retserhvervelsesprincippet, jf.
Højesteretsdom af 20. oktober 1981,  

 refereret i UfR 1981.968. Opgørelsen har hjemmel i statsskattelovens  

 §§ 4 - 6, hvorefter der skal ske afgrænsning af årets indkomst.  

 Dette medfører som udgangspunkt, at udgifter afholdt under arbejdets  

 gang ikke kan udgiftsføres, men skal aktiveres som værdi af  

 igangværende arbejder, og at acontohonorarer ikke skal  

 indtægtsføres, men skal passiveres indtil opgavens afslutning.  

 Efter praksis, der blandt andet er beskrevet i Told- og Skattestyrelsens  

 Ligningsvejledning, Lærebog om Indkomstskat, Helkett og Skatteretten I  

 og II, tillades imidlertid flere opgørelsesprincipper  

 vedrørende de igangværende arbejder.
Selskabet har således til og med 1995 indregnet indirekte  

 produktionsomkostninger og acontoavancer ved opgørelsen af  

 igangværende arbejder, men selskabet har for indkomstårene 1996  

 og 1997 indarbejdet nogle principændringer i selvangivelserne, idet der  

 er skiftet fra produktionskriteriet til faktureringsprincippet.
Det  

 særlige princip omkring værdiansættelse efter  

 produktionskriteriet udspringer af en meget længe fulgt administrativ  

 praksis, hvor det en gang valgte princip skal anvendes uændret år  

 for år, medmindre der efter ansøgning opnås tilladelse til  

 principskifte.
Det fremgår eksempelvis af Københavns Kommunes  

 Ligningsvejledning for 1971, at et engang valgt acceptabelt  

 opgørelsesprincip vedrørende igangværende arbejder ikke  

 kunne ændres uden Ligningsrådets samtykke.
I  

 Statsskattedirektoratet Ligningsvejledning for 1979, der afløste  

 "københavner-vejledningen", er det anført, at en ændring  

 af det hidtil anvendte princip kun kan ske med Ligningsrådets  

 tilladelse.
I Statsskattedirektoratet Ligningsvejledninger for 1980 - 1985 er  

 det anført, at principskifte kræver en tilladelse, men det  

 fremgår imidlertid ikke, hvem der kan give en sådan tilladelse.
I  

 Statsskattedirektoratet Ligningsvejledning for 1986 er det anført, at  

 ansøgning om principskifte indsendes til de lokale  

 ligningsmyndigheder.
Af Statsskattedirektoratets og senere Told- og  

 Skattestyrelsens Ligningsvejledninger frem til 1996 har det fremgået,  

 at ansøgninger om principskifte skulle indsendes til den stedlige  

 skattemyndighed.
Af Told- og Skattestyrelsens Ligningsvejledning for 1996,  

 afsnit E.B.2.6.2.1 fremgår således, at ansøgning om  

 principskifte indsendes til den kommunale ligningsmyndighed.
Af Told- og  

 Skattestyrelsens Ligningsvejledninger for 1997 - 2000, afsnit E.B.2.6.2.1  

 fremgår det, at ansøgning om principskifte nu skal indsendes til  

 den kommunale ligningsmyndighed, der videresender sagen via told- og  

 skatteregionen til Ligningsrådet, der har kompetencen.
I ligningsvejledningen er indarbejdet de anvisninger, der er vedtaget af  

 Ligningsrådet.
De af Told- og Skattestyrelsen årligt udarbejdede  

 og offentliggjorte ligningsvejledninger må antages at være udtryk  

 for den praksis, som ligningsmyndighederne følger, og som  

 skatteborgerne derfor som udgangspunkt bør kunne indrette sig i tillid  

 til som værende udtryk for gældende ret på området,  

 jf. Østre Landsrets bemærkninger i dom af 11. marts 1994,  

 refereret i TfS 1994.295. Det har således i praksis været  

 antaget, at Ligningsrådet har kompetencen til at meddele tilladelse til  

 principskifte, hvilket Told- og Skattestyrelsens afgørelse af den 9.  

 november 1998 i øvrigt forudsætter.
Gyldigheden af Told- og  

 Skattestyrelsens afgørelse af den 9. november 1998 kan  

 Landsskatteretten ikke tage stilling til, idet afgørelsen kan ikke  

 påklages til Landsskatteretten.
Ligningsrådet kan i henhold til §  

 13 forretningsorden for Ligningsrådet bemyndige Told- og  

 Skattestyrelsen til at træffe afgørelse på rådets  

 vegne i sager, hvor rådet har fastlagt en praksis ved afgørelsen  

 eller har fastlagt retningslinier for sagernes behandling og  

 afgørelse.
Ligningsrådets kompetence til at meddele tilladelse  

 til principskifte har i en længere årrække været  

 delegeret til den kommunale skattemyndighed, jf. ovenstående  

 bemærkninger i Ligningsvejledningerne.
Retten finder herefter, at det  

 ikke henhører under rettens kompetence i henhold til  

 skattestyrelseslovens § 23 at tage stilling til anmodninger om principskifte  

 vedrørende igangværende arbejder, og at en ændring af  

 praksis på området forudsætter en lovændring.
Den  

 omstændighed, at bekendtgørelse nr. 916 af den 4. december 1995,  

 ikke omtaler anmodninger om principskifte som en delegation fra ministeren  

 til kommunerne medfører ikke, at spørgsmål om  

 principskifte vedrørende opgørelsen af igangværende  

 arbejder beror på en original ligningskompetence.
 Der foreligger ikke nogen tilladelse til principskifte, hvorfor  

 Landsskatteretten finder, at det hidtidige anvendte princip vedrørende  

 opgørelsen af igangværende arbejder skal anvendes for  

 indkomstårene 1996 og 1997. Da retten ikke finder, at  

 skattemyndighedens afgørelser lider af så væsentlige  

 begrundelsesmangler, at det kan medføre afgørelsernes  

 ugyldighed, og da selskabet ikke har gjort indsigelse mod skattemyndighedens  

 talmæssige opgørelser stadfæstes de påklagede  

 ansættelser for indkomstårene 1996 og 1997.
