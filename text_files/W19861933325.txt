 En sikret fandtes ikke berettiget til udbetaling af dagpenge under  

 deltagelse i undervisning på merkonomstudiet, idet han ikke kunne anses for  

 at være uarbejdsdygtig i dagpengelovens forstand, jfr.
 lovens §§ 1, 17 og 25.
 REDEGØRELSE FOR SAGEN:
En sikret havde den 28. juni 1985 pådraget sig en nerve- og knoglelæsion i  

 højre hånds 1., 2. og 3. finger.
Efter tilskadekomsten udvikledes  

 refleksdystrofi.
 Sikrede modtog dagpenge fra det sociale udvalg fra 1. august 1985, efter  

 at han var fratrådt sin stilling med udgangen af juli 1985.
I slutningen af august 1985 rettede sikrede henvendelse til  

 socialforvaltningen, idet han oplyste, at han skulle påbegynde et  

 merkonomstudium.
Sikrede ønskede oplyst, om han fortsat kunne få udbetalt  

 dagpenge under studiet.
Det sociale udvalg traf afgørelse om, at der ikke kunne udbetales dagpenge  

 under deltagelse i ovennævnte studium.
Afgørelsen begrundes med, at  

 merkonomstudiet måtte betragtes som en kompetencegivende uddannelse.
Over for amtsankenævnet anførte sikredes faglige organisation, at det  

 fandtes urimeligt, at en person, som på grund af en skade var uarbejdsdygtig  

 gennem længere tid og derfor henvist til sygedagpenge, ikke kunne deltage i  

 kompetencegivende aftenundervisning.
Organisationen henviste til, at en  

 person, som modtager arbejdsløshedsdagpenge, er berettiget til udbetaling af  

 dagpenge under kursusdeltagelse.
Organisationen fandt, at en person, som  

 modtog sygedagpenge, ikke burde stilles ringere end en person, som var  

 henvist til arbejdsløshedsdagpenge.
 Amtsankenævnet modtog endvidere en erklæring fra sikredes læge, hvoraf  

 fremgik, at sikrede havde været uarbejdsdygtig siden tilskadekomsten, og at  

 uarbejdsdygtigheden ville vare i længere tid endnu.
 AFGØRELSEN, DER KLAGES OVER:
Amtsankenævnet fandt, at sikrede opfyldte betingelserne for at modtage  

 dagpenge i henhold til dagpengelovens § 17, jfr. § 1. Nævnet lagde vægt på de  

 lægelige oplysninger, der godtgjorde, at sikrede stadig var fuldt  

 uarbejdsdygtig på grund af sygdom.
Nævnet lagde endvidere vægt på, at  

 dagpengesagen var fulgt op efter reglerne i dagpengelovens § 47, og at det  

 sociale udvalg ikke havde fundet grundlag for at tilbyde sikrede støtte i  

 henhold til bistandslovens bestemmelser om revalidering.
Endelig lagde nævnet  

 vægt på det konkrete kursus' tidsmæssige omfang og øvrige tilrettelæggelse,  

 og nævnet fandt ikke, at deltagelse i et sådant kursus kunne tilsidesætte den  

 lægelige konstatering af uarbejdsdygtighed.
Deltagelse i kursus m.v. måtte  

 afhænge af, om det kunne ske uden gene for behandlingen, herunder uden risiko  

 for, at behandlingen blev forlænget, eller  

 raskmelding/revalideringsforanstaltninger blev udskudt.
 KLAGEN TIL ANKESTYRELSEN:
 Det sociale udvalg anførte, at det fortsat var udvalgets opfattelse, at et  

 merkonomkursus var en kompetencegivende uddannelse, og at dagpengeloven ikke  

 åbner mulighed for udbetaling af sygedagpenge under uddannelse af denne  

 karakter.
 LOVGRUNDLAG:
 Lov om dagpenge ved sygdom eller fødsel, § 1, § 17 og § 25.
 ANKESTYRELSENS AFGØRELSE:
 Ankestyrelsen finder ikke, at sikrede er berettiget til udbetaling af  

 sygedagpenge, når han deltager i undervisning på merkonomstudiet, idet han  

 derefter ikke kan anses for at være uarbejdsdygtig i dagpengelovens forstand,  

 jfr. lovens § 17 og § 25.
 Ankestyrelsen ændrer således amtsankenævnets afgørelse.
