Nr BTL 84 Betænkning over Forslag til lov om ændring af lov om forskellige  

 forbrugsafgifter (Ophævelse af afgifterne af videooptagere, visse  

 farvefjernsyn, vaske- og opvaskemaskiner, komfurer og ovne, tændstikker,  

 lightere og spillekort)   

 Nr L 84 1989-90, 1. samling Afgivet af Skatteudvalget Afgivet: 19891210 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret dels skriftligt, dels i samråd.
To af disse spørgsmål og svarene herpå (spørgsmål 1 og 8) er tillige optrykt som bilag til nærværende betænkning.
 Endvidere har udvalget modtaget skriftlige og/eller mundtlige henvendelser  

 fra:
FAHAF (Foreningen af Husholdnings-Apparat Forhandlere i Danmark), FEHA (Foreningen af Fabrikanter og Importører af Elektriske  

 Husholdningsapparater), Parfumehandlernes Landsforening og Radiobranchen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse uændret.
 Et mindretal (Socialdemokratiets og Socialistisk Folkepartis medlemmer af  

 udvalget) kan ikke medvirke til lovforslagets gennemførelse.
 Flertallet inden for mindretallet (Socialdemokratiets medlemmer af  

 udvalget), der dog kan tiltræde de stillede ændringsforslag, vil ikke  

 medvirke i den nuværende situation til lovforslagets vedtagelse, idet det er  

 af den opfattelse, at den nødvendige nedsættelse af grænsehandelsfølsomme  

 afgifter skal ske i sammenhæng med en indkomstpolitisk aftale med  

 arbejdsmarkedets parter, der også i de kommende år skal sikre en lavere  

 omkostningsudvikling end i udlandet og en stigende pensionsopsparing.
 Endvidere er det Socialdemokratiets opfattelse, at det er nødvendigt at  

 lægge en samlet strategi for nedsættelser af grænsehandelsfølsomme afgifter  

 sådan, at Danmark kan afvikle en væsentlig del af afgifterne mod at opnå en  

 aftale med EF om fastholdelse af adgang til grænsekontrol på stikprøvebasis i  

 forbindelse med opretholdelse af et højt afgiftsniveau på stærk spiritus og  

 tobak.
Mindretallet inden for mindretallet (Socialistisk Folkepartis medlemmer af  

 udvalget) vil ved lovforslagets endelige vedtagelse hverken stemme for eller  

 imod, men har dog stillet to ændringsforslag.
SF synes, at det er fornuftigt,  

 at nogle af de afgifter, som fungerer som ren kopskat, f.eks. afgift på  

 spillekort, lightere og tændstiksæsker, afskaffes.
Når det gælder de øvrige  

 afgifter, finder SF, at problemerne med grænsehandelen kunne tale for en  

 afskaffelse af afgifterne.
SF konstaterer dog, at prisforskellen mellem  

 Danmark og Vesttyskland i høj grad også skyldes høje avancer i Danmark.
Ændringsforslag Af et mindretal (SF), tiltrådt af et mindretal (S):
Til § 2 1) Ordene »fra denne dato« ændres til: »dagen efter lovens  

 vedtagelse«.
Til § 3 2) I stk. 1 ændres »den 1. januar 1990« til: »fra  

 dagen efter lovens vedtagelse«.
Bemærkninger Til nr. 1 og 2 Med det formål at forhindre konkurrenceforvridning mellem hæderlige og  

 uhæderlige handlende ønsker SF, at ikrafttrædelsesdatoen flyttes til dagen  

 efter lovens vedtagelse.
Det er gennem udvalgsarbejdet klart dokumenteret af  

 FEHA, at der findes utallige bureaukratiske måder at omgå lovforslagets  

 bestemmelser på, og derfor mener SF, at flertallet burde tage konsekvensen  

 ved at lade afgiftslettelserne på hårde hvidevarer træde i kraft straks.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Hans Strunge (S) Stavad (S) fmd.  

Bjørn Poulsen (SF) Jens Thoft (SF) Bilag To af udvalgets spørgsmål til ministeren og dennes svar herpå Spørgsmål:
Hvorledes forventes betalingsbalancen at blive berørt som følge af  

 afgiftsnedsættelsen? Svar:
Det Økonomiske Sekretariat har oplyst, at den umiddelbare effekt på  

 betalingsbalancens løbende poster af ophævelsen af afgifter på videooptagere,  

 visse farvefjernsyn m.v. kan anslås til ca. 250 mio. kr. stigende til 350  

 mio. kr., når de afledede virkninger er slået fuldt igennem.
Effekten af  

 dette lovforslag er lidt større end ved andre afgiftsnedsættelser, idet  

 prisnedsættelsen vedrører varer, som traditionelt har et relativt stort  

 importindhold.
 Det tilføjes, at såfremt afgifterne ikke var blevet fjernet, ville  

 betalingsbalancen været blevet belastet af stigende grænsehandel med video,  

 større tv og hårde hvidevarer som følge af forhøjelsen af beløbsgrænsen pr.  

 1. januar 1990 for afgiftsfri indførsel.
 Netto forringes betalingsbalancen således med ca. 1/4 mia. kr. som følge  

 af fjernelsen af afgiften.
 Spørgsmål:
 Ministeren bedes indhente en udtalelse fra økonomiministeren, hvorvidt han  

 med disse afgiftslettelser har fået tilsagn fra EF-Kommissionen om  

 fastholdelse af 2-døgnsreglen, samt om der i relation til EF foreligger nogen  

 langsigtet løsning for så vidt angår stærk spiritus og tobak.
 Svar:
 Økonomiministeriet udtaler, at den aftale, der blev indgået med  

 EF-Kommissionen i slutningen af 1988, indebar en 2-årig forlængelse af  

 2-døgnsreglen indtil den 31. december 1990. Som en del af aftalen skal  

 EF-Kommissionen inden den 30. juni 1990 tage sagen op til fornyet overvejelse  

 og fremsætte forslag til en forlængelse af undtagelsesordningen, eventuelt i  

 ændret form.
 Ophævelse af afgiften for husholdningsapparater, tv og video accentueres  

 af forhøjelsen pr. 1. januar 1990 af det afgiftsfrie beløb i  

 rejsegodsreglerne.
 Der foreligger ingen langsigtet løsning for spiritus og tobak.  

 Kommissionen har i november fremlagt nogle forslag, som endnu ikke er  

 substansbehandlet i Rådet.
