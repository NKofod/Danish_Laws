Skriftlig fremsættelse (6. november  

 2002) Skatteministeren Herved tillader jeg mig for Folketinget at  

 fremsætte:
Forslag til lov om ændring af skattekontrolloven  

 og andre skatte- og afgiftslove (Forenkling) (Lovforslag nr.
L 65).
Formålet med lovforslaget er at gennemføre de  

 forenklingsinitiativer fra regeringens handlingsplan, der umiddelbart kan  

 gennemføres på Skatteministeriets område, tillige med to  

 andre forslag, som falder godt i tråd med forenklingstanken.
Fra  

 handlingsplanen drejer det sig om et forslag, som skal gøre det muligt  

 at fortrykke befordringsfradraget på selvangivelsen, et forslag om  

 ophævelse af tillægsskat ved død og et forslag om lempelse  

 af reglerne om sikkerhedsstillelse ved registrering af virksomhed.
De  

 øvrige forslag er dels et forslag, som skal gøre det muligt at  

 fortrykke fradragsberettigede renter af studielån (SU-lån)  

 på selvangivelsen, dels et forslag om forlængelse af  

 afgiftsfritagelsen for mindre solcelleanlæg til el-fremstilling.
Med forslaget indledes første fase i  

 bestræbelserne på at fortrykke befordringsfradraget på  

 selvangivelsen for så mange som muligt.
Lovforslaget skal sikre, at  

 ToldSkat kan bruge de oplysninger, arbejdsgiverne indberetter årligt om  

 den enkelte ansatte, til at beregne og fortrykke den pågældendes  

 befordringsfradrag på selvangivelsesblanketten   første gang for  

 indkomståret 2003.
I første fase fortrykkes befordringsfradrag for  

 skatteydere, der ikke har haft flere samtidige arbejdsgivere, og som har  

 arbejdet hos en arbejdsgiver, der kun har én arbejdsplads.
Dette kan  

 gøres, uden at det kræver væsentligt andre indberetninger  

 fra arbejdsgiverne, end dem de allerede i dag indberetter årligt.
Dog  

 skal visse arbejdsgivere som noget nyt lave en krydsmarkering for visse  

 ansatte.
Merarbejdet hermed skønnes at være begrænset.
 Skatteministeriet vil analysere, hvordan ordningen i  

 næste fase kan udvides til også at omfatte skatteydere, der  

 arbejder hos en arbejdsgiver med flere arbejdspladser.
Forslaget medfører en lettelse i skatteydernes  

 arbejde med selvangivelsen.
Hertil kommer, at de kommunale skattemyndigheders  

 kontrol med befordringsfradraget vil blive lettet.
Tilsvarende gør sig gældende for den del af  

 lovforslaget, der skal gøre det muligt at fortrykke  

 fradragsberettigede renter af studielån (SU-lån) på  

 selvangivelsen   første gang for indkomståret 2003. Dette  

 kræver indberetning om renter påløbet i studietiden.
Der  

 stilles derfor forslag om sådan indberetning.
Ud fra rimelighedshensyn foreslås reglen om  

 tillægsskat ved død ophævet, således at der ikke  

 længere kan opkræves tillægsskat hos et dødsbo eller  

 en efterlevende ægtefælle som følge af skattesvig  

 begået af afdøde.
Dermed bortfalder den administration   hos  

 borgere og myndigheder - der er knyttet til tillægsskatten.
Til gavn for nystartede virksomheder foreslås en  

 lempelse af reglerne om sikkerhedsstillelse ved registrering af virksomhed,  

 således at sikkerhedsstillelse for ToldSkats tilgodehavender  

 vedrørende visse skatter og afgifter kan frigives på et  

 tidligere tidspunkt end efter den 18 måneders periode, der gælder  

 i dag.
Dette indebærer samtidig en administrativ lettelse for  

 ToldSkat.
 Forslaget om afgiftsfritagelse for mindre  

 solcelleanlæg til el-fremstilling medfører en forlængelse  

 af den nugældende fritagelsesordning til udgangen af 2006.
 Med disse bemærkninger skal jeg anbefale forslaget  

 til Folketingets velvillige behandling.
