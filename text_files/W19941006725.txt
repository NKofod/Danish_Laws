 Forsikringstager var ikke klageberettiget med hensyn til  

 Finanstilsynets godkendelse af en overdragelse af en livsforsikringsbestand.
 K har den 2. februar 1994 klaget over, at Finanstilsynet i skrivelse af 5.  

 januar 1994 (j.nr. 6666-0030) meddelte, at tilsynet uanset klagerens  

 indsigelser havde tilladt overdragelse af en livsforsikringsbestand.
 Sagens omstændigheder:
Forsikringsaktieselskabet A Liv A/S har ansøgt Finanstilsynet om  

 tilladelse til at overdrage samtlige livrenter uden ret til bonus, tegnet før  

 den 1. maj 1982, fra A Liv A/S til et nystiftet, helejet datterselskab A Liv  

 III A/S.
Overdragelsen er beskrevet i en redegørelse fra Finanstilsynet i  

 henhold til lov om forsik-ringsvirksomhed § 157 af 19. august 1993 og i en  

 skrivelse fra forsikringsselskabet til forsikringstagerne af 20. s.m.
I  

 skrivelsen fra selskabet anføres, at der ved overførelsen opnås mulighed for  

 at investere mere hensigtsmæssigt og derved spare en del af  

 realrenteafgiften.
Indsigelsesfristen efter lovens § 157, stk. 3, var fastsat  

 til den 24. november 1993.
Såvel klageren som dennes hustru har tegnet livrenter, der er omfattet af  

 overdragelsen.
I en skrivelse til Finanstilsynet af 22. november 1993  

 protesterede klageren mod overdragelsen og henviste bl.a. til, at selskabets  

 aktuar havde oplyst, at selskabet ved opgørelsen af de forsikringstekniske  

 reserver i forbindelse med overdragelsen havde anvendt en grundlagsrente på  

 6,7 %, mens de forsikringstekniske reserver i A Liv A/S er opgjort på basis  

 af en grundlagsrente på 4,5 %.
Af Finanstilsynets svar til klageren af 3. december 1993 fremgår bl.a., at  

 klagerens henvendelse vil indgå i tilsynets beslutningsgrundlag.
Klageren  

 fremkom den 9. december 1993 med yderligere bemærkninger og anmodede tilsynet  

 om forskellige oplysninger.
I skrivelse af 5. januar 1994 meddelte  

 Finanstilsynet klageren, at tilsynet havde bedømt, at overdragelsen er  

 forsvarlig over for forsikringstagerne, og at man den 21. december 1993 havde  

 tilladt overdragelsen.
I skrivelsen henviste tilsynet til, at bedømmelsen er  

 sket »bl.a. på grundlag af driftsbudgetter, herunder at de  

 forsikringsmæssige hensættelser forudsættes afsat på et 4,5 % grundlag efter  

 2004, samt krav til de overdragne obligationers løbetid og afkast samt  

 egenkapitalens størrelse«.
Finanstilsynet tog endvidere i skrivelsen  

 stilling til et spørgsmål om aktindsigt.
I klageskrivelsen til Erhvervsankenævnet af 2. februar 1994 har revisor K  

 klaget over »Finanstilsynets tilladelse til, at A Liv A/S har overført  

 livrenter uden ret til bonus til et nystiftet selskab, A Liv III A/S, idet  

 jeg anser de overførte værdier utilstrækkelige til dækning af de fremtidige  

 forpligtelser.« Klageren gør gældende, at der er overført ca. 2.300 -  

 2.400 mio. kr. for lidt til det nystiftede selskab, og redegør i skrivelsen  

 for de beregninger, der har ført ham til dette resultat.
Klageren henstiller,  

 »at der enten overføres yderligere værdier til A Liv III A/S i  

 størrelsesordenen 2.300 - 2.400 mill. kr. eller også, at A Liv A/S afgiver  

 garanti for, at A Liv III A/S kan opfylde sine fremtidige  

 forpligtelser.« Vedrørende spørgsmålet om klageberettigelse har klageren i supplerende  

 indlæg af 10. marts og 13. juni 1994 anført, at han er klageberettiget efter  

 lov om forsikringsvirksomhed § 247 a.
Der er efter klagerens opfattelse en  

 tilsyneladende uforståelig modsigelse mellem denne bestemmelse og lovens §  

 240 c, stk. 6, som Finanstilsynet henviser til.
Klageren tilføjer i  

 skrivelsen af 10. marts 1994:
»Såfremt Erhvervsankenævnet afgør (afviser) min klage ud fra lovens §  

 240 c, stk. 6, vil det i praksis sige, at Finanstilsynet fungerer som en  

 »kongernes konge«, og at Finanstilsynets afgørelser er inappelable.  

 Dette kan ikke være rigtigt! » Finanstilsynet har i en redegørelse for sagen af 25. april 1994 bl.a.  

 anført:
 »Lov om forsikringsvirksomhed indeholder i §§ 157 og 158 detaljerede  

 regler om den fremgangsmåde, der skal følges, når et livsforsikringsselskab  

 ønsker at overdrage livsforsikringsbestand til et andet  

 livsforsikringsselskab.
Det er herunder bestemt, at overdragelsen kræver tilladelse fra  

 Finanstilsynet, der skal bedømme, om overdragelsen er forsvarlig over for  

 forsikringstagerne.
De berørte forsikringstagere kan inden for en vis frist  

 fremsætte indsigelse over for Finanstilsynet, og tilsynets beslutning om,  

 hvorvidt overdragelsen skal tillades, skal træffes under hensyntagen til de  

 fremsatte indsigelser.
Derimod kræver overdragelsen ikke samtykke fra de  

 enkelte forsikringstagere, og disse kan ikke modsætte sig at overdragelsen  

 sker, ligesom overdragelsen ikke giver forsikringstagerne ret til at opsige  

 forsikringen.
Der er således i lovgivningen foretaget en afvejning af på den  

 ene side selskabets interesse i at kunne overdrage en forsikringsbestand uden  

 samtykke fra forsikringstagerne og på den anden side forsikringstagernes  

 interesse i eventuelt at modsætte sig dette.
Det er således efter bestemmelserne alene Finanstilsynet, som skal  

 kontrollere, at forsikringstagernes interesser ved overdragelsen er  

 tilstrækkeligt tilgodeset og ikke den enkelte forsikringstager.« Vedrørende spørgsmålet om klageberettigelse udtaler tilsynet:
»..., at adgangen til rekurs sker på grundlag af en  

 klageberettigelse.
Medmindre loven udtømmende angiver de klageberettigede, er  

 det almindeligvis forvaltningslovens partsbegreb, som er afgørende for, om en  

 person er klageberettiget.
I lov om forsikringsvirksomhed er der imidlertid  

 foretaget en præcisering af forvaltningslovens partsbegreb, således at det  

 alene er det forsikringsselskab, hvis forhold undersøges, der anses som part.  

 Partsbegrebet som defineret i lov om forsikringsvirksomhed finder derfor også  

 anvendelse ved afgørelsen af, hvem der kan anses for klageberettiget i medfør  

 af lovens § 247 a.
Tilsynets afslag på at anse en klager som part efter lov  

 om for-sikringsvirksomhed kan imidlertid indbringes for ankenævnet, jf.  

 tilsynets klagevejledning af skrivelse af 5. januar 1994.
Tilsynet ser således ikke noget modsætningsforhold mellem § 247 a og § 240  

 c, stk. 6, i lov om forsikringsvirksomhed.« Erhvervsankenævnet har i en skrivelse til klageren af 11. februar 1994 i  

 forbindelse med gebyropkrævning anført:
»Det bemærkes, at klagen foreløbig er antaget til behandling i  

 ankenævnet, således at spørgsmålet om, hvorvidt De er part i Finanstilsynets  

 sag om overdragelse af livsforsikringsbestanden, og dermed spørgsmålet om De  

 er klageberettiget, overlades til afgørelse i det ankenævn, der til sin tid  

 nedsættes.« Ankenævnet udtaler:
Som sagen foreligger for ankenævnet er den en klage over, at  

 Finanstilsynet efter lov om forsikringsvirksomhed § 157 tillod den omhandlede  

 overdragelse af en livsforsikringsbestand.
Efter samme lovs § 247 a, stk. 1,  

 kan afgørelser truffet af bl.a.
Finanstilsynet i henhold til loven indbringes  

 for Erhvervsankenævnet.
Det følger imidlertid af de almindelige  

 forvaltningsretlige regler, at det er en forudsætning for nævnets behandling  

 af en klage, at klagen indgives af en, der er klageberettiget.
I  

 overensstemmelse hermed bestemmer bekendtgørelsen om Industriministeriets  

 Erhvervsankenævn (bekendtgørelse nr. 885 af 30. oktober 1992) i § 8, at  

 nævnet kan afvise klager, der indgives af en, som ikke er klageberettiget.
Efter de forvaltningsretlige regler er det normalt kun den, der er part i  

 en sag, som er berettiget til at påklage afgørelsen i sagen til en  

 administrativ klageinstans.
Klageren er ikke part i Finanstilsynets sag om  

 godkendelse af den omhandlede overdragelse.
Lov om forsikringsvirksomhed §  

 240 c, stk. 6, præciserer, at kun vedkommende forsikringsselskab er part i en  

 sådan sag.
Finanstilsynets godkendelse af overdragelsen indeholder en  

 afgørelse i forhold til forsikringsselskabet.
Godkendelsen kan derimod ikke  

 betragtes som en afgørelse i forhold til de enkelte forsikringstagere, som  

 disse kan indbringe for Erhvervsankenævnet.
Det forhold, at de enkelte forsikringstagere kan fremkomme med indsigelser  

 efter § 157, og at klageren har fremsat en sådan indsigelse, medfører ikke,  

 at klageren bliver part i sagen, jf. den foran omtalte bestemmelse i § 240 c,  

 stk. 6. Efter den retsstilling og de beføjelser, som § 157 giver  

 forsikringstagerne, medfører indsigelsesadgangen eller den fremsatte  

 indsigelse heller ikke, at klageren kan anses for at være klageberettiget  

 uden at være part.
Ankenævnet finder heller ikke, at der iøvrigt er noget  

 grundlag for at anse klageren for klageberettiget.
Da klageren således ikke  

 er berettiget til at påklage den afgørelse, som klagen vedrører, må klagen  

 afvises.
 Ankenævnet afviser herefter den indgivne klage fra behandling i nævnet.
 Det tilføjes, at spørgsmål vedrørende Finanstilsynets virksomhed, som ikke  

 er omfattet af ankenævnets kompetence, efter ankenævnets opfattelse kan  

 rejses over for Industri- og Samordningsministeriet, der eventuelt vil kunne  

 tage spørgsmålene op til behandlling på et almindeligt grundlag i medfør af  

 det tilsyn, som ministeriet fører med Finanstilsynet.
