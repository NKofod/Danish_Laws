Skriftlig fremsættelse (10. oktober 2012) Ministeren for sundhed og forebyggelse: (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om klage- og erstatningsadgang inden for sundhedsvæsenet (Private sygehuse, klinikker og speciallægepraksissers medfinansiering af patientskadeerstatningsordningen, vederlag og befordringsgodtgørelse til Forbrugerrådets og Danske Patienters repræsentanter i tandlægenævnene m.v.) (Lovforslag nr.
L 31) Som det fremgår af regeringsgrundlaget »Et Danmark, der står sammen« fra oktober 2011 prioriterer regeringen danskernes sundhed højt.
Alle danskere skal kunne regne med lige adgang til en hurtig og ordentlig behandling i vores sundhedsvæsen.
Det er en grundpille i velfærdssamfundet, at danskerne kan føle sig trygge ved og have tillid til sundhedsvæsenet.
Heri ligger bl.a., at sundhedsydelserne skal leveres rettidigt, effektivt og være af høj kvalitet.
 Det skal altså ikke være afgørende for kvaliteten af den behandling man får, hvordan man er stillet økonomisk og ej heller skal private sygehuse, klinikker og speciallægepraksisser have en mere fordelagtig stilling i forhold til patientskadeerstatningerne end de offentlige sygehuse.
Det betyder, at private sygehuse, klinikker og speciallægepraksisser ikke længere skal have visse patientskadeerstatninger på deres område finansieret af det offentlige, men selv skal finansiere de skader, som sker.
Her tænkes på de undersøgelser, behandlinger el.lign. , som er betalt af borgeren selv eller af en sundhedsforsikring, men også de undersøgelser, behandlinger el.lign. , som vedrører det udvidede frie sygehusvalg. Ændringen vil i særdeleshed berøre de private sygehuse og klinikker, da langt størsteparten af de behandlinger, som foretages af de privatpraktiserende speciallæger vedrører ydelser efter sundhedslovens § 64 stk. 1-3 (sygesikringsydelser), som dermed fortsat er omfattet af regionernes erstatningspligt.
De private sygehuse, klinikker og speciallægepraksisser pålægges samtidig at deltage i takstfinansieringen af Patientskadeankenævnet, ligesom de efter den nuværende lovgivning også vil være forpligtede til at deltage i finansieringen af Patientforsikringen.
 Lovforslaget ændrer ikke ved patienternes ret til patientskadeerstatning.
Det foreslås desuden, at der ændres i den relevante bemyndigelsesbestemmelse, således at det sikres, at ministeren kan fastsætte nærmere regler om, at de fremadrettede udgifter til vederlag og befordringsgodtgørelse for Forbrugerrådets og Danske Patienters repræsentanters deltagelse i nævnsmøderne afholdes af overenskomstens parter  dvs.
Danske Regioner og Tandlægeforeningen på samme måde som de øvrige udgifter til det overenskomstbaserede tandklagesystem.
 Ændringerne træder ifølge lovforslaget i kraft henholdsvis den 1. januar 2013 (Vederlag og befordringsgodtgørelse til Forbrugerrådets og Danske Patienters repræsentanter i tandlægenævnene) og 1. juli 2013 (Privates medfinansiering af patientskadeerstatningsordningen og de resterende mindre ændringer).
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
