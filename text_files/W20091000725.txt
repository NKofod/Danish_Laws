 Undersøgelse af det psykiske arbejdsmiljø ved brug af autoriseret arbejdsmiljørådgiver.
 Arbejdsmiljøklagenævnet har på møde den 30. juni 2009 behandlet klage over Arbejdstilsynets afgørelse af 14. juli 2008 om, at [navn udeladt] skal bruge autoriseret arbejdsmiljørådgiver til at efterkomme påbud om at undersøge det psykiske arbejdsmiljø.
Nævnet traf følgende A F G Ø R E L S E Arbejdsmiljøklagenævnet finder ikke grundlag for et påbud om, at [navn udeladt] skal bruge autoriseret arbejdsmiljørådgiver til at efterkomme påbud om at undersøge det psykiske arbejdsmiljø.
 Arbejdsmiljøklagenævnet ophæver således Arbejdstilsynets afgørelse af 14. juli 2008.
B E G R U N D E L S E [Navn udeladt] er et plejecenter under [navn udeladt] Kommune.
Plejecentret har 10 beboere og der er tilknyttet 20 ældrevenlige boliger.
Ved centret er der ca. 30 ansatte, som servicerer beboerne på centret, beboere i de ældrevenlige boliger, og beboere i udedistriktet.
Der serviceres i alt ca. 80-90 borgere i området fra centret.
Den enkelte ansatte i plejeteamet arbejder både med beboere på selve centret og borgere i udedistriktet.
De ansatte har varierede opgaver.
Der er tale om rengøringsopgaver, samt pleje og omsorg af såvel tungt plejekrævende som lettere beboere.
Arbejdstilsynet oplyser, at arbejdet kræver, at de ansatte har stort kendskab til den enkelte borger og pårørende, for at samarbejdet mellem hjemmepleje og borger fungerer tilfredsstillende.
Terminalpleje og pleje af demensramte borgere kræver stor opmærksomhed og et godt og tæt tværfagligt samarbejde i plejegruppen.
 Der kan være beboere med udadreagerende og voldsom adfærd.
Flere ansatte på tværs af personalegrupperne gav under gruppesamtalen udtryk for, at der mangler mulighed for at komme til orde på arbejdspladsen.
Man føler sig ikke hørt i forskellige sammenhænge, at det er svært at få snakket svære situationer igennem.
Der mangler anerkendelse kolleger imellem for det udførte arbejde.
Der var samstemmende en fornemmelse af, at der på arbejdspladsen er ganske få, som bliver hørt, og som fylder rigtig meget ved gruppemøder og personalemøder.
Sikkerhedsorganisationen kunne ved det afsluttende møde bekræfte, at der er tendens til at få personer fylder meget på møder, og som tager ordet.
Desuden kunne sikkerhedsorganisationen oplyse, at der har været stor tendens til snak i små grupper personalet imellem udenom de formelle fora.
Der var i sikkerhedsorganisationen uenighed om, hvorvidt dette var blevet bedre, men at det stadig eksisterer i personalegruppen, og at der måske er tale om misundelse ansatte imellem vedrørende arbejdsopgaver.
 Der afholdes dagligt et gruppemøde et kvarter om formiddagen, hvor der er mulighed for at drøfte arbejdet hos borgerne.
 Der afholdes desuden personalemøde én gang hver 6. uge.
 For borgerne er der udarbejdet handleplaner, som beskriver hvad den enkelte borger har brug for hjælp til.
 Den enkelte ansatte er udstyret med en PDA, således at de til enhver tid kan komme i kontakt med kolleger og samtidig få adgang til kollegers arbejdsplaner.
 De ansatte er gode til at hjælpe hinanden med at nå de daglige opgaver og de får en del positiv feed-back fra de borgere, som får hjælp.
Enkelte ansatte er under uddannelse som procesvejledere.
Procesvejlederne skal danne rammen om, at vende svære situationer blandt de ansatte.
 Enkelte ansatte gav udtryk for, at det i perioder er svært at passe sit arbejde, idet der mangler lyst og mod til at møde op om morgenen, fordi man ikke føler sig som en del af gruppen.
 Arbejdstilsynet finder, at plejecentret har en del foranstaltninger til at forebygge høje følelsesmæssige krav i arbejdet, men at der er indikationer, der tyder på, at forebyggelsen ikke er tilstrækkelig, herunder at ansatte ikke får tilstrækkelig kollegial og ledelsesmæssig støtte og opbakning.
 Den 2. juni 2008 gjorde plejecentret opmærksom på, at [navn udeladt] Kommune den 21. maj 2008 besluttede at foretage en undersøgelse af det psykiske arbejdsmiljø på hele ældreområdet, og at plejecentret ønskede at deltage i den undersøgelse.
 Arbejdstilsynet har i orienteringsbrev af den 14. juli 2008 anført, at høringssvaret er indføjet i det endelige påbud, men ikke har ført til nogen ændret vurdering.
Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
Det fremgår af arbejdsmiljølovens § 21.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
Det fremgår af lovens § 77 a.
Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver påbud om undersøgelse af arbejdsmiljøforholdene i en produktionsenhed for at afdække, om der er psykiske arbejdsmiljøproblemer.
Det fremgår af § 5 i bekendtgørelsen om brug af autoriserede arbejdsmiljørådgivere.
 Arbejdstilsynet kan således træffe en afgørelse om, at en virksomhed skal bruge en autoriseret arbejdsmiljørådgiver til at undersøge om der foreligger et psykisk arbejdsmiljøproblem, hvis der foreligger en konkret begrundet mistanke herom.
Hvilke krav en arbejdsgiver skal leve op til for så vidt angår det psykiske arbejdsmiljø, er en skønsmæssig vurdering af de forhold, hvorunder arbejdet planlægges, tilrettelægges og udføres.
Det fremgår af lovens § 38 samt § 4 og § 7, stk. 1 i bekendtgørelsen om arbejdets udførelse.
Arbejde ved et plejecenter indebærer bl.a., at man skal kunne leve sig ind borgernes og de pårørendes ofte vanskelige situation, uden selv at blive psykisk belastet heraf.
Arbejde under sådanne vilkår, kræver opmærksomhed på disse belastninger og kræver foranstaltninger, der kan imødegå de kendte belastninger.
 Ud fra en samlet vurdering af de af Arbejdstilsynet beskrevne belastninger sammenholdt med de foranstaltninger, der er iværksat, finder Arbejdsmiljøklagenævnet, at Arbejdstilsynet ikke har påvist en konkret begrundet mistanke om problemer i det psykiske arbejdsmiljø.
R E G L E R Arbejdsmiljøklagenævnet henviser til  § 21, § 38, § 77 og § 77 a i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007  § 4 og § 7, stk. 1 i Arbejdstilsynets bekendtgørelse nr. 559 af 17. juni 2004 om arbejdets udførelse  § 5 i Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
B E M Æ R K N I N G E R I Ø V R I G T Arbejdstilsynet har taget udgangspunkt i, at der alene er klaget over brug af autoriseret arbejdsmiljørådgiver.
Arbejdsmiljøklagenævnet skal gøre opmærksom på, at Arbejdsmiljøklagenævnet finder, at der ved et påbud om at undersøge det psykiske arbejdsmiljø er nær sammenhæng med § 5 i bekendtgørelsen om brug af autoriserede arbejdsmiljørådgivere, således at der er tale om ét sammenhængende påbud.
En klage over et påbud om at bruge autoriseret arbejdsmiljørådgiver til at undersøge det psykiske arbejdsmiljø omfatter således hele Arbejdstilsynets afgørelse.
På klagenævnets vegne Kopi til  Arbejdstilsynet, Tilsynscenter, Postboks 1228, 0900 København C.
J.nr.
 [Adressat udeladt]  [Adressat udeladt] De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 175 af 27. februar 2007 Kapitel 4 Almindelige pligter Arbejdsgiveren § 21. Når Arbejdstilsynet forlanger det, eller når forholdene i øvrigt giver anledning dertil, skal arbejdsgiveren lade foretage undersøgelser, prøver og besigtigelser, eventuelt ved særligt sagkyndige, for at konstatere, om arbejdsforholdene er sikkerheds- og sundhedsmæssigt forsvarlige.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
 Stk. 2.
§ 77 a.
Arbejdstilsynet kan påbyde, at modtageren af påbud skal indhente bistand fra en autoriseret arbejdsmiljørådgiver, bl.a. med henblik på, at det forebyggende arbejdsmiljøarbejde i virksomheden styrkes.
 Stk. 2. Beskæftigelsesministeren fastsætter nærmere regler om rådgivningspåbuddets indhold, omfang og varighed og de nærmere vilkår herfor.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
 Stk. 2.
Arbejdstilsynets bekendtgørelse nr. 259 af 20. marts 2007 om brug af autoriserede arbejdsmiljørådgivere Kapitel 2 Påbud om brug af autoriserede arbejdsmiljørådgivere § 5. Arbejdsgiveren skal efterkomme påbud om brug af autoriseret arbejdsmiljørådgiver, når Arbejdstilsynet afgiver påbud om undersøgelse af arbejdsmiljøforholdene i en produktionsenhed for at afdække, om der er psykiske arbejdsmiljøproblemer.
