Nr LSF 46 Forslag til Lov om ændring af lov om arbejdsmiljø Fremsat af Taanquist (S) Jytte Andersen (S) Bakholt (S) Ole Vagn  

 Christensen (S) Søren B.
Jørgensen (S) Risgaard Knudsen (S) Kaj Poulsen (S)  

 Joanna Rønn (S) den 14. oktober 1986 I lov om arbejdsmiljø, jfr. lovbekendtgørelse nr. 646 af 18. december 1985, foretages følgende ændringer:
 1. § 81, stk. 3, affattes således:
»Stk. 3. Rettidig klage har ikke opsættende virkning, medmindre klagemyndigheden bestemmer andet.
Klager over afgørelser efter § 77, stk. 2, har dog aldrig opsættende virkning.« 2. I § 86 indsættes som nyt, sidste punktum:
»Er overtrædelsen begået af en statslig myndighed, en kommune eller en amtskommune, kan der idømmes den statslige myndighed, kommunen eller amtskommunen som sådan bøde.« BEMÆRKNINGER TIL LOVFORSLAGET Med lovforslaget fastslås det, at offentlige myndigheder, dvs.
statslige myndigheder, kommuner og amtskommuner, på lige fod med private arbejdsgivere kan idømmes bøde for overtrædelse af bestemmelserne i de forskrifter, der udstedes i henhold til arbejdsmiljøloven, samt for overtrædelser af de påbud og forbud, der udstedes i henhold til forskrifterne.
Det har næppe været hensigten, at offentlige myndigheder ikke skulle kunne straffes for overtrædelser af arbejdsmiljøloven.
Med vedtagelsen af lov om arbejdsmiljø for Grønland har man da også indført bestemmelser om, at offentlige myndigheder kan idømmes bøder ved overtrædelser af loven.
Lovforslaget medfører endvidere, at klager over arbejdstilsynets afgørelser ikke automatisk får opsættende virkning.
Virksomhedernes mulighed for at undgå at sætte arbejdstilsynets bestemmelser i værk kan efter gældende bestemmelser have groteske resultater.
Arbejdsgiveren kan udskyde arbejdstilsynets påbud om at bringe helbredstruende forhold i orden i månedsvis og i enkelte tilfælde i årevis ved at udnytte ankemulighederne og ankefristerne til det yderste.
I ganske særlige tilfælde kan klagemyndighederne dog bestemme, at en klage, forudsat at den er rettidigt indgivet, skal have opsættende virkning.
