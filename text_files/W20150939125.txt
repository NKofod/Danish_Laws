Ligestillingsnævnets afgørelse om køn - forskellige priser - medhold Det var i strid med ligestillingslovens § 2, at et diskotek opkrævede 260 kr. for entré og fri bar for mænd, mens kvindelige gæster kun blev opkrævet 60 kr. for entré og fri bar.
Klageren, en mand, klagede over, at et diskotek hver første fredag i måneden afholdt Ladies Night, hvor kvindelige gæster skulle betale 60 kr. for entré og fri bar, mens mandlige gæster skulle betale 260 kr. for entré og fri bar.
Klageren deltog ikke selv som betalende gæst ved disse arrangementer.
Ligestillingsnævnet fandt, at indklagede havde overtrådt ligestillingslovens § 2, hvorefter det ikke er tilladt at forskelsbehandle mænd og kvinder inden for offentlig forvaltning og erhvervsmæssig og almen virksomhed.
 Klagen drejer sig om forskelsbehandling på grund af køn i forbindelse med entrépriser til et diskotek.
Sagsfremstilling Klageren, en mand, har klaget over, at et diskotek hver første fredag i måneden af-holder Ladies Night, hvor kvindelige gæster skal betale 60 kr. for entré og fri bar, men mandlige gæster skal betale 260 kr. for entré og fri bar.
Det lægges til grund, at klageren ikke selv har deltaget i de arrangementer, der klages over.
Klagen er indbragt for nævnet ved mail af 2. maj 2006. Indklagede har ikke svaret på to anmodninger fra Ligestillingsnævnets sekretariat om at kommentere sagen.
Parternes bemærkninger Klageren ønsker at Ligestillingsnævnet fastslår, at det er i strid med ligestillingslo-vens § 2 at forskelsbehandle kvinder og mænd inden for erhvervsmæssig virksom-hed og offentlig forvaltning.
 Indklagede har som anført ikke svaret på sekretariatets henvendelser.
Nævnets bemærkninger og konklusion Efter § 19 i ligestillingsloven (jf. lovbekendtgørelse nr. 1527 af 19. december 2004) kan Ligestillingsnævnet behandle sager efter lovens § 2, hvoraf bl. a. fremgår, at kvinder og mænd skal behandles lige inden for erhvervsmæssig virksomhed.
Indklagede har ikke svaret på sekretariatets henvendelser.
Herefter lægges det efter klagerens oplysninger til grund, at indklagede ved arrangementerne under navnet Ladies Night opkrævede 260 kr. for entré og fri bar for mandlige gæster, mens kvindelige gæster blev opkrævet 60 kr. for entré og fri bar.
Nævnet finder, at indklagede har overtrådt ligestillingslovens § 2 ved at kræve 260 kr. for entré og fri bar for mænd, mens kvindelige gæster kun blev opkrævet 60 kr., hvorfor det bestemmes:
 Det var i strid med ligestillingslovens § 2, at indklagede ved de påklagede arrange-menter opkrævede entrépriser, der var højere for mænd end for kvinder.
