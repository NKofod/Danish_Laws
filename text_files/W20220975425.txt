Ankestyrelsens principmeddelelse 24-22 om sygedagpenge - mindst 4 timers fravær - fleksjob Principmeddelelsen fastslår Retten til sygedagpenge er betinget af, at den sygemeldte er uarbejdsdygtig i sygedagpengelovens forstand.
En lønmodtager er delvis uarbejdsdygtig på grund af sygdom, når det vurderes, at lønmodtageren kun kan udføre sit arbejde delvis, eller når to eller flere behandlinger foreskrevet af en læge eller tandlæge medfører delvist fravær fra arbejdet.
Det er en betingelse, at lønmodtagerens fravær udgør mindst fire timer ugentligt.
Ved opgørelsen af de fire timers fravær indgår befordring og ventetid ved ambulante behandlinger.
Betingelsen om mindst fire timers fravær ugentligt gælder ikke for personer, der er ansat i et fleksjob på ny ordning, dvs. personer der er påbegyndt et fleksjob fra den 1. januar 2013 og derefter.
Fleksjob på gammel ordning Fleksjob, der er påbegyndt før den 1. januar 2013, er omfattet af den gamle ordning.
Disse fleksjob er som udgangspunkt på fuld tid, dvs. 37 timer ugentligt, men kan også være på deltid.
Arbejdsgiver udbetaler lønnen til den fleksjobansatte, og kommunen udbetaler et tilskud til lønnen til arbejdsgiveren svarende til halvdelen eller to tredjedele af lønnen afhængig af den ansattes nedsatte arbejdsevne.
Fleksjobansatte på gammel ordning er under en sygemelding omfattet af kravet om mindst fire timers fravær ugentligt.
Fleksjob på gammel ordning og mindst fire timers fravær Når en person er ansat i et fleksjob efter gammel ordning, skal der ved vurderingen af, om den fleksjobansatte har et fravær på mindst fire timer ugentligt, tages udgangspunkt i den reelle arbejdstid.
Den reelle arbejdstid er det tidsrum, som lønmodtageren reelt skal arbejde i henhold til fleksjobaftalen med arbejdsgiver.
I den konkrete sag havde borgeren ikke længere et fravær på mindst fire timer om ugen.
Borgeren var ansat i et fleksjob på gammel ordning og fik udbetalt løn svarende til 37 timer ugentligt, men arbejdede 15 timer ugentligt inden sin sygemelding.
Den fleksjobansatte havde under sin sygmelding genoptaget sit arbejde med 11,5 timer om ugen.
Ankestyrelsens Beskæftigelsesudvalg vurderede, at der ved afgørelsen af, om kravet om mindst fire timers fravær var opfyldt, skulle tages udgangspunkt i den fleksjobansattes reelle arbejdstid svarende til 15 timer ugentligt.
Baggrund for at behandle sagen principielt Principmeddelelsen skal fastslå, hvordan kravet om mindst fire timers fravær for en lønmodtager efter sygedagpengelovens § 7, stk. 2, 2. pkt., skal forstås, når lønmodtageren er ansat i et fleksjob på gammel ordning.
Reglerne Love og bekendtgørelser Lov om sygedagpenge, senest bekendtgjort i lovbekendtgørelse nr. 1712 af 20. august 2021.
  § 7, stk. 2, 1. og 2. pkt.
Den konkrete afgørelse Du har klaget over [] Kommunes afgørelse om, at du ikke længere havde mindst fire timers fravær pr. uge. [. . . ] Kommune afgjorde sagen den 9. april 2021.
 Ankestyrelsens Beskæftigelsesudvalg har nu afgjort din sag.
 Resultatet er:
  Du havde ikke mindst fire timers fravær pr. uge fra den 18. januar 2021.
 Det betyder, at vi stadfæster kommunens afgørelse, da vi er kommet frem til samme resultat.
Begrundelse for afgørelsen Sådan vurderer vi sagen Ankestyrelsens Beskæftigelsesudvalg vurderer, at du ikke opfyldte kravet om mindst fire timers fravær ugentligt fra den 18. januar 2021.
 Vi vurderer, at der ved afgørelsen af, om du havde mindst fire timers fravær ugentligt, skulle tages udgangspunkt i din reelle arbejdstid på 15 timer ugentligt.
Hvad er afgørende for sagen Kommunen har den 9. april 2021 meddelt dig, at du ikke havde et ugentlig fravær på mindst fire timer fra den 18. januar 2021. Du har klaget over denne afgørelse.
Du blev samtidig orienteret om, at din arbejdsgiver ville modtage et afslag på refusion fra den 18. januar 2021.
 Du var ansat i et fleksjob på gammel ordning, dvs. et fleksjob påbegyndt før den 1. januar 2013, hvor du var aflønnet for 37 timer ugentligt, men arbejdede 15 timer om ugen.
Kommunen har taget udgangspunkt i din reelle arbejdstid ved vurderingen af, om du opfyldte kravet om mindst fire timers fravær.
Du har i ugen fra den 18. januar 2021 genoptaget dit arbejde med 11,5 timer om ugen.
 Vi er enige i, at der skulle tages udgangspunkt i din reelle arbejdstid ved vurderingen af, om du havde et fravær på mindst fire timer om ugen.
Vi lægger ved vores fortolkning vægt på, at der forud for dit sygefravær allerede foreligger et fravær, der på forhånd i kraft af fleksjobordningen er anerkendt.
Formålet med sygedagpenge, der er en korttidsydelse, er at kompensere et forsørgelsesgrundlag indtil, at personen igen kan være selvforsørgende.
Sygedagpenge skal understøtte et fravær, der opstår af andre grunde end det, som har dannet grundlag for ordningen om fleksjob.
Såfremt der ikke tages udgangspunkt i det reelle timetal, vil reglen om mindst fire timers fravær i langt de fleste tilfælde være illusorisk.
Det skyldes, at der som udgangspunkt sker en aflønning for fuld tid, dvs. 37 timer, men der reelt kun udføres arbejde for et mindre timetal.
Når den fleksjobansatte igen kan arbejde på samme nedsatte timetal, som inden sin sygemelding, vil personen være fuldt arbejdsdygtig og retten til sygedagpenge vil dermed ophøre af denne grund.
Der er ikke ved lovændringen i forbindelse med ikrafttrædelsen af den nye fleksjobordning i 2013 taget forbehold for eller i øvrigt gjort op med reglen om mindst fire timers fravær for fleksjobansatte på gammel ordning.
Hvis der tages udgangspunkt i den reelle arbejdstid, vil det medføre, at reglen om mindst fire timers fravær ugentligt anvendes ens for de lønmodtagergrupper, herunder deltidsansatte, der er omfattet af reglen.
Om reglerne Retten til sygedagpenge er betinget af, at en person er uarbejdsdygtig på grund af egen sygdom.
Det er en betingelse, at lønmodtagerens fravær er på mindst fire timer pr. uge.
 For fleksjobansatte på gammel ordning skal der ved vurderingen af, om pågældende har et fravær på mindst fire timer pr. uge, tages udgangspunkt i den fleksjobansatte reelle arbejdstid.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
 Du kan læse mere om, hvordan Ankestyrelsen behandler sager på møde på www.ast.dk.
