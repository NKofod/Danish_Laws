Skriftlig fremsættelse (26. februar 2020) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om Energinet, lov om elforsyning og lov om naturgasforsyning (Ændring af den økonomiske regulering af Energinet og ny planlægnings- og investeringsgodkendelsesproces for Energinet m.v.) (Lovforslag nr.
L 115) Med lovforslagets dele om ny økonomisk regulering af Energinet, ny planlægnings- og investeringsgodkendelsesproces og ændring af Energinets bestyrelsessammensætning følges der op på Aftale om fremtidssikret økonomisk regulering af Energinet af 8. maj 2018 mellem den tidligere regering (Venstre, Liberal Alliance, og Det Konservative Folkeparti), Socialdemokratiet, Dansk Folkeparti, Radikale Venstre og Socialistisk Folkeparti.
Med lovforslaget foreslås de overordnede rammer for en ny økonomisk regulering af Energinet.
Disse rammer skal skabe øget transparens om Energinets forretning og investeringer samt styrke incitamenterne til effektiv drift og investeringer, herunder en effektiv afvejning mellem investeringer i infrastruktur og markedsbaserede løsninger, der på den korte og lange bane kan sikre en effektiv indpasning af vedvarende energi og grøn omstilling.
Med lovforslaget foreslås desuden en ny planlægnings- og investeringsgodkendelsesproces for Energinet.
Det er formålet med den nye planlægnings- og investeringsgodkendelsesproces at øge transparens om Energinets netudvikling, sikre at investeringerne er båret af den politisk ønskede udvikling af sektoren, samt at investeringerne baseres på et samfundsøkonomisk grundlag og på nettets udviklingsbehov.
 Endelig foreslås ændringer af Energinets bestyrelsessammensætning, bemyndigelse til pligtmæssig digital kommunikation i lov om Energinet og forslag om, at naturgasleverandører skal kunne medregne omkostninger for betaling til Energistyrelsens, Forsyningstilsynets og Ankenævnet på Energiområdets tilsyn med forsyningspligtprodukter og efterfølgende naturgasprodukter, som begge er prisregulerede, i prisen for disse produkter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
