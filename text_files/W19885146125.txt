 To dage efter at en kunde K var fyldt 14 år hævede K's fader, som ikke  

 var indehaver af forældremyndigheden, indeståendet på K's  

 børneopsparingskonto i pengeinstituttet P.
 P fandtes ikke at have foretaget udbetalingen med frigørende virkning,  

 idet P burde have afkrævet bevis for berettigelsen som værge.
 Kendelse af 4. november 1988 i sag 24/1988.
 Mens K's forældre var gift, oprettede K's far i pengeinstituttet P en  

 børneopsparingskonto med sig selv som indskyder og bundet til K's fyldte 14.  

 år.
Da K's forældre blev skilt, fik moderen forældremyndigheden.
Faderen  

 fortsatte som indskyder på bogen, som han beholdt i sin besiddelse. 2 dage  

 efter, at K var fyldt 14 år, hævede faderen indeståendet i en anden af P's  

 afdelinger.
 K indbragte sagen for Ankenævnet med påstand om erstatning af det ved  

 hævningen indestående beløb på ca. 23.000 kr. med tillæg af renter og gjorde  

 til støtte herfor bl.a. gældende, at udbetalingen var sket i en afdeling,  

 hvor hverken kontohaver eller indskyder var kendte.
 P påstod frifindelse og henviste bl.a. til, at faderen var anført som  

 indskyder og havde bogen i sin besiddelse ved udbetalingen, og til, at K's  

 mor burde have givet underretning til P om, at hun efter skilsmissen var  

 eneindehaver af forældremyndigheden, således at der på kontoen kunne have  

 været indkodet en spærring.
 Ankenævnet tog K's påstand til følge med bl.a. følgende bemærkninger:
»Da indeståendet på en børneopsparingskonto tilhører barnet, finder  

 Ankenævnet, at udbetaling forud for barnets fyldte 18. år kun kan ske til  

 barnets værge (værger). Ankenævnet finder endvidere, at det må påhvile et  

 pengeinstitut, som ikke i forvejen har eller med føje antager at have  

 fornødent kendskab til værgeforholdene, at afkræve den af forældrene, der  

 anmoder om udbetaling, bevis for berettigelsen som værge, eventuelt i form af  

 en erklæring fra den anden af forældrene, og at dette gælder, selv om  

 vedkommende er indskyder og har bogen i sin besiddelse.
Da indklagede har  

 undladt at afkræve klagerens far en sådan dokumentation, findes indklagede  

 allerede af den grund ikke at være frigjort i forhold til klageren.« Rentefoden blev fastsat til P's sædvanlige rente på børneopsparingskonti,  

 for hvilke bindingsperioden er udløbet, fra udbetalingstidspunktet, og indtil  

 betaling til K fandt sted.
