Nr LSF 257 Forslag til Lov om ændring af lov om butikstid Fremsat af industriministeren (Nils Wilhjelm) den 13. april 1988 I lov nr. 218 af 28. april 1976 om butikstid, som ændret ved lov nr.
 851 af 23. december 1987, foretages følgende ændringer:
§ 1 1. I § 1, stk. 2, 2. pkt. udgår: », dog at de 6 timer højst må fordeles over 3 dage«.
2. § 1, stk. 2, 3. pkt., affattes således: »Den supplerende butikstid må dog ikke placeres på ugens 5 første dage efter kl.
 20, på lørdage efter kl. 14 og på søn- og helligdage.«.
3. I § 5, stk. 2, indsættes efter 1. pkt.: »Der kan herunder fastsættes begrænsninger i åbningstiden.«.
 4. Efter § 5 indsættes:
» § 5 a.
Kommunalbestyrelsen kan efter forhandling med de  

 berørte organisationer give tilladelse til udvidet åbningstid indtil kl.
20 på ugens 5 første dage og indtil kl. 16 på lørdage for butikker beliggende i områder, der i særlig grad besøges af turister, jf. dog stk. 2. Kommunalbestyrelsen kan herunder bestemme, at tilladelsen ikke skal gælde butikker, der fører nærmere betemte varer. § 5, stk. 2, 3. pkt., og stk. 3, finder tilsvarende anvendelse.
Stk. 2. Tilladelse til udvidet åbningstid efter stk. 1 kan ikke meddeles for helligdage.«.
5. I § 6, stk. 1, indsættes efter »lejrpladser,»:  

 »ved lystbådehavne,».
 6. I § 6, stk. 2, 1. pkt., udgår: »turist- og handels«.
7. § 8, stk. 2, udgår: »og som afholdes af frembringerne eller  

 af andre på disses vegne,».
 8. § 9, stk. 1, indsættes efter »§§ 5,»: »5  

 a,».
§ 2 Loven træder i kraft den 1. juli 1988.
Bemærkninger til lovforslaget Almindelige bemærkninger Den nuværende butikstidslov trådte i kraft den 1. juli 1976. Siden dette tidspunkt er samfundet og specielt familiemønstrene undergået store ændringer.
Således er der idag langt flere udearbejdende kvinder end ved lovens ikrafttræden, ligesom der er sket en markant stigning i antallet af husstande bestående af een eller to personer.
Dette har medført behov for, at butikkerne kan tilpasse åbningstiderne til forbrugernes behov.
Lovforslaget skønnes ikke at ville få væsentlige økonomiske eller administrative konsekvenser for staten eller kommunerne.
 Bemærkninger til lovforslagets enkelte bestemmelser.
Til nr. 1 Det nugældende krav om, at den supplerende butikstid højst må fordeles over 3 dage, foreslås ophævet.
Til nr. 2 Det foreslås, at den supplerende butikstid ikke skal kunne anvendes efter kl. 20 på ugens første 5 dage.
Ved placering af den supplerende butikstid ved et døgns begyndelse må åbnes kl. 00.00, med mindre dagen er en søndag eller en helligdag.
Til nr. 3 Ved den foreslåede ændring gives der kommunalbestyrelsen mulighed for at tage højde for de problemer, der kan opstå i sommerhusområder, hvor den udvidede åbningstid giver adgang til at sælge stærke drikke døgnet rundt.
En kommunalbestyrelse vil således kunne fastsætte begrænsninger i åbningstiden for de butikker, der er beliggende i et område, der er henført under § 5. Åbningstiden behøver ikke være ens for alle årets måneder.
Til nr. 4 § 5 a er en ny bestemmelse, der giver kommunalbestyrelsen mulighed for at bestemme, at der skal gælde udvidede butikstider i områder, der i stort antal modtager indenlandske eller udenlandske turister.
En tilladelse efter § 5a vil dog ikke kunne give mulighed for at holde åbent efter kl. 20 på ugens 5 første dage eller efter kl. 16 på lørdage eller på søn- og helligdage.
Denne dispensationsmulighed skal efter forslaget bestå ved siden af lovens § 5 om sommerhusområder og områder ved den dansk-tyske grænse.
Hvis turistbesøget i et område er sæsonbetinget, kan der fastsættes udvidede butikstider for en del af årets måneder.
En beslutning efter § 5 a vil bl.a. kunne tage sigte på tæt befolkede områder, og kommunalbestyrelsen træffer bestemmelse om, hvordan grænsedragningen inden for kommunen skal gennemføres.
Forinden tilladelse efter § 5 a kan meddeles, skal der forhandles med de berørte organisationer.
Kommunens beslutning, herunder grænsedragningen, kan indbringes for det Butikstids-Ankenævn, der er oprettet i medfør af § 9, jf. nr.
 8.
Til nr. 5 Lystbådehavne foreslås indføjet i § 6, stk. 1, således at kommunalbestyrelsen også får mulighed for at give tilladelse til udvidede butikstider til butikker, der er beliggende på havnearealer eller i umiddelbar nærhed heraf.
Til nr. 6 Den gældende angivelse i § 6, stk. 2, af de forhandlingsberettigede organisationer har i visse tilfælde været forstået således, at repræsentanter for forbrugerinterresser ikke kunne inddrages.
Det foreslås derfor at ophæve henvisningen til bestemte erhvervsorganisationer.
Til nr. 7 Det foreslås at ændre den gældende lovs § 8, stk. 2, således at kommunalbestyrelsen kan undtage fra butikstidsbestemmelserne, for så vidt angår de udstillinger, der alene omfatter kunst eller kunsthåndværk, uanset om disse afholdes af frembringerne eller af andre på disses vegne eller af enkeltpersoner eller grupper uden tilknytning hertil.
Til nr. 8 Det foreslås at inddrage kommunalbestyrelsernes afgørelser efter den foreslåede § 5 a under Butikstids-Ankenævnets kompetence, således at afgørelser kan indbringes herfor.
