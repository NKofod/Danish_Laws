Fremsat den 8. februar 2012 af skatteministeren (Thor Möger Pedersen) Forslag til Lov om ændring af tobaksafgiftsloven1) (Fastsættelse af minimumsantal af cigaretter i cigaretpakker) § 1 I lov om tobaksafgifter (tobaksafgiftsloven), jf. lovbekendtgørelse nr. 635 af 21. august 1998, som ændret senest ved § 4 i lov nr. 1383 af 28. december 2011, foretages følgende ændring:
 1. I § 3 indsættes som stk. 3:
»Stk. 3. Pakninger med cigaretter skal indeholde mindst 20 cigaretter.« § 2 Stk. 1. Loven træder i kraft den 1. april 2012.
 Stk. 2. Loven finder anvendelse for varer, som efter lovens ikrafttræden udleveres til forbrug fra registrerede virksomheder, angives til fortoldning eller importeres.
Bemærkninger til lovforslaget Almindelige bemærkninger 1. Indledning Lovforslaget er en del af aftalen om finansloven for 2012 mellem regeringen (Socialdemokratiet, Radikale Venstre og Socialistisk Folkeparti) og Enhedslisten.
Formålet med lovforslaget er at forhindre salg af cigaretpakker, som indeholder mindre end 20 styk cigaretter.
Hermed sikres, at de forhøjelser af tobaksafgifterne, som blev aftalt i finansloven for 2012 og vedtaget i december 2011, afspejles i forbrugspriserne og derved har den ønskede sundhedsmæssige effekt.
2. Lovforslagets formål og baggrund Danskerne lever i dag i gennemsnit kortere tid end borgerne i de fleste andre OECD-lande.
En bedre folkesundhed opnås bedst ved at forebygge og forhindre, at sygdomme opstår.
Det giver flere gode leveår og større livskvalitet for den enkelte, og samfundet får gavn af et mindre pres på ressourcerne i sundhedsvæsenet.
Samtidig vil bedre forebyggelse betyde færre sygedage, hvilket reducerer arbejdsgivernes og det offentliges udgifter ved sygefravær.
Rygning er blandt de alvorligste risikofaktorer for sundheden.
Ifølge Forebyggelseskommissionens rapport fra april 2009  betænkning 1506 Vi kan leve længere og sundere.
Forebyggelseskommissionens anbefalinger til en styrket forebyggende indsats  kan knap 25 pct. af alle årlige dødsfald henføres direkte til rygning.
Dette lovforslag fremsættes i tillæg til udmøntningen af den del af regeringens målsætning, som handler om forhøjelser af tobaksafgifterne.
Lovforslaget sikrer, at den allerede vedtagne afgiftsstigning, svarende til en gennemsnitlig prisstigning på 3 kr. for 20 styk cigaretter, afspejles i forbrugspriserne og ikke blot omgås ved, at producenterne af tobak reducerer antallet af cigaretter i en pakke fra eksempelvis 20 til 18 styk, hvorefter pakken kan sælges til den samme pris som hidtil.
Samtidig medfører forslaget, at der skabes en højere barriere for køb af cigaretter for nye rygere, som ikke længere vil have mulighed for at købe de billigere 10 styks pakker.
3. Gældende ret Tobakspakker skal ifølge tobaksafgiftsloven være pakket i fuldstændigt lukkede pakker.
I forbindelse med fremstilling her i landet eller senest ved modtagelse fra udlandet skal pakkerne forsynes med et stempelmærke, der svarer til værdien af afgiften.
Enhver pakke skal i øvrigt forsynes med angivelse af indholdets art og mængde, den pågældende vares detailpris og fremstillerens eller den afgiftsberigtigendes navn og hjemsted.
Cigaretter bliver i dag typisk solgt i pakker med 10, 18, 19 eller 20 styk.
Enkeltsalg af cigaretter er ikke tilladt.
 Manglende overholdelse af kravet om pakning af tobak i fuldstændigt lukkede pakker og angivelse af indholdets art og mængde mv. samt forbuddet mod enkeltsalg af cigaretter kan straffes med bøde, jf. tobaksafgiftsloven § 25, stk. 1, nr. 2.
4. Lovforslaget For at sikre, at afgiftsforhøjelserne for cigaretter, der blev gennemført ved lov nr. 1383 af 28. december 2011 om ændring af chokoladeafgiftsloven, tobaksafgiftsloven, øl- og vinafgiftsloven og forskellige andre love (Afgiftsforhøjelser på chokolade, sukkervarer, is, sodavand, tobak, øl og vin), får den ønskede sundhedsmæssige effekt, foreslås det, at cigaretpakkerne fremover skal indeholde 20 styk cigaretter eller flere.
Dermed forhindres den situation, hvor producenterne af cigaretter blot reducerer indholdet af cigaretpakkerne med 1-2 cigaretter, hvorefter pakkerne kan sælges til samme pris som hidtil.
Med den foreslåede regel om minimumspakkestørrelser vil det heller ikke længere være lovligt at sælge cigaretter i pakker med 10 styk.
Pakkerne med 10 styk cigaretter købes i dag fortrinsvis af unge og andre, som netop er begyndt at ryge.
Forslaget bidrager dermed til, at adgangen til cigaretter gøres væsentligt dyrere for denne gruppe af rygere.
 Manglende overholdelse af et krav om minimumspakkestørrelser vil kunne straffes med bøde i lighed med overtrædelse af kravet om pakning af tobak i fuldstændigt lukkede pakker mv. og forbuddet mod enkeltsalg af cigaretter.
5. Økonomiske konsekvenser for det offentlige Lovforslaget skønnes ikke at have nævneværdige økonomiske konsekvenser for det offentlige.
6. Administrative konsekvenser for det offentlige Lovforslaget skønnes ikke at have administrative konsekvenser for det offentlige.
7. Økonomiske konsekvenser for erhvervslivet Fastsættelse af minimumspakkestørrelser og i særdeleshed forbuddet mod at sælge 10 styks pakker forventes på sigt at begrænse efterspørgslen efter cigaretter, da barrieren for nye rygere vil være højere.
8. Administrative konsekvenser for erhvervslivet Erhvervs- og Selskabsstyrelsens Center for Kvalitet i ErhvervsRegulering (CKR) har udtalt følgende om de administrative konsekvenser:
 »Forslaget indebærer, at cigaretpakker fremover kun må sælges i pakker indeholdende 20 eller flere cigaretter.
 Forslaget medfører således væsentlige omstillingsomkostninger for virksomheder, der fremstiller cigaretter, da de vil skulle omstille deres produktion, så de ikke længere fremstiller cigaretpakker med 10 cigaretter.
 CKR bemærker, at loven træder i kraft 1. april 2012, hvilket CKR betragter som en absolut minimumsperiode for fremstillerne til at tilpasse sig de nye produktionskrav.
 Forslaget ændrer ikke på mærkningskravene eller øvrige informationsforpligtelser i forbindelse med fremstilling eller modtagelse af tobakspakker.
CKR vurderer på den baggrund, at forslaget ikke medfører løbende administrative omkostninger for virksomhederne.« 9. Administrative konsekvenser for borgerne Lovforslaget har ingen administrative konsekvenser for borgerne.
10. Miljømæssige konsekvenser Lovforslaget har ingen miljømæssige konsekvenser.
11. Forholdet til EU-retten Lovforslaget er notificeret som udkast efter direktiv 98/34/EF (Informationsproceduredirektivet) med senere ændringer.
Lovforslaget er omfattet af en status quo periode på 3 måneder, der udløber den 24. februar 2012.
 12. Hørte myndigheder og organisationer m.v.
 Lovforslaget har været i høring hos Advokatsamfundet, Arbejderbevægelsens Erhvervsråd, CEPOS, Dansk Dagligvareleverandørforening, Dansk Erhverv, Den danske skatteborgerforening, DI, Danske Advokater, Danske Regioner, De Samvirkende Købmænd, Foreningen Danske Revisorer, FSR - danske revisorer, Horesta, Kommunernes Landsforening, Landbrug og Fødevarer, Nærbutikkernes Landsforening, Philip Morris ApS, Tobaksindustrien samt Center for Kvalitet i ErhvervsRegulering (CKR), Datatilsynet og Landsskatteretten.
Bemærkninger til lovforslagets enkelte bestemmelser Til § 1 Til nr. 1 For at sikre, at afgiftsforhøjelserne for cigaretter, der blev gennemført ved lov nr. 1383 af 28. december 2011 om ændring af chokoladeafgiftsloven, tobaksafgiftsloven, øl- og vinafgiftsloven og forskellige andre love (Afgiftsforhøjelser på chokolade, sukkervarer, is, sodavand, tobak, øl og vin) får den ønskede forbrugs- og sundhedsmæssige effekt, foreslås det at indsætte en regel om minimumspakkestørrelser som § 3, stk. 3.
Cigaretpakkerne skal således efter lovforslaget indeholde 20 styk cigaretter eller flere.
Dermed forhindres den situation, hvor producenterne af cigaretter blot reducerer indholdet af cigaretpakkerne med 1-2 cigaretter, hvorefter pakkerne kan sælges til samme pris som hidtil.
Til § 2 Det foreslås i stk. 1, at loven træder i kraft den 1. april 2012.
 Det foreslås i stk. 2, at loven finder anvendelse for varer, som efter lovens ikrafttræden udleveres til forbrug fra registrerede virksomheder, angives til fortoldning eller importeres.
 Det forventes, at producenterne vil være i stand til at afpasse produktionen til den nye bestemmelse om 20 styks pakker.
 Den foreslåede bestemmelse indebærer, at eksisterende varelagre i detailledet, der er opbygget pr. 1. april 2012, fortsat kan sælges til forbrugerne uanset pakkestørrelse, men at detailledet fra 1. april 2012 alene vil have mulighed for at indkøbe 20 styks pakker fra producenterne.
Bilag 1 Lovforslaget sammenholdt med gældende lov 1) Loven har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
