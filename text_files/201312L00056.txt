Fremsat den 31. oktober 2013 af udviklingsministeren (Christian Friis Bach) Forslag til Lov om ændring af lov om internationalt udviklingssamarbejde og lov om støtte til danske investeringer i Østlandene (Undtagelse af dokumenter om Investeringsfonden for Udviklingslandes og Investeringsfonden for Østlandenes forretningsvirksomhed fra lov om offentlighed i forvaltningen) § 1 I lov nr. 555 af 18. juni 2012 om internationalt udviklingssamarbejde foretages følgende ændring:
 1. I § 9 indsættes som stk. 5-7:
 »Stk. 5. Lov om offentlighed i forvaltningen gælder ikke for den forretningsvirksomhed, som udøves af fonden.
 Stk. 6. Stk. 5 gælder også i forhold til dokumenter, som er indgået til Udenrigsministeriet efter ordningen i stk. 3, 2. pkt.
Stk. 7. Stk. 5 gælder ikke for dokumenter, der er offentligt tilgængelige hos andre myndigheder, herunder udenlandske.« § 2 I lov om støtte til danske investeringer i Østlandene, jf. lovbekendtgørelse nr. 1083 af 17. september 2010, foretages følgende ændring:
 1. I § 2 indsættes som stk. 6-8:
 »Stk. 6. Lov om offentlighed i forvaltningen gælder ikke for den forretningsvirksomhed, som udøves af fonden.
 Stk. 7. Stk. 6 gælder også i forhold til dokumenter, som er indgået til Udenrigsministeriets observatør i medfør af fondens vedtægt.
Stk. 8. Stk. 6 gælder ikke for dokumenter, der er offentligt tilgængelige hos andre myndigheder, herunder udenlandske.« § 3 Loven træder i kraft den 1. januar 2014.
Bemærkninger til lovforslaget 1. Indledning Det foreslås, at det i lov om internationalt udviklingssamarbejde og lov om støtte til danske investeringer i Østlandene bestemmes, at dokumenter om Investeringsfonden for Udviklingslandes (IFUs) og Investeringsfonden for Østlandenes (IØs) forretningsvirksomhed er undtaget for offentlighed i forvaltningen.
Formålet hermed er at sikre, at IFU og IØ fortsat kan garantere sine samarbejdspartnere, der er private virksomheder i ind- og udland, samme fortrolighed som hidtil omkring de forretningsoplysninger, som fondene modtager som led i deres vurdering af forslag til investeringer.
Både IFU og IØ er således i dag undtaget fra offentlighedsloven for så vidt angår den forretningsvirksomhed, der udøves af fondene, i medfør at bekendtgørelser, som har eksisteret for de to fonde siden henholdsvis 1987 og 1990. Med vedtagelsen af lov nr. 606 af 12. juni 2013 om offentlighed i forvaltningen ophæves hjemmelen til via bekendtgørelser at undtage bestemte områder fra loven.
Det betyder, at de to bekendtgørelser bortfalder ved lovens ikrafttræden den 1. januar 2014. Det er imidlertid af meget væsentlig betydning for fondenes virke, at deres kommercielle samarbejdspartnere kan stille materiale til rådighed for fondene, således at fondene har det bedst mulige grundlag for at vurdere de enkelte projekter, uden at materialet herved bliver omfattet af retten til aktindsigt.
2. Gældende ret 2.1. Investeringsfonden for Udviklingslande og Investeringsfonden for Østlandene De statslige investeringsfonde, Investeringsfonden for Udviklingslande og Investeringsfonden for Østlandene, foretager i samarbejde med danske og internationale samarbejdspartnere investeringer i virksomheder og projekter i udlandet til gavn for vækst og beskæftigelse.
Det følger af § 9 i lov nr. 555 af 18. juni 2012, at med henblik på at fremme den erhvervsmæssige udvikling i udviklingslande kan Investeringsfonden for Udviklingslande fremme investeringer i disse lande i samvirke med dansk erhvervsliv.
Fonden er en selvejende institution.
Der kan af statskassen ydes tilskud til fondens virksomhed.
Fonden kan yde støtte til danske investeringer i udviklingslande.
Fonden ledes af en bestyrelse, hvis medlemmer for 3 år ad gangen udnævnes af udviklingsministeren, der tillige udpeger formand og næstformand blandt medlemmerne.
Endvidere udpeges en observatør fra Udenrigsministeriet.
Fondens daglige forretninger forestås af en direktør, der ligeledes udnævnes af udviklingsministeren.
Udgifterne ved fondens administration udredes af fondens midler.
De nærmere retningslinjer for fondens virksomhed fastsættes i en vedtægt, der godkendes af udviklingsministeren.
Fonden kan yde støtte til danske investeringer i udviklingslande.
Dette kan ske ved aktietegning og gennem finansiering af undersøgelser vedrørende investeringsmuligheder og andre igangsættelsesforanstaltninger, långivning, ydelse af garantier og kautioner samt andre foranstaltninger, der efter bestyrelsens skøn kan fremme fondens formål.
Fonden kan desuden i overensstemmelse med fondens vedtægter påtage sig at administrere fonde, faciliteter og øvrige investeringssamarbejder efter bestyrelsens nærmere bestemmelse, jf. bemærkningerne til § 9 i lov nr. 555 af 18. juni 2012.
IFU har tilsluttet sig FNs 10 Global Compact-principper for virksomheders social ansvarlighed og samfundsmæssige engagement.
Fondens CSR-politik er desuden baseret på FNs, ILOs og OECDs internationale konventioner, erklæringer og deklarationer.
Fonden er således forpligtet til at sikre høje standarder for virksomheders sociale ansvarlighed (CSR) som en forudsætning for god virksomhedsledelse i de selskaber, der investeres i.
Det fremgår endvidere af bemærkningerne til § 9 i lov nr. 555 af 18. juni 2012, at Udenrigsministeriet fremover vil have en observatør i IFUs bestyrelse.
Det er hensigten, at denne observatør har taleret, men ikke stemmeret.
Udenrigsministeriets observatør i bestyrelsen har til opgave at informere ministeren om væsentlige beslutninger i IFU.
Det fremgår af § 2 i lov om støtte til danske investeringer i Østlandene, jf. lovbekendtgørelse nr. 1083 af 17. september 2010, at der oprettes en fond til fremme af investeringer i disse lande i samvirke med dansk erhvervsliv.
Fonden er en selvejende institution benævnt Investeringsfonden for Østlandene.
Der kan af statskassen ydes tilskud til fondens virksomhed.
Fonden kan endvidere modtage bidrag fra erhvervsorganisationer, enkeltvirksomheder eller private i form af kontante tilskud eller garantikapital.
 Fonden kan yde støtte til danske investeringer i Østlandene ved aktietegning, finansiering af undersøgelser vedrørende investeringsmuligheder og andre igangsættelsesforanstaltninger, långivning, ydelse af garantier og kautioner, uddannelse, rådgivning samt andre foranstaltninger, der efter bestyrelsens skøn kan fremme fondens formål, jf. stk. 3.
Fonden ledes af en bestyrelse, hvis medlemmer for 3 år ad gangen udnævnes af udenrigsministeren, der tillige udpeger formand og næstformand blandt medlemmerne.
Fondens daglige forretninger forestås af en direktør, der ligeledes udnævnes af udenrigsministeren.
Udgifterne ved fondens administration udredes af fondens midler, jf. stk. 4. Det fremgår endelig af stk. 5, at de nærmere retningslinjer for fondens virksomhed fastlægges i en vedtægt, der godkendes af udenrigsministeren.
Det fremgår af bemærkningerne til lov nr. 828 af 19. december 1989 om støtte til danske investeringer i Østlandene, at fonden oprettes med henblik på at fremme den økonomiske udvikling ved at lette kapitaltilførsel og imødegå de kommercielle risici, som er hindringer for danske virksomheders etablering i Østlandene.
Fondens formål skal først og fremmest være igangsættende ved etablering med dansk kapital af virksomheder i Østlande og det forudsættes, at fonden trækker sig ud af de pågældende virksomheder på et tidspunkt, når virksomhederne normalt vil have opnået økonomisk stabilitet.
Fonden skal virke efter forretningsmæssige principper og i et nært samarbejde med det private erhvervsliv.
 Det fremgår af fondens vedtægter af 23. april 2013, at udenrigsministeren udpeger en observatør fra Udenrigsministeriet til fondens bestyrelse.
VK-regeringen besluttede i 2005, at fonden skulle udfases, så fondens nyinvesteringer skulle ophøre med udgangen af 2012. VK-regeringen og Dansk Folkeparti indgik i maj 2010 Aftale om genopretning af dansk økonomi.
Som følge af aftalen blev afviklingen af fonden fremrykket, således at fondens nyinvesteringer ophørte med udgangen af 2010.
2.2. Bekendtgørelser om undtagelse af dokumenter om Investeringsfonden for Udviklingslandes og Investeringsfonden for Østlandenes forretningsvirksomhed fra lov om offentlighed i forvaltningen Det følger af § 3, stk. 1, i lov nr. 573 af 19. december 1985 om offentlighed i forvaltningen, at vedkommende minister efter forhandling med justitsministeren kan fastsætte regler om, at nærmere angivne myndigheder, sagsområder eller arter af dokumenter, for hvilke bestemmelserne i §§ 7-14 i almindelighed vil medføre, at begæring om aktindsigt kan afslås, skal være undtaget fra loven.
 I medfør af bestemmelsen er udstedt bekendtgørelse nr. 1211 af 18. december 2012 om undtagelse af dokumenter om Investeringsfonden for Udviklingslandes forretningsvirksomhed fra lov om offentlighed i forvaltningen (IFU-bekendtgørelsen) og bekendtgørelse nr. 1269 af 12. oktober 2007 om undtagelse af dokumenter om Investeringsfonden for Østlandenes forretningsvirksomhed fra lov om offentlighed i forvaltningen (IØ-bekendtgørelsen).
Det følger af IFU-bekendtgørelsens § 1, stk. 1, at lov om offentlighed i forvaltningen ikke gælder for den forretningsvirksomhed, der udøves af Investeringsfonden for Udviklingslande i henhold til § 9 i lov om internationalt udviklingssamarbejde.
Det følger af stk. 2, at bestemmelsen i stk. 1 også gælder i forhold til dokumenter om Investeringsfonden for Udviklingslandes forretningsvirksomhed, som er indgået til Udenrigsministeriet efter ordningen i § 9, stk. 3, i lov om internationalt udviklingssamarbejde.
Endelig følger det af stk. 3, at bestemmelsen i stk. 1 ikke gælder for dokumenter, der er offentligt tilgængelige hos andre myndigheder, herunder udenlandske.
Det følger endvidere af IØ-bekendtgørelsens § 1, stk. 1, at lov om offentlighed i forvaltningen ikke gælder for den forretningsvirksomhed, der udøves af Investeringsfonden for Østlandene i henhold til § 2 i lov om støtte til danske investeringer i Østlandene.
Det følger endvidere af stk. 2, at bestemmelsen i stk. 1 dog ikke gælder for dokumenter, der er offentligt tilgængelige hos andre myndigheder, herunder udenlandske.
3. Undtagelse af dokumenter om Investeringsfonden for Udviklingslandes og Investeringsfonden for Østlandenes forretningsvirksomhed fra lov om offentlighed i forvaltningen 3.1. Med lov nr. 606 af 12. juni 2013 om offentlighed i forvaltningen ophæves hjemmelen i den nugældende offentlighedslovs § 3, stk. 1, til ved bekendtgørelse at undtage bestemte myndigheder, sagsområder eller arter af dokumenter, for hvilke bestemmelserne i §§ 7-14 i almindelighed vil medføre, at begæring om aktindsigt kan afslås, fra loven.
Det betyder, at IFU- og IØ-bekendtgørelserne bortfalder ved lovens ikrafttræden den 1. januar 2014.
 Der har derfor været anledning til at overveje, om den nuværende retstilstand på området - hvorefter dokumenter om IFUs og IØs forretningsvirksomhed er undtaget offentlighed i forvaltningen - er hensigtsmæssig og bør fastholdes.
3.2. Fondene udøver deres virksomhed i tæt samarbejde med erhvervslivet, herunder danske og udenlandske virksomheder, pengeinstitutter, Eksport Kredit Fonden (EKF) og andre internationale finansieringsinstitutioner.
Til brug for fondenes vurdering af konkrete investeringsbeslutninger med danske partnere indhentes løbende informationer om detaljerede budgetter, forretningsplaner samt om væsentlige aftaler med tredjeparter og lignende oplysninger.
Det er af meget væsentlig betydning for fondenes virke, at deres kommercielle samarbejdspartnere kan stille materiale til rådighed for fondene, således at fondene har det bedst mulige grundlag for at vurdere de enkelte projekter, uden at materialet herved bliver omfattet af retten til aktindsigt.
Som finansielle virksomheder med behov for dyb indsigt i de kommercielle samarbejdspartneres økonomiske og forretningsmæssige forhold er fondene således særligt følsomme over for ethvert brud på den forretningsmæssige diskretion.
3.3. Selvom der efter offentlighedslovens almindelige regler vil være mulighed for efter omstændighederne at undtage forretningsfølsomme oplysninger fra aktindsigt efter en konkret vurdering, har fondenes samarbejdspartnere et grundlæggende behov for, at oplysninger, som videregives til fondene, behandles fortroligt uden risiko for offentliggørelse.
Dette gælder i øvrigt så meget desto mere for fondenes udenlandske samarbejdspartnere.
Hvis fondene ikke er i stand til at garantere deres samarbejdspartnere fuld fortrolighed, vil en række af virksomhederne efter Udenrigsministeriets vurdering fremover afstå fra at samarbejde med IFU og IØ.
Det vil i givet fald gøre det meget vanskeligt for fondene at varetage deres formål og opgaver i henhold til gældende lovgivning, som er at fremme investeringer i en række lande i samvirke med dansk erhvervsliv på kommercielle vilkår.
Det skal i den forbindelse oplyses, at EKF af samme grund allerede er undtaget fra offentlighedsloven i kraft af § 3, stk. 4, i lovbekendtgørelse nr. 913 af 9. december 1999 om Dansk Eksportkreditfond m.v. med senere ændringer.
Begrundelsen for at undtage EKF er således den samme som for at undtage IFU og IØ.
I lovbemærkningerne fremgår, at det er af meget væsentlig betydning for EKFs virke, at dens kommercielle samarbejdspartnere, banker, eksportører, rådgivere i ind- og udland er sikret ubegrænset ret til at stille materiale til rådighed for EKFs afgørelse i enkeltsager, uden at der kan kræves aktindsigt i dette eller i EKFs afgørelser i forhold til disse virksomheder.
Som finansiel virksomhed med behov for dyb indsigt i de kommercielle samarbejdspartneres økonomiske og forretningsmæssige forhold er EKF i særdeleshed følsom over for ethvert brud på den forretningsmæssige diskretion.
 De tre statslige fonde, IFU, IØ og EKF, som bistår dansk erhvervsliv med eksport, investering og markedsadgang i udlandet, har således efter Udenrigsministeriets opfattelse et andet behov for fortrolighed end andre statslige institutioner, idet de indgår i et samarbejde med danske og udenlandske virksomheder og investorer, for hvem det er helt afgørende, at forretningsfølsomme oplysninger kan udveksles i fortrolighed.
3.4. De væsentlige hensyn, der er omtalt oven for, som gør sig gældende i relation til fondenes forretningsvirksomhed, har efter Udenrigsministeriets opfattelse en helt særlig karakter.
Det er således af væsentlig betydning for fondenes virke, at deres kommercielle samarbejdspartnere kan stille materiale til rådighed for fondene med henblik på, at fondene har det bedst mulige grundlag for at vurdere de enkelte projekter, uden at materialet bliver omfattet af aktindsigt.
Det er derfor Udenrigsministeriets opfattelse, at en videreførelse af retstilstanden, hvorefter retten til aktindsigt i dokumenter om fondenes forretningsvirksomhed indskrænkes, kan gennemføres, uden at der brydes med væsentlige principper bag offentlighedsordningen.
Der er endvidere tale om en justering af offentlighedsordningen på et meget begrænset og specifikt afgrænset område, nemlig vedrørende den forretningsvirksomhed, som fondene udøver.
Det indebærer bl.a., at personalesager og fondenes interne administration, lige som det er tilfældet i dag, fortsat vil være undergivet aktindsigt efter offentlighedslovens almindelige regler.
Miljøoplysninger vedrørende fondenes investeringer vil desuden - som det er tilfældet i dag - være tilgængelige med hjemmel i miljøoplysningsloven.
 Fondene vil også fortsat være underlagt kontrol fra Rigsrevisionen, som det er tilfældet i dag.
3.5. Det er ikke hensigten med lovforslaget at begrænse offentlighedens generelle indsigt i fondenes aktiviteter.
Fondene vil således fortsat udvise størst mulig åbenhed inden for de områder af fondenes virksomhed, som ikke er omfattet af undtagelserne i lovforslaget.
Fondene har en erklæret målsætning om åbenhed omkring deres aktiviteter. Åbenhed om fondenes indsats og resultater betragtes som det bedste fundament for dialogen med omverden.
Det kan i den sammenhæng fremhæves, at fondene fortæller åbent om de metoder og redskaber, som anvendes i vurderingen af projekter, og om hvordan fondene bidrager til projekternes vej mod bæredygtighed gennem rådgivning, træning og kompetenceopbygning.
I den forbindelse, har fondene udarbejdet en række redskaber, herunder blandt andet forslag til en corporate governance-politik for virksomhederne, guidelines i leverandørstyring, guidelines i årlig CSR-statusrapport og HIV/AIDS-guidelines.
Alle disse redskaber er tilgængelige på IFUs hjemmeside.
Fondene har desuden i samarbejde med DI og Erhvervs- og Vækstministeriet udarbejdet et »Global Compact self assesment tool«, som også er offentligt tilgængeligt.
Fondene offentliggør i deres årsrapporter samtlige investeringer, som foretages.
I den forbindelse offentliggøres projektets navn, projektlandet, navne på de deltagende danske virksomheder, den branche, som projektet vedrører, den totale investering for projektet samt den totale investering for fondene.
Fondene er underlagt det danske lovkrav om at redegøre for arbejdet med samfundsansvar som en del af den finansielle årsrapport.
Herudover har fondene som nævnt tilsluttet sig FNs Global Compact og rapporterer derfor årligt til Global Compact om fremdriften i arbejdet med at implementere de 10 principper.
Disse rapporter er offentligt tilgængelige på IFUs hjemmeside.
Det skal ligeledes påpeges, at fondene har etableret et CSR Advisory Board med repræsentanter for vigtige interessenter inden for miljø, menneskerettigheder, udvikling og virksomhedspolitik.
CSR Advisory Board drøfter løbende udfordringer, dilemmaer og muligheder i CSR-arbejdet.
Desuden har de enkelte medlemmer mulighed for at stille spørgsmål til verserende sager, herunder vedrørende korruption eller brud på menneskerettigheder, som man ønsker nærmere belyst.
CSR Advisory Board omtales på IFUs hjemmeside og i årsrapporter.
Fondene arbejder løbende på at styrke fondenes åbenhed overfor offentligheden.
Det gælder navnlig i relation til rettighedsbasserede spørgsmål, såsom korruption og brud på menneskerettigheder, hvor fondene har udviklet klare politikker, som er offentligt tilgængelige.
IFU har i den forbindelse en løbende dialog med bl.a. de folkelige organisationer.
3.6. Det er således ikke hensigten med lovforslaget at begrænse offentlighedens generelle indsigt i IFUs og IØs aktiviteter.
Formålet er derimod at sikre, at IFU og IØ fortsat kan garantere sine samarbejdspartnere, der er private virksomheder i ind- og udland, samme fortrolighed som hidtil omkring de forretningsoplysninger, som fondene modtager som led i deres vurdering af forslag til investeringer.
 På den anførte baggrund er det Udenrigsministeriets opfattelse, at dokumenter om IFUs og IØs forretningsvirksomhed fortsat bør undtages offentlighedsloven, hvilket afspejles i det foreliggende lovforslag.
4. De økonomiske og administrative konsekvenser for det offentlige Lovforslaget har ikke økonomiske eller administrative konsekvenser for det offentlige.
 5. De økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
6. De administrative konsekvenser for borgere Lovforslaget har ikke administrative konsekvenser for borgerne.
7. De miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
 9. Hørte myndigheder m.v.
 Et udkast til lovforslag har været sendt i høring hos følgende myndigheder og organisationer m.v.:
 Advokatsamfundet, ADRA: Afrika Kontakt, ATTAC-Danmark, AIDS-Fondet, Aidsnet, Amnesty International DK, AXIS, CARE Danmark, Caritas, Center for Kultur og Udvikling (CKU), CONCORD Danmark, COWI, Dalit Solidaritetsnetværket i Danmark, Danmarks Statistik, Danmarks Medie- og Journalisthøjskole, Dansk Arbejdsgiverforening (DA), Dansk Byggeri, Dansk Erhverv, Dansk Flygtningehjælp, Dansk Forum for Mikrofinans, Dansk Industri, Dansk Journalistforbund, Dansk Missionsråds Udviklingsafdeling (DMR-U), Dansk Røde Kors, Danske Advokater, Danske Dagblades Forening, Danske Medier, Danske Mediers Forum, Danske Handikaporganisationer (DH), Danske Regioner, Danske Universiteter, DHI (International konsulent og forskningsvirksomhed med fokus på vand), Dansk Ungdoms Fællesråd, FN-forbundet, Folkekirkens Nødhjælp, Genvej til Udvikling, Globale Læger, Håndværksrådet, Ibis, Institut for Internationale Studier, Institut for Menneskerettigheder (IMR), IWGIA (International Work Group for Indigenous Affairs), Kommunernes Landsforening, Kvindernes U-landsudvalg  KULU, Landbrug & Fødevarer, Landsforeningen af Polio-, Trafik- og Ulykkesskadede (PTU), Landsorganisationen i Danmark (LO), Læger Uden Grænser, Mandela Center Danmark, Mellemamerikakomitéen, Mellemfolkeligt Samvirke, Mission Øst, NGO-Forum: Projektrådgivningen, Red Barnet, Rehabiliterings- og Forskningscenteret for Torturofre (RCT), Sex & Samfund, Udviklingspolitisk Råd, Ulandssekretariatet, Verdensnaturfonden, Verdens Skove, 3F og 92-gruppen.
Bemærkninger til lovforslagets enkelte bestemmelser Til § 1 Med den foreslåede nye bestemmelse i § 9, stk. 5, fastsættes det, at IFUs forretningsvirksomhed er undtaget offentlighedsloven.
IFUs forretningsvirksomhed omfatter den virksomhed, som vedrører IFUs aktiviteter i forbindelse med virket som investeringsfond og kapitalforvalter, herunder vurdering af investeringsforslag, deltagelse i porteføljeselskabernes bestyrelser, afhændelse af investeringer, øvrig varetagelse af ejer-interesser eller andre interesser i virksomheder i ind- og udland samt forholdet til investorer, hvis midler forvaltes direkte eller indirekte af IFU.
IFUs forretningsvirksomhed omfatter ikke IFUs interne administration, herunder personaleforhold og administrative forhold.
I det foreslåede § 9, stk. 6, præciseres, at undtagelsen også omfatter dokumenter, der indgår til Udenrigsministeriet efter observatørordningen i § 9, stk. 3, i lov om internationalt udviklingssamarbejde.
Dette skyldes, at Udenrigsministeriets observatør i IFUs bestyrelse modtager samme fortrolige materiale som bestyrelsesmedlemmerne.
I det foreslåede stk. 7 præciseres, at undtagelsen ikke gælder dokumenter, som allerede er offentligt tilgængelige hos andre myndigheder, herunder hos udenlandske myndigheder.
Det kan f.eks. dreje sig om dokumenter i offentlige selskabsregistre eller dokumenter om rettigheder over fast ejendom i offentlige tinglysningsregistre.
Til § 2 Med den foreslåede nye bestemmelse i § 2, stk. 6, fastslås, at IØs forretningsvirksomhed er undtaget offentlighedsloven.
IØs forretningsvirksomhed omfatter den virksomhed, som vedrører IØs aktiviteter i forbindelse med virket som investeringsfond, herunder vurdering af investeringsforslag, deltagelse i porteføljeselskabernes bestyrelser, afhændelse af investeringer, øvrig varetagelse af ejer-interesser eller andre interesser i virksomheder i ind- og udland.
IØs forretningsvirksomhed omfatter ikke IØs interne administration, herunder personaleforhold og administrative forhold.
Det skal i den forbindelse nævnes, at IØ ikke har en selvstændig administration, men administreres af IFU i henhold til en administrationsaftale.
I det foreslåede § 2, stk. 7, præciseres, at undtagelsen også omfatter dokumenter, der indgår til Udenrigsministeriet efter observatørordningen i IØ, som fremgår af fondens vedtægt.
Dette skyldes, at Udenrigsministeriets observatør i IØs bestyrelse modtager samme fortrolige materiale som bestyrelsesmedlemmerne.
I det foreslåede stk. 8 præciseres, at undtagelsen ikke gælder dokumenter, som allerede er offentligt tilgængelige hos andre myndigheder, herunder hos udenlandske myndigheder.
Det kan f.eks. dreje sig om dokumenter i offentlige selskabsregistre eller dokumenter om rettigheder over fast ejendom i offentlige tinglysningsregistre.
Til § 3 Det foreslås, at loven træder i kraft 1. januar 2014. Hermed vil loven træde i kraft på samme tidspunkt som lov nr. 606 af 12. juni 2013 om offentlighed i forvaltningen, hvor de nuværende bekendtgørelser om undtagelse af IFUs og IØs forretningsvirksomhed fra offentlighedsloven bortfalder.
