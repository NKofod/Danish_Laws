Arbejdspladsvurdering skal revideres hvert 3. år, den var ikke færdig på afgørelsestidspunktet.
APV er tilsynsobjekt Arbejdsmiljøklagenævnet har på møde den 25. november 2008 behandlet virksomhedens klage over Arbejdstilsynets afgørelse af 23. juni 2008 over påbud om at revidere arbejdspladsvurdering.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal revidere sin arbejdspladsvurdering.
 Nævnets afgørelse skal efterkommes senest den 1. marts 2009.
 Tilbagemelding skal ske til Arbejdstilsynet senest den 8. marts 2009.
 Arbejdsmiljøklagenævnet fastholder således Arbejdstilsynets afgørelse af 23. juni 2008.
B E G R U N D E L S E Arbejdsmiljøklagenævnet har ved afgørelsen lagt til grund, at Arbejdstilsynet ved besøg på virksomheden konstaterede, at virksomheden ikke har revideret eller ajourført sin arbejdspladsvurdering fyldestgørende i de sidste 3 år, idet den sidste nye arbejdspladsvurdering var dateret til 12. oktober 2004.
 Endvidere at det blev oplyst, at kortlægningen af arbejdsmiljøet var udført, samt at sikkerhedsgruppen var i gang med at udarbejde handlingsplan for de fremkomne arbejdsmiljøproblemer.
Ifølge § 15 a, stk. 1 i arbejdsmiljøloven skal arbejdsgiveren sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen under hensyntagen til arbejdets art, de arbejdsmetoder og arbejdsprocesser, der anvendes, samt virksomhedens størrelse og organisering.
Arbejdspladsvurderingen skal forefindes i virksomheden og være tilgængelig for virksomhedens ledelse, de ansatte og Arbejdstilsynet, som fører tilsyn med arbejdspladsvurderingen.
En arbejdspladsvurdering skal revideres, når der sker ændringer i arbejdet, arbejdsmetoder og arbejdsprocesser m.v., og disse ændringer har betydning for sikkerhed og sundhed under arbejdet, dog senest hvert tredje år.
Ifølge lovens § 15 a, stk. 2 skal en arbejdspladsvurdering omfatte en stillingtagen til virksomhedens arbejdsmiljøproblemer, og hvordan de løses, under iagttagelse af de forebyggelsesprincipper, der er angivet i arbejdsmiljølovgivningen.
Vurderingen skal indeholde følgende elementer:
 1) Identifikation og kortlægning af virksomhedens arbejdsmiljøforhold.
 2) Beskrivelse og vurdering af virksomhedens arbejdsmiljøproblemer.
 3) Prioritering og opstilling af en handlingsplan til løsning af virksomhedens arbejdsmiljøproblemer.
 4) Retningslinjer for opfølgning på handlingsplanen.
Ifølge § 6 b, Stk. 3 i bekendtgørelsen om arbejdets udførelse kan arbejdsgiveren selv vælge, efter hvilken metode en arbejdspladsvurdering skal udarbejdes.
Ved den valgte metode skal det dog sikres, at vurderingen indeholder følgende elementer:
 1) Identifikation og kortlægning af virksomhedens arbejdsmiljøforhold, herunder om der er arbejdsmiljøproblemer samt problemernes art og omfang.
 2) Beskrivelse og vurdering af virksomhedens arbejdsmiljøproblemer, herunder problemernes art, alvor og omfang, samt årsagerne til problemerne for at kunne igangsætte de nødvendige løsninger.
 3) Inddragelse af virksomhedens sygefravær med henblik på vurdering af, om forhold i virksomhedens arbejdsmiljø kan medvirke til sygefraværet.
4) Prioritering og opstilling af en handlingsplan til løsning af virksomhedens arbejdsmiljøproblemer, som ikke kan løses umiddelbart.
Af planen skal fremgå, i hvilken rækkefølge og i hvilken takt de konstaterede problemer skal løses.
 5) Retningslinier for hvordan der skal følges op på handlingsplanen, herunder hvem der har ansvaret for gennemførelse af planen, samt hvornår og hvordan der skal føres tilsyn og kontrol med de iværksatte foranstaltninger, herunder om igangsatte løsninger er fyldestgørende, og om handlingsplanen skal revideres m.v.
 Ifølge § 6 b, stk. 4 i bekendtgørelsen om arbejdets udførelse skal en arbejdspladsvurdering ajourføres, når der sker ændringer i arbejdet, arbejdsmetoder og arbejdsprocesser m.v., som har betydning for virksomhedens arbejdsmiljø, dog senest hvert tredje år.
 Arbejdsmiljøklagenævnet finder ikke, at virksomheden på tidspunktet for Arbejdstilsynets afgørelse, har revideret sin arbejdspladsvurdering senest hvert tredje år.
 Nævnet lægger herved vægt på, at den seneste arbejdspladsvurdering er dateret 12. oktober 2004, og at der ingen fornyet arbejdspladsvurdering var på afgørelsestidspunktet den 23. juni 2008.
Arbejdsmiljøklagenævnet lægger desuden vægt på, at virksomheden har oplyst, at revisionen af arbejdspladsvurderingen var i gang, men at handlingsplanen alene var under udarbejdelse.
Arbejdspladsvurderingen indeholdt således ikke en handlingsplan, som er et nødvendigt element i arbejdspladsvurderingen.
R E G L E R Arbejdsmiljøklagenævnet henviser til:
 § 15 a, stk. 1, § 15 a, stk. 2, § 15 a, stk. 4 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005, med senere ændringer i lov nr. 175 af 27. februar 2007,  § 6 a, stk. 1, § 6 b, stk. 3 og § 6 b, stk. 4 i Arbejdstilsynets bekendtgørelse nr. 559 af 17. juni 2004 om arbejdets udførelse.
BEMÆRKNINGER Med hensyn til det i klagen anførte om, at der var en uformel tilladelse til udskydelse af fristen for revidering af arbejdspladsvurdering til februar 2008, skal nævnet bemærke, at denne ikke har betydning for påbudet afgivet den 23. juni 2008 Dette skyldes, at der hverken på tilsynstidspunktet eller afgørelsestidspunktet over for Arbejdstilsynet var oplyst omstændigheder, der kunne begrunde en yderligere udskydelse frem til det tidspunkt, hvor Arbejdstilsynet kom på tilsynsbesøg i juni 2008.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Fuldmægtig Kopi til Arbejdstilsynet, Tilsynscenter 4, Postboks 1228, 0900 København C J.nr.
 De kan læse om afgørelsens retlige grundlag på de følgende sider.
1. Regler Beskæftigelsesministeriets bekendtgørelse nr. 268 af 18. marts 2005 i lov om arbejdsmiljø med senere ændringer i lov nr. 175 af 27. februar 2007 Kapitel 4 Almindelige pligter Arbejdsgiveren § 15 a.
Arbejdsgiveren skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen under hensyntagen til arbejdets art, de arbejdsmetoder og arbejdsprocesser, der anvendes, samt virksomhedens størrelse og organisering.
Arbejdspladsvurderingen skal forefindes i virksomheden og være tilgængelig for virksomhedens ledelse, de ansatte og Arbejdstilsynet, som fører tilsyn med arbejdspladsvurderingen.
En arbejdspladsvurdering skal revideres, når der sker ændringer i arbejdet, arbejdsmetoder og arbejdsprocesser m.v. og disse ændringer har betydning for sikkerhed og sundhed under arbejdet, dog senest hvert tredje år.
Stk. 2. En arbejdspladsvurdering skal omfatte en stillingtagen til virksomhedens arbejdsmiljøproblemer, og hvordan de løses, under iagttagelse af de forebyggelsesprincipper, der er angivet i arbejdsmiljølovgivningen.
Vurderingen skal indeholde følgende elementer:
 1) Identifikation og kortlægning af virksomhedens arbejdsmiljøforhold.
 2) Beskrivelse og vurdering af virksomhedens arbejdsmiljøproblemer.
 3) Prioritering og opstilling af en handlingsplan til løsning af virksomhedens arbejdsmiljøproblemer.
 4) Retningslinjer for opfølgning på handlingsplanen.
 Stk. 4. Beskæftigelsesministeren fastsætter nærmere regler om arbejdsgiverens pligter efter stk. 1-3.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 2 a Arbejdspladsvurdering § 6 a.
Arbejdsgiveren skal sørge for, at der udarbejdes en skriftlig arbejdspladsvurdering af sikkerheds- og sundhedsforholdene på arbejdspladsen navnlig med henblik på at sikre en skriftlig behandlingsmåde i forbindelse med den nærmere planlægning, tilrettelæggelse og gennemførelse af arbejdspladsvurderingen, og at sikre, at resultatet heraf gøres synlig, jf. § 6 b, stk. 5. Udarbejdelse af arbejdspladsvurderingen kan ske i elektronisk form.
 § 6 b.
Stk. 3. Arbejdsgiveren kan selv vælge, efter hvilken metode en arbejdspladsvurdering skal udarbejdes.
Ved den valgte metode skal det dog sikres, at vurderingen indeholder følgende elementer:
 1) Identifikation og kortlægning af virksomhedens arbejdsmiljøforhold, herunder om der er arbejdsmiljøproblemer samt problemernes art og omfang.
 2) Beskrivelse og vurdering af virksomhedens arbejdsmiljøproblemer, herunder problemernes art, alvor og omfang, samt årsagerne til problemerne for at kunne igangsætte de nødvendige løsninger.
 3) Inddragelse af virksomhedens sygefravær med henblik på vurdering af, om forhold i virksomhedens arbejdsmiljø kan medvirke til sygefraværet.
4) Prioritering og opstilling af en handlingsplan til løsning af virksomhedens arbejdsmiljøproblemer, som ikke kan løses umiddelbart.
Af planen skal fremgå, i hvilken rækkefølge og i hvilken takt de konstaterede problemer skal løses.
 5) Retningslinier for hvordan der skal følges op på handlingsplanen, herunder hvem der har ansvaret for gennemførelse af planen, samt hvornår og hvordan der skal føres tilsyn og kontrol med de iværksatte foranstaltninger, herunder om igangsatte løsninger er fyldestgørende, og om handlingsplanen skal revideres m.v.
 Stk. 4. En arbejdspladsvurdering skal ajourføres, når der sker ændringer i arbejdet, arbejdsmetoder og arbejdsprocesser m.v., som har betydning for virksomhedens arbejdsmiljø, dog senest hvert tredje år.
 2. AT-anvisninger, AT-meddelelser m.v.
Arbejdspladsvurdering At-vejledning D.1.1 Januar 2005 Erstatter november 2002 Vejledning om udarbejdelse og revision af arbejdspladsvurdering At-vejledningen informerer om reglerne om arbejdspladsvurdering (APV).
Arbejdsmiljølovgivningen stiller krav om, at alle led i arbejdet skal planlægges, tilrettelægges og udføres, så det er sikkerheds- og sundhedsmæssigt fuldt forsvarligt.
Det betyder bl.a., at sikkerheds- og sundhedsforholdene på arbejdspladsen skal vurderes.
 Alle arbejdsgivere har siden udgangen af år 2000 været omfattet af kravet om at udarbejde en arbejdspladsvurdering.
Arbejdstilsynet, branchearbejdsmiljørådene, flere af bedriftssundhedstjenesterne samt arbejdsmarkedets organisationer har udarbejdet materialer til brug for udarbejdelse af APV.
Bilag 2 indeholder en oversigt over Arbejdstilsynets APV-checklister, men virksomhederne kan også kontakte deres organisation, branchearbejdsmiljøråd eller andre arbejdsmiljørådgivere.
 ...
9. Revision af arbejdspladsvurdering APVen skal revideres, hvis der sker ændringer i arbejdet eller i arbejdsmetoder og -processer, som har betydning for arbejdsmiljøet.
Det samme er tilfældet, hvis produktionen omlægges, eller arbejdet ændres.
En revision kan være nødvendig, når der kommer ny viden eller nye erfaringer.
En analyse af en arbejdsulykke kan fx pege på, at APVen skal revideres, og at prioriteringen af problemløsningen skal justeres.
Løbende revisioner giver virksomheden et større indblik i problemernes omfang og årsag samt i de løsningsforslag, der har vist sig at være hensigtsmæssige.
APVen systematiserer på den måde virksomhedens arbejdsmiljøarbejde og giver dermed bedre forudsætninger for at forebygge arbejdsskader.
Virksomheden skal revidere den samlede APV hvert tredje år.
Det gælder også, hvis der er foretaget justeringer i den mellemliggende periode.
Revisionen på de områder, som er blevet justeret i den mellemliggende periode, kan dog udskydes i tre år, medmindre der igen sker ændringer, der har betydning for arbejdsmiljøet.
