Arrestinspektørerne Vedlagt sendes aftale af 28. september 1990 mellem Justitsministeriet,  

 Direktoratet for Kriminalforsorgen, og Dansk Fængselsforbund om honorering  

 for varetagelse af visitationsopgaver m.v. vedrørende de kvindelige indsatte  

 i arresthusene.
Aftalen træder i stedet for den hidtil gældende aftale af 24.  

 april 1989.
 I forhold til den tidligere ordning er der sket den ændring, at der nu ved  

 tilkald på søn- og helligdage samt i tidsrummet mellem kl. 22.00 og kl. 06.00  

 på hverdage udbetales vederlag for minimum 3 timer pr. tilkald.
 Direktoratet skal i øvrigt i tilslutning til aftalen bemærke følgende:
 1.  Det påhviler arresthusets ledelse  

 (arrestinspektøren/arrestforvareren) at udpege/ansætte en (eller eventuelt  

 flere) egnet kvinde(r) til at varetage visitationsopgaver m.v. i henhold til  

 vedlagte aftale.
 Der kan eksempelvis udpeges en kvinde blandt arresthusets eventuelle  

 civile personale, en ægtefælle/samlever til en af de ansatte eller kvindelig  

 medhjælp udefra, om nødvendigt efter opslag i den lokale presse.
 Det bør tilstræbes at etablere en ordning, hvorefter der er mulighed for  

 tilkald på alle tidspunkter af døgnet.
 2.  Der skal alene ske tilkald, såfremt det er nødvendigt at  

 foretage visitation af kvindelige indsatte.
 Endvidere kan tilkald undtagelsesvis finde sted, såfremt der i ganske  

 særlige tilfælde skal varetages andre opgaver vedrørende de kvindelige  

 indsattes helt personlige forhold, som  kræver  kønsfællesskab mellem  

 personalet og den indsatte.
Tilkald må kun finde sted, såfremt det tjenstgørende personale ikke kan  

 løse opgaven.
Der må således ikke ske tilkald eller udbetales vederlag for  

 visitation m.v. såfremt der er kvindeligt opsynspersonale på tjeneste i  

 arresthuset.
 3.  Arrestinspektøren anmodes om at foranledige, at de kvindelige  

 anholdte så vidt muligt visiteres af politiet, forinden de indsættes i  

 arresthuset, med henblik på at reducere behovet for tilkald bl.a. om natten.
 Hvis visitation ikke er sket ved politiets foranstaltning inden  

 indsættelsen i arresthuset, skal der normalt foretages visitation af den  

 kvindelige indsattes yderbeklædning samt medbragte effekter, eventuelt ved  

 anvendelse af arresthusets metaldetektor, i forbindelse med indsættelsen.  

 Sådan visitation kan foretages af arresthusets personale uanset køn.
 Såfremt arresthusets personale på grund af formodning om, at den indsatte  

 er i uretmæssig besiddelse af effekter, der f.eks. kan anvendes til vold,  

 selvbeskadigelse eller undvigelse, ikke finder en sådan visitation  

 sikkerhedsmæssig forsvarlig, men finder det nødvendigt at foretage en  

 personlig visitation af den kvindelige indsatte, skal der så vidt muligt  

 tilkaldes en kvinde med henblik på varetagelse af visitationsopgaven.
 Hvis det ikke er muligt at tilkalde en kvinde til at varetage opgaven, må  

 den kvindelige indsatte hensættes uden at der er foretaget visitation af  

 hendes person, eventuelt under skærpet overvågning, indtil eventuel  

 visitation kan finde sted.
 Såfremt der er grund til at antage, at visitation af den indsattes legeme  

 ikke kan gennemføres alene ved en besigtigelse, og der foreligger begrundet  

 formodning om, at den kvindelige indsatte i sin krop er i uretmæssig  

 besiddelse af effekter, skal der tilkaldes en læge med henblik på at  

 gennemføre visitationen.
4.  Det er fortsat udgangspunktet, at der kun udbetales vederlag  

 for den faktisk medgåede tid, dog minimum for 1 time pr. tilkald.
I de i  

 aftalen anførte tidsrum om natten og på søn- og helligdage udbetales dog  

 minimum for 3 timer, når der tilkaldes en kvinde, der ikke i forvejen er til  

 stede i arresthuset.
 Eventuel transporttid til og fra arresthuset i forbindelse med tilkald kan  

 medregnes i opgørelsen over den faktisk medgåede tid.
 5.  Til brug for lønindberetning, herunder eventuel indberetning  

 af særlige ydelser, anvendes som hidtil lønordre 9 B.
 Ved tilkald med henblik på varetagelse af visitationsopgaver skal der  

 indsendes en kopi af arresthusets døgnrapport, hvoraf det fremgår, hvornår  

 den foretagne visitation har fundet sted, til direktoratet,  

 Tjenestetidskontoret.
 Såfremt tilkald sker med henblik på varetagelse af de ovennævnte andre  

 særlige opgaver, skal der indsendes en rapport, hvori der redegøres for de  

 særlige forhold, der har gjort det nødvendigt, at tilkald har måttet finde  

 sted.
 6.  Aftalen har virkning fra den 1. november 1990.
 Samtidig ophæves aftale af 24. april 1989 om honorering for varetagelse af  

 visitationsopgaver m.v. vedrørende de kvindelige indsatte i arresthusene samt  

 direktoratets følgeskrivelse af 3. maj 1989 (j. nr. 1. k. 87-13-85).
 Arrestforvarerne er herfra underrettet om ovenstående.
E.
B.
Erik Bang Ingen.
