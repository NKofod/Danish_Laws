 Københavns kommune havde gentagne gange afvist et krav fra  

 Landsforeningen af Forsorgsledere om indgåelse af overenskomst.
 Heroverfor kunne den omstændighed, at kommunens  

 plejehjemsadministration i en række tilfælde havde henvist de enkelte  

 institutioner til at administrere lønmæssige forhold på samme måde som aftalt  

 i en overenskomst mellem andre parter, ikke indebære, at kommunen var retligt  

 forpligtet til at følge en sådan overenskomst.
 Kommunen blev herefter frifundet for en påstand om, at der bestod  

 overenskomst mellem kommunen og Landsforeningen.
 Under denne sag har Funktionærernes og Tjenestemændenes Fællesråd for  

 Landsforeningen af Forsorgsledere i Danmark indklaget Københavns kommune med  

 påstand om, at indklagede tilpligtes at anerkende, at der består overenskomst  

 mellem Københavns kommune og Landsforeningen af Forsorgsledere i Danmark  

 vedrørende de på de selvejende institutioner i Københavns kommune ansatte  

 medlemmer af Landsforeningen af Forsorgsledere.
 Indklagede har påstået frifindelse.
 Sagens nærmere omstændigheder er følgende:
 Den 27. januar 1977 fremsendte Landsforeningen af Forsorgsledere i Danmark  

 en skrivelse af følgende indhold til alle under Københavns kommune hørende  

 private plejehjem:
 »Vedr. »TILTRÆDELSESERKLÆRING«.
 Da lederen af ovennævnte plejehjem er medlem af Landsforeningen af  

 Forsorgsledere (LFD) og derfor omfattet af overenskomst mellem Kommunernes  

 Landsforening og LFD, tillader man sig herved at fremsende  

 tiltrædelseserklæring, idet der samtidig henvises til socialministeriets  

 cirkulære af 9. marts 1971, kap I, §3 stk. 2, samt funktionærlovens § 10 som  

 vejledende i ansættelsesforholdet.
 Med baggrund i ovenstående anmodes bestyrelsen om at underskrive og  

 returnere vedlagte to eksemplarer af tiltrædelseserklæringen.
 Tilsvarende henvendelse fremsendtes den 23. november 1977 og på ny den 24.  

 januar 1978.
 Den 16. februar 1978 skrev Københavns kommunes socialdirektorat bl.a.  

 således til »Margrethehjemmet«, der havde fået henvendelsen:
 »I den anledning skal opmærksomheden henledes på, at Københavns  

 kommune ikke har overenskomst med Landsforeningen af Forsorgsledere, hvorfor  

 socialdirektoratet må fraråde institutionerne at underskrive den fremsendte  

 tiltrædelseserklæring.
 Såfremt institutionerne alligevel måtte føle sig foranlediget til at  

 underskrive kan Københavns kommune ikke være forpligtet heraf, og således  

 ikke gennem sine betalinger til driften yde tilskud til eventuelle  

 merudgifter en underskrivelse af tiltrædelseserklæringen måtte medføre.
Da der med den fremsendte tiltrædelseserklæring er tale om et fagligt  

 overenskomstspørgsmål, har socialdirektoratet imidlertid anmodet kommunens  

 løndirektorat om at gøre sagen til genstand for behandling.« Den 27. september 1978 meddelte Københavns kommunes  

 plejehjemsadministration 25 plejehjem, hvoriblandt  

 »Margrethehjemmet«, »at direktoratet for Københavns kommunes  

 lønnings- og pensionsvæsen har meddelt, at man derfra intet har at indvende  

 imod, at de respektive bestyrelser tiltræder den mellem ovennævnte instanser  

 indgåede overenskomst.« Landsforeningen fik kopi af meddelelsen.
 Den 21. maj 1982 anmodede Landsforeningen Københavns kommune ved en  

 skrivelse, stilet til kommunens direktorat for lønnings- og pensionsvæsen, om  

 at tiltræde overenskomsten mellem Landsforeningen og Kommunernes  

 Landsforening/F.K.K.A., der på dette tidspunkt var færdigforhandlet og  

 underskrevet.
Henvendelsen besvaredes den 19. oktober 1982 med, »at man ikke finder  

 grundlag for at imødekomme Landsforeningens forslag.« Det tilføjedes,  

 »at man herfra vil være indstillet på med foreningen at drøfte løn- og  

 øvrige ansættelsesvilkår for de ved de selvejende plejeinstitutioner, hvormed  

 Københavns kommune har indgået driftsoverenskomst, ansatte forsorgsledere i  

 de tilfælde, pågældende er medlem af foreningen.« På Landsforeningens anmodning fandt der derefter den 24. november 1982 en  

 forhandling sted med kommunen »vedrørende overenskomstforhold for de  

 administrative forstandere og forstandere - bortset fra sygeplejersker i  

 klassificerede stillinger - ved de selvejende institutioner (plejehjem m.v.)  

 i København.« I skrivelse af 26. april 1983 meddelte Landsforeningen  

 kommunens direktorat for lønnings- og pensionsvæsen efter en aftale på  

 ovennævnte møde, at stillingen som forstander på 15 nærmere angivne  

 institutioner »naturligt falder ind under vort forhandlingsområde,  

 hvorefter vi anmoder Københavns kommune om en overenskomst.« Den 1. juni 1983 bragte Landsforeningen besvarelsen af henvendelsen i  

 erindring.
Det anføres i skrivelsen, at foreningen som faglig organisation  

 »efter funktionærlovens § 10, stk. 2« har ret til en forhandling  

 med arbejdsgiverparten om løn- og arbejdsvilkår.
Skrivelsen fortsætter:  

 »Vi skal derfor opfordre Københavns kommune til snarest at indkalde til  

 den anmodede forhandling, hvorunder vi gerne vil have klarlagt løn- og  

 ansættelsesvilkårene for de nævnte ledere samt klarlagt kommunens holdning  

 til indgåelse af et egentligt overenskomstforhold med vor forening vedrørende  

 disse ledere og eventuelle andre fremtidige ledere på de selvejende  

 institutioner i Københavns kommune.« Der afholdtes derefter den 7. juli 1983 et møde i løndirektoratet, hvor  

 kommunen på ny afviste det fremsatte krav om overenskomst, men det tilføjedes  

 fra kommunens side, at man var indstillet på at drøfte løn- og øvrige  

 ansættelsesvilkår for de forsorgsledere, der var medlemmer af foreningen.  

 Derefter var de konkrete ansættelsesvilkår for nogle af  

 plejehjemsforstanderne genstand for forhandling på mødet.
 Da der ikke på mødet havde kunnet opnås enighed om en omklassificering af  

 stillingen som leder af Bispebjerghjemmet i København - besat med  

 plejehjemsleder J1 - anmodede Landsforeningen i en skrivelse af 26. september  

 1983 Arbejdsretten »om at udpege en mæglingsmand til videreførelse af  

 forhandlingerne vedrørende J1's løn- og ansættelsesvilkår m.v., jfr.  

 funktionærlovens §§ 10-14.« Denne sag var herefter genstand for  

 forhandling under medvirken af mæglingsmand i henhold til funktionærlovens  

 regler herom.
 Den 30. oktober 1984 meddelte kommunens plejehjemsadministration de  

 plejehjem, hvormed kommunen havde indgået driftsoverenskomster følgende:
 »Vedlagt følger overenskomst af 6. marts 1984 vedrørende løn- og  

 øvrige ansættelsesforhold for de ved plejehjem ansatte ikke -  

 sygeplejerskeuddannede ledere og ægtefæller til ledere, samt Kommunernes  

 Landsforenings cirkulære journal nr. 660-0404 vedrørende ovennævnte  

 overenskomst.
 Københavns kommune har ikke indgået nogen overenskomst med Landsforeningen  

 af Forsorgsledere, men har besluttet, at ovennævnte overenskomst mellem  

 Kommunernes Landsforening og Landsforeningen af Forsorgsledere skal anvendes  

 ved ansættelse af ikke - sygeplejerskeuddannede ledere ved plejehjem.
 Plejehjemsadministrationen skal anmode institutionerne om, at regulere den  

 ikke - sygeplejerskeuddannede leders løn i overensstemmelse med  

 overenskomstens regler herom.
I tilfælde af at institutionen får løn anvist fra Københavns kommune vil  

 kommunens lønanvisning drage omsorg for de fornødne lønreguleringer.« Den 28. februar 1985 anmodede Landsforeningen kommunen om en  

 »forhandling om individuelle omklassificeringer« af  

 lederstillingerne ved en række nærmere angivne plejehjem.
Skrivelsen indledes  

 med følgende:
»Ved mæglingsmødet i Forligsinstitutionen afholdt den 1/11-1983 gav  

 Københavns kommunes repræsentanter klart udtryk for, at man ville medvirke  

 til omklassificeringer, når der mellem Landsforeningen af Forsorgsledere og  

 de to arbejdsgiverorganisationer K.L. og F.K.K.A. var opnået aftaler, der på  

 landsplan hævede plejehjemslederlønningerne op over de i Københavns kommune  

 gældende lønninger.
Vor forening skulle da blot fremlægge disse aftaler,  

 hvorefter Københavns kommune ville forhandle højere lønninger med os - idet  

 der ikke var tale om, at København vile spare lønninger.« Forhandlingen fandt sted den 12. september 1985. I referatet fra dette  

 møde, udarbejdet af løndirektoratet, anføres bl.a.:
»Der var indledningsvis enighed mellem parterne om, at det formelle  

 grundlag for forhandlingen var funktionærlovens § 10, idet der ikke er  

 indgået overenskomst mellem LaF og Københavns kommune for forsorgsledere.  

 Løndirektoratet gav således udtryk for, at man var indstillet på at forhandle  

 individuelle klassificeringer i forbindelse med konkrete sager inden for de i  

 forlængelsesloven angivne rammer, jfr. de indgåede  

 driftsoverenskomster.« Forhandlingen fortsattes den 24. oktober 1985. I referatet fra dette møde  

 står der, at Landsforeningen på forespørgsel kunne »meddele, at man ikke  

 havde bemærkninger til det til foreningen fremsendte referat fra mødet den  

 12. september 1985.« På mødet - den 24. oktober 1985 - rejste  

 Landsforeningen igen spørgsmålet om overenskomstindgåelse for forsorgsledere  

 i Københavns kommune.
Det afvistes på ny.
 Landsforeningen gjorde i skrivelse af 13. november 1985 indsigelse mod et  

 par enkelte punkter i referatet, men ikke mod, at det indeholdt godkendelse  

 af referatet af forhandlingen den 12. september 1985, hvor det - som nævnt -  

 er anført, at der var enighed om, at forhandlingen fandt sted på grundlag af  

 funktionærlovens § 10, eller imod, at det i referatet er bemærket, at  

 Landsforeningen på mødet den 24. oktober 1985 havde rejst spørgsmål om  

 overenskomstindgåelse for forsorgsledere under Københavns kommune.
Landsforeningens advokat har derefter i skrivelse af 20. marts 1986 til  

 Københavns kommune gjort gældende, at kommunen ved rent faktisk at have fulgt  

 den mellem Landsforeningen og Kommunernes Landsforening/FKKA indgåede  

 overenskomst må være retligt bundet af denne, således at denne er gældende  

 mellem parterne.
Dette har kommunen afvist på et den 10. juni 1986 mellem  

 parterne afholdt møde.
 Den 17. juli 1986 afholdtes der et møde i Københavns kommunes  

 plejehjemsadministration »vedrørende forstander J2's løn- og  

 ansættelsesvilkår, plejehjemmet Sølyst.« I referatet fra dette møde er  

 bl.a. anført følgende:
 »Derimod er plejehjemsadministrationen ikke enig i, at J2's øvrige  

 ansættelsesvilkår følger overenskomsten med Dansk Sygeplejeråd, idet  

 Landsforeningen af Forsorgsledere i forbindelse med overenskomstfornyelsen i  

 1985 forhandlede J2's løn med Københavns kommune.
Plejehjemsadministrationen må herefter gå ud fra, at J2 er omfattet af  

 forsorgslederoverenskomsten, når Landsforeningen af Forsorgsledere er  

 pågældendes forhandlingsberettigede organisation.« Der er af klagerne under sagen fremlagt en driftsoverenskomst af 21. marts  

 1978 mellem Københavns kommune og den selvejende institution  

 »Plejecentret Hørgården«.
I dennes § 7 er det bestemt, at  

 »Løn- og andre ansættelsesvilkår for plejehjemmets personale fastsættes  

 i henhold til de bestemmelser, som er fastsat i forhandling mellem Københavns  

 kommune og de organisationer, som har forhandlingsretten for plejehjemmets  

 personale.
En tilsvarende bestemmelse findes ikke i den tidligere  

 driftsoverenskomst af 30. august 1973, som den afløste.
Klagerne har endelig fremlagt fire skrivelser - dateret 10. december 1979,  

 3. oktober 1984, 19. november 1986 og 3. februar 1987 - fra Københavns  

 kommunes plejehjemsadministration til Landsforeningen og to forskellige  

 plejehjemsorganisationer vedrørende tre forskellige forstandere, hvori det  

 forudsættes, at plejehjemsledere aflønnes i henhold til overenskomsten med  

 Landsforeningen af Forsorgsledere i Danmark.
I skrivelsen af 3. oktober 1984  

 anføres det til Landsforeningen, at en plejehjemsleder som en personlig  

 ordning henføres til en angiven lønramme, og derefter, at den pågældende  

 »for så vidt angår løn- og ansættelsesforhold i øvrigt følger  

 overenskomst for forsorgsledere.« Klagerne har til støtte for deres påstand anført, at Københavns kommune  

 ved plejehjemsadministrationens skrivelse af 27. september 1978 til  

 Landsforeningen om, at bestyrelserne for de enkelte institutioner kunne  

 tiltræde de overenskomster, der var indgået mellem Landsforeningen og  

 Kommunernes Landsforening, må anses for at have anerkendt, at kommunen var  

 bundet af denne overenskomst.
Det støttes af, at alle forhandlinger om  

 lønfastsættelser for forstandere er sket på grundlag af overenskomstens  

 lønramme-system, og at plejehjemsadministrationen i sine skrivelser til  

 institutionerne direkte har henvist til at følge overenskomstens bestemmelser  

 vedrørende løn- og ansættelsesvilkår.
Det stemmer godt med, at det i  

 driftsoverenskomsterne for plejehjemmene nu i modsætning til tidligere  

 bestemmes, at løn- og ansættelsesvilkår for personalet fastsættes i henhold  

 til bestemmelserne, fastsat mellem kommunen og organisationerne.
Hvis man  

 ikke vil lægge til grund, at der efter det anførte er fremkommet klare  

 tilkendegivelser fra Københavns kommune om, at overenskomsten er gældende, må  

 det efter klagernes opfattelse i hvert fald antages, at kommunen stiltiende  

 har accepteret, at den anvendes på de pågældende ansættelsesforhold.
Hermed  

 må kommunen være retligt forpligtet af denne.
Måtte det blive antaget, at  

 plejehjemsadministrationen ved sine meddelelser til borgerne er gået ud over  

 sin kompetence ved at gå ind på et område, der henhørte under lønnings- og  

 pensionsdirektoratets saglige område, må kommunen alligevel være bundet, da  

 der er tale om forvaltningsakter, der er begunstigende for adressaterne.
Der  

 kan ikke tillægges den omstændighed betydning for sagen, at forhandlingerne  

 mellem kommunen og landsforeningen er sket på grundlag af bestemmelsen i  

 funktionærlovens § 10. Når der ikke forelå en af parterne underskrevet  

 overenskomst, var det, når det drejede sig om forhandlinger om enkelte  

 forstanderes lønmæssige placering, naturligt at forhandle disse spørgsmål i  

 henhold til denne bestemmelse, men det ændrer intet i den retlige stilling.
Indklagede har til støtte for frifindelsespåstanden anført, at kommunen på  

 intet tidspunkt har givet udtryk for, at man har tiltrådt eller tilsluttet  

 sig overenskomsten eller i øvrigt følt sig retligt forpligtet af den.  

 Tværtimod har kommunen i hvert eneste tilfælde, hvori man fra klagernes side  

 har fremsat anmodning om at indgå overenskomst, afvist kravet.
Det er således  

 sket i skrivelserne af 16. februar 1978 og 19. oktober 1982, og der er klart  

 givet udtryk for afvisning af kravet på møderne den 7. juli 1983 og den 24.  

 oktober 1985. På baggrund af denne afvisning fra indklagedes side af at indgå  

 en overenskomst med Landsforeningen, er det ikke af denne godtgjort, at  

 Københavns kommune skulle have følt sig retligt forpligtet af den mellem  

 andre parter indgåede overenskomst.
Den omstændighed, at man har fulgt  

 overenskomstens retningslinier ved lønfastsættelser, er ikke tilstrækkelig.  

 Landsforeningen har taget kommunens afvisning af at indgå overenskomst til  

 efterretning.
At man i en sag har begæret mægling efter de regler, der findes  

 herom i funktionærloven, viser, at der ikke har bestået nogen overenskomst  

 mellem parterne, der har kunnet danne grundlag for begæring om en mægling.  

 Således har også lønforhandlingerne om enkeltpersoners lønforhold fundet sted  

 med hjemmel i funktionærlovens § 10. Det bestrides, at der kan tillægges det  

 forhold betydning, at plejehjemsadministrationen i nogle tilfælde har henvist  

 institutionerne til at følge de fremgangsmåder, der er anvist i  

 overenskomsten.
Dels henhørte løn- og ansættelsesvilkår under lønnings- og  

 pensionsdirektoratet, hvilket var Landsforeningen bekendt, dels er der - som  

 anført - forskel på på enkeltområder faktisk at følge regler, der er fastlagt  

 i overenskomst for et andet område, og at statuere retlig forpligtelse over  

 for det regelkompleks, hvoraf de enkeltregler, der anvises fulgt -  

 lønrammereglerne - udgør en meget begrænset del.
Klagerne har da også - efter  

 indklagedes opfattelse - gennem årene været ganske klar over og selv givet  

 udtryk for, at der ikke foreslå nogen for området dækkende overenskomst, idet  

 det først ved klagernes advokats skrivelse af 20. marts 1986 er gjort  

 gældende, at der stiltiende var etableret et overenskomstforhold.
Der er  

 reelt tale om en interessekonflikt, hvis løsning må tilvejebringes efter de  

 herom anerkendte arbejdsretlige regler.
 Arbejdsretten skal udtale:
Det må lægges til grund for sagens afgørelse, at Københavns kommune  

 gentagne gange har afvist Landsforeningens krav om indgåelse af overenskomst.  

 Der kan over for dette forhold ikke tillægges den omstændighed , at  

 plejehjemsadministrationen i en række tilfælde har henvist institutionerne  

 til at administrere på tilsvarende måde vedrørende lønmæssige forhold som  

 aftalt mellem andre overenskomstparter, den betydning, at Københavns kommune  

 skulle være retligt forpligtet til at følge en sådan overenskomst.
Herefter  

 vil indklagedes frifindelsespåstand være at tage til følge.
 Klagerne findes at burde betale 2.000 kr i sagsomkostninger til  

 Arbejdsretten.
 T h i k e n d e s f o r r e t :
 Indklagede, Københavns kommune, frifindes for den af klagerne,  

 Funktionærernes og Tjenestemændenes Fællesråd for Landsforeningen af  

 Forsorgsledere i Danmark, nedlagte påstand.
Klagerne betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.83, Knud Illum s.85, K 10.833 (A1986,  

 s.95).
