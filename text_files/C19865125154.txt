 Hermed sendes nogle eksemplarer af direktoratets cirkulære af 18. marts  

 1986 om udgang til indsatte.
1. Cirkulæret, der træder i kraft den 1. maj 1986, er  

 udarbejdet på grundlag af - den af »Arbejdsgruppen vedrørende revision af anordningerne  

 m.v.« i oktober 1984 afgivne indstilling, som ved skrivelse af 16.  

 januar 1985 blev forelagt institutionerne til udtalelse, - en af arbejdsgruppen i august 1985 afgivet supplerende indstilling, der  

 vedlægges. (* 2) Yderligere eksemplarer af de nævnte indstillinger kan rekvireres i  

 direktoratet (lokal 250).
Om ændringerne i forhold til de hidtil gældende regler henvises til  

 vedlagte oversigt.(* 2) 2. De i § 14 nævnte blanketter (udgangsbevis) er under  

 udarbejdelse.
Nærmere meddelelse herom fremkommer senere.
 3. Til cirkulæret bemærkes følgende:
A.
Bemærkninger til enkelte bestemmelser.
 Ad § 2. Kompetencen til at tillade udgang fra lukket anstalt.
For så vidt angår indsatte, der udstår fængsel i 5 år eller derover, men  

 under 8 år, forudsættes det, at særligt tvivlsomme, principielle eller  

 vanskelige sager gøres til genstand for drøftelse på de halvårlige  

 fællesmøder mellem direktoratet og vedkommende anstalt.
Dette vil fx gælde  

 sager, hvor indsatte på gerningstidspunktet ikke var fyldt 18 år.
 Ad § 4, stk. 2. Lovovertrædelser af særlig grov eller professionel  

 karakter.
 Hertil henregnes eksempelvis også pengeskabstyverier med anvendelse af  

 skærebrændere, tyveri, hvor gerningsmanden har været bevæbnet, vedvarende  

 berigelseskriminalitet, der bærer præg af planlægning og er af særlig  

 målrettet karakter, organiseret smugleri og overtrædelse af straffelovens §  

 191.
Ad § 4, stk. 3, 2. pkt.
Sigtelse for kriminalitet under strafudståelsen.
I tilfælde, hvor sigtelsen fører til, at en tilladelse til regelmæssig  

 udgang i henhold til afsnit III nægtes eller tilbagekaldes, opspares udgange,  

 såfremt sigtelsen senere frafaldes, eller der sker frifindelse for den  

 påsigtede kriminalitet.
Afvikling af opsparede udgange kan efter  

 institutionens bestemmelse fx finde sted ved sammenlægning af flere udgange,  

 eventuelt i forbindelse med løsladelsen.
 Ad §§ 5-6. Høring af politiet.
 Hensyn, der bør indgå i overvejelserne.
I de tilfælde, der er nævnt i § 5, stk. 1, nr. 1-3, skal der udvises  

 særlig forsigtighed ved vurderingen af, om fare for misbrug kan antages at  

 foreligge.
Dette indebærer, at den almindelige formodning om, at en person,  

 der opfylder de tidsmæssige betingelser for at få udgang, også regelmæssigt  

 bør have en sådan - medmindre der i det enkelte tilfælde kan anføres  

 modstående hensyn - ikke gælder.
Der må i øvrigt i hvert enkelt tilfælde  

 foretages en konkret vurdering, som tager hensyn til såvel de fordele, der i  

 resocialiseringsmæssig henseende må antages at være forbundet med den  

 pågældendes udgang, som til den risiko, der må antages at foreligge, herunder  

 også en vurdering af hvilken form for kriminalitet, risikoen omfatter.
 Ved denne afvejning kan hensyn tages til varigheden af den resterende  

 opholdstid indtil det forventede løsladelsestidspunkt.
 Endvidere bør der i overvejelserne indgå de hensyn til retsfølelsen, som  

 bestemmelsen i § 10, stk. 4, tilsigter at beskytte.
 I tilfælde, hvor der foreligger en begrundet formodning om, at den  

 pågældende befinder sig i en særlig risikosituation for undvigelse eller  

 udeblivelse på grund af skjult udbytte, forventet vidneindkaldelse m.v., bør  

 dette tillige indgå i vurderingen.
 Høringsformen.
Anstalten udfærdiger og sender det i § 6 nævnte skema med 2 genparter til  

 politiet.
Såfremt det skønnes hensigtsmæssigt, kan yderligere oplysninger ske  

 under vedlæggelse af særlige bilag.
 Politiet tilbagesender skemaet og den ene genpart til institutionen.
 Udgang bør ikke gives, før politiets skriftlige svar er modtaget i  

 institutionen.
 Telefonisk forelæggelse bør alene ske undtagelsesvis, og selv i disse  

 tilfælde bør institutionen anmode politiet om at svare skriftligt.
 Såfremt det skønnes nødvendigt at indhente polititets udtalelse  

 telefonisk, bør den telefoniske kontakt foregå mellem fængselsinspektøren  

 eller vicefængselsinspektøren eller arrestforvareren og det pågældende  

 politimesterembedes ledelse, det vil sige politimesteren, vicepolitimesteren  

 eller dennes stedfortræder.
Medmindre sagen skal forelægges for direktoratet, anfører institutionen  

 sin afgørelse på skemaet og genparten.
Efter udløbet af hver måned indsendes  

 genparten til direktoratet.
 Forelæggelse for direktoratet.
I tilfælde, hvor sagen forelægges for direktoratet, anføres institutionens  

 indstilling på skemaets bagside.
Direktoratet vil samtidig med afgørelsen  

 underrette vedkommende politimester (politidirektøren i København).
 Ad § 5, stk. 5. Udenlandske indsatte, der skal udvises.
 Ved direktoratets skrivelse af 9. januar 1978 blev der forsøgsvis  

 gennemført en lempelse af hidtidig praksis med hensyn til udgang til  

 udenlandske indsatte, der skal udvises.
 Der er senere truffet beslutning om at gøre ordningen permanent.
 Ordningen går ud på følgende:
 Der kan - efter nøje vurdering i hvert enkelt tilfælde - gives tilladelse  

 til udgang med ledsager med henblik på besøg hos nære pårørende her i landet,  

 til hvem forbindelsen er etableret inden strafudståelsen.
 Det forudsættes, at der er aflagt hjembesøg, forinden der træffes  

 afgørelse om eventuel tilladelse til udgang.
Forinden der gives tilladelse til udgang med ledsager, skal der indhentes  

 en udtalelse fra den politimester (politidirektøren i København), der har  

 behandlet straffesagen.
Sådan udtalelse skal også indhentes, forinden der  

 gives tilladelse til udgang i de tilfælde, der er nævnt i § 31, stk. 2, nr.  

 1-3.
 Såfremt der undtagelsesvis senere måtte blive spørgsmål om tilladelse til  

 uledsaget udgang, skal der indhentes en fornyet udtalelse fra politiet.
 Ad § 7. Udgang til udlandet.
 Ved særlige omstændigheder sigtes dels til det forhold, at de pårørende  

 som følge af institutionens beliggenhed tæt ved grænsen ikke sjældent vil  

 have deres bopæl uden for landets grænser, dels til tilfælde, hvor det efter  

 en konkret vurdering skønnes rimeligt at tillade udgang til udlandet, fx i  

 forretningsmæssigt øjemed, hvor der foreligger helt uopsættelige forhold,  

 eller hvor ophold i udlandet indgår som et væsentligt led i behandlingen af  

 den pågældende.
 Ad § 10. Vilkår.
 Såfremt der tilsigtes absolut forbud mod indtagelse af alkohol under  

 udgang, bør der fastsættes vilkår om forbud mod indtagelse af spiritus, idet  

 sædvanligt antabusvilkår ikke i sig selv indebærer et sådant forbud.
 Ad § 12. Nægtelse eller tilbagekaldelse af en udgangstilladelse.
 Tilbagekaldes en udgangstilladelse, vil eventuelt opsparede udgange kunne  

 afholdes, når den indsatte på ny er i et regelmæssigt udgangsforløb.
 Ad § 14. Ved udgang, der ikke skal indberettes til kriminalregisteret, kan  

 benyttes lokalt fremstillede blanketter.
 Ad § 20. Formålet med udstationering.
Såfremt institutionen finder grundlag for, at den indsatte under  

 udstationeringen har ophold i hjemmet, skal spørgsmålet herom forelægges for  

 direktoratet.
Der sigtes herved bl.a. til tilfælde, hvor der kort tid før 2/3  

 af straffen er udstået, på grund af et særligt godt arbejdstilbud, der ellers  

 ville forspildes, eller på grund af påbegyndelse af en uddannelse og  

 uddannelsesstedets beliggenhed, kunne være anledning til løsladelse på prøve  

 i henhold til straffelovens § 38, stk. 2.
 Ad § 23, stk. 2. Godtgørelse under udstationering.
 Udstationerede, der modtager uddannelsesstøtte, der tilsigter at dække den  

 pågældendes leveomkostninger, kan ikke tillige oppebære godtgørelse for tab  

 af arbejdspenge.
 Ad § 25, stk. 1, og § 26, stk. 1. Kravet om en vis opholdstid.
 Afbrydes strafudståelsen af en varetægtsfængsling, bør der ved  

 genoptagelse af strafudståelsen i samme institution ikke stilles krav om, at  

 den indsatte på ny opholder sig 4/7/10 uger i institutionen, før en  

 udgangsansøgning kan realitetsbehandles.
 Ad § 26, stk. 1. 10 uger fra indsættelsen.
 Ved beregning af 10-ugers fristen medregnes et eventuelt forudgående  

 varetægtsophold, såfremt strafudståelsen finder sted i umiddelbar forlængelse  

 heraf.
 Ad § 27, stk. 2. Virkningen af forsinket tilladelse.
 Medfører behandlingen af en høringssag, jf. §§ 5-6, at en tilladelse til  

 udgang fra åben anstalt forsinkes, regnes tilladelsen som givet ved udløbet  

 af fristen i henhold til § 25.
 Ad § 27, stk. 3. Afrejsetidspunkter.
 Der tages forbehold om ændring af ordningen som følge af gennemførelsen af  

 forslagene i betænkningen fra udvalget vedrørende beskæftigelsen af de  

 indsatte i kriminalforsorgens institutioner.
 Ad § 27, stk. 4. Opsparing af udgange.
De for weekend-udgang fastlagte tidspunkter for afrejse og hjemkomst  

 finder tilsvarende anvendelse ved sammenlægning af udgange.
Eksempelvis vil  

 en udgang, der består af to sammenlagte weekend-udgange, kunne gives fra  

 onsdag kl. 16.00 til søndag kl. 21.00.
 Ad § 31, stk. 1. Nærstående personer.
 Ved »nærstående personer« forstås ægtefælle, samlever, børn,  

 børnebørn, forældre, søskende, bedsteforældre, oldeforældre og andre  

 personer, til hvem der er en tilknytning, der kan sidestilles med  

 familiebånd.
 Ad § 31, stk. 2. Vigtige familiebegivenheder.
 Ved »vigtige familiebegivenheder« forstås barnedåb,  

 konfirmation, bryllup, sølv- og guldbryllup, runde fødselsdage (50, 60, 70,  

 75 etc.), eget barns fødsel og andre lignende begivenheder.
 Ad § 41. Varetægtsarrestanter.
 Med udtrykket »den fornødne tillempning« sigtes til, at de  

 tidsmæssige betingelser, der har sammenhæng med en vis straffetid, ikke uden  

 videre kan overføres på varetægtsarrestanter.
B.
Indstillinger m.v. til direktoratet.
 Indstillinger til direktoratet om udgang indsendes med en genpart.
C.
Følgende bestemmelser ophæves:
 Direktoratets skrivelse af 9. januar 1978 om udgang til udenlandske  

 indsatte, der skal udvises.
 Direktoratets cirkulærskrivelse af 28. juli 1980 vedrørende udgang for  

 grupper af indsatte.
 Direktoratets skrivelse af 16. juni 1981 vedrørende fravigelse af de  

 tidsmæssige betingelser for udgang i henhold til udgangscirkulærets afsnit  

 III.
 Direktoratets skrivelse af 10. juli 1985 om fremgangsmåden ved høring af  

 politiet.
 E.B.
J.
Waagensen Til kriminalforsorgens anstalter, arrestinspektørerne og politiet.
