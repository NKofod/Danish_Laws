En til Danmark fuldt skattepligtig og bosiddende person erhvervede  

 aktierne i et finsk selskab.
Selskabet var et holdingselskab, hvori der ikke  

 blev taget daglige/løbende ledelsesbeslutninger.
Selskabet blev anset for at være fuldt skattepligtig til Danmark efter  

 selskabsskattelovens § 1, stk. 6 idet ledelsen fandtes at have sæde i  

 Danmark.
Der blev lagt vægt på, at selskabets aktionær var bosiddende i og  

 fuldt skattepligtig til Danmark, og at alle betydende ledelsesmæssige  

 dispositioner ville finde sted i Danmark.
Skattepligten indtrådte på  

 erhvervelsestidspunktet for aktierne.
Spørgsmål 1. Er et finsk selskab A omfattet af bestemmelserne i selskabsskattelovens  

 § 1, stk. 6? 2. Svarer definitionen af begrebet »ledelsens sæde« i  

 selskabsskattelovens § 1, stk. 6 til definitionen af ledelsens sæde i artikel  

 4, stk. 3 i den nordiske dobbeltbeskatningsoverenskomst, således at de finske  

 skattemyndigheder kan forventes umiddelbart at acceptere, at den fulde  

 skattepligt til Finland er ophørt, hvis spørgsmål 1 besvares bekræftende? 3. Såfremt spørgsmål 1 besvares bekræftende, bedes Ligningsrådet  

 tilkendegive, om A er omfattet af selskabsskattelovens § 1, stk. 6 allerede  

 med virkning fra 21. november 1996, hvor aktierne blev erhvervet af person P.
 4. Såfremt spørgsmål 3 besvares bekræftende, bedes Ligningsrådet  

 tilkendegive, om det kan accepteres, at A første gang indgiver selvangivelse  

 til de danske skattemyndigheder for indkomståret 1997 for perioden 29.  

 november 1996 til 31. december 1997.
Svar Ad 1: Ja Ad 2: Begrebet »ledelsens sæde« i selskabsskattelovens § 1, stk.  

 6 har samme indhold som »ledelsens sæde« i art 4, stk. 3 i den  

 nordiske dobbeltbeskatningsoverenskomst.
Ligningsrådet kan ikke udtale sig  

 om, hvilken bedømmelse de finske skattemyndigheder vil anlægge vedrørende  

 selskabets skattepligtsforhold.
 Ad 3: Ja, jf. selskabsskattelovens § 4, stk. 3.
Ad 4: Den første indkomstperiode, efter at selskabet er blevet  

 hjemmehørende her i landet, kan udgøre op til 18 måneder.
Selskabets første  

 selvangivelse til de danske skattemyndigheder skal derfor omfatte perioden  

 fra skattepligtens indtræden til 31. december 1997.
Sagsfremstilling og begrundelse P, der er japansk statsborger, bosiddende i Y-kommune og fuldt  

 skattepligtig til Danmark, havde den 21. november 1996 erhvervet samtlige  

 aktier i det finsk indregistrerede selskab, A Ab, fra en i Finland bosiddende  

 person med virkning fra den 28. november 1996.
Det finske selskab ejer 25% af aktierne i det danske selskab B A/S, hvori  

 P i forvejen var hovedaktionær, idet han ejer 51,1% af aktierne dels direkte  

 og dels indirekte gennem det 100% ejede danske selskab C ApS.
Udover aktierne  

 i det danske selskab havde det finske selskab alene aktiver bestående i en  

 kontantbeholdning.
B A/S driver rejsebureauvirksomhed.
Der er ikke aktuelle planer om at  

 lægge egentlige aktiviteter ind i A Ab, idet aktiviteterne udøves dels i B  

 A/S og dels i dettes finske datterselskab D Ab.
Revisor har telefonisk  

 oplyst, at koncernens rejsebureauvirksomhed organisatorisk er opbygget  

 således, at B A/S er det største og centrale rejsebureau med datterselskaber  

 i en række andre europæiske lande, herunder Finland.
Der er i B A/S  

 beskæftiget ca. 150 personer, medens der er ca. 10 personer ansat i det  

 finske datterselskab D Ab.
A Ab er således et rent holdingselskab, hvori der ikke tages  

 daglige/løbende ledelsesbeslutninger.
Selskabets bestyrelse består af P samt  

 den finske direktør i D Ab, idet de finske selskabsregler kræver, at mindst  

 halvdelen af bestyrelsesmedlemmerne skal være EU-borgere.
Der er efter det  

 oplyste ikke ansat en direktør i A Ab.
 Der har efter det oplyste ikke været afholdt bestyrelsesmøder i A Ab siden  

 P's køb af selskabet, og selskabets ordinære generalforsamling, hvor  

 årsregnskabet for 1996 blev godkendt, er efter det oplyste afholdt  

 telefonisk, hvorefter dokumenterne efterfølgende er rundsendt til  

 bestyrelsesmedlemmerne til underskrift.
Y-kommunes skatteafdeling udtaler, at der må lægges vægt på, at selskabets  

 aktionær er bosiddende og fuldt skattepligtig til Danmark, og at den faktiske  

 administration af koncernen må vurderes at finde sted i Danmark.
Alle  

 betydende ledelsesmæssige dispositioner vil således finde sted her i landet,  

 hvorfor skatteafdelingen finder, at selskabets ledelse har sæde i Danmark.
Told- og skatteregionen er enig heri, idet selskabets virksomhed er af en  

 karakter, hvor der ikke er en faktisk daglig ledelse, fordi selskabets eneste  

 aktivitet er at besidde aktier i et andet selskab.
Efter beskrivelsen af,  

 hvor de ledelsesmæssige beslutninger vedrørende holdingselskabet træffes, må  

 ledelsen anses for at være beliggende her i landet.
Selskabet vil herefter  

 være fuldt skattepligtigt efter selskabsskattelovens § 1, stk. 6.
 Artikel 4, stk. 3 i den nordiske dobbeltbeskatningsoverenskomst er  

 sålydende:
»Såfremt en ikke-fysisk person efter bestemmelserne i stk. 1 er  

 hjemmehørende i flere kontraherende stater, skal den anses for at være  

 hjemmehørende i den stat, i hvilken dens virkelige ledelse har sit  

 sæde.« Kommunens skatteafdeling og told- og skatteregionen er enige om, at  

 begrebet »ledelsens sæde« har samme indhold i overenskomsten og i  

 selskabsskattelovens § 1, stk. 6.
Skattepligten i Danmark indtræder iflg. selskabsskattelovens § 4, stk. 3  

 på det tidspunkt, hvor selskabet bliver hjemmehørende her i landet.
Efter  

 skatteafdelingens og regionens opfattelse må selskabet anses at være blevet  

 hjemmehørende her på tidspunktet for P's erhvervelse af aktierne, hvorfor  

 spørgsmål 3 kan besvares bekræftende.
Skatteansættelsen for et selskab, der bliver hjemmehørende i Danmark efter  

 selskabsskattelovens § 1, stk. 6, finder første gang sted for det indkomstår,  

 som den første indkomstperiode udgør eller træder i stedet for, uden hensyn  

 til dennes længde.
Den første indkomstperiode kan udgøre op til 18 måneder.
 Spørgsmål 4 indstilles herefter besvaret med, at den første selvangivelse,  

 der skal indgives til de danske skattemyndigheder, kan omfatte perioden fra  

 skattepligtens indtræden til 31. december 1997.
