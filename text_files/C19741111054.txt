A.
I forbindelse med indbringelse til politistationen af personer, der  

 sigtes for spirituskørsel (overtrædelse af færdselslovens § 16, stk. 1)  

 opstår spørgsmålet om, hvornår og hvorlænge tilbageholdelse kan og bør ske af  

 efterforskningsmæssige grunde.
a.
Tilbageholdelse vil normalt kunne ske, indtil sigtede er underkastet  

 spiritusprøve (klinisk prøve). Hjemmelen herfor indeholdes i færdselslovens §  

 16, stk. 4.
Vanskeligheder ved navnlig i aften- og nattetimer at få fat i en  

 kvalificeret læge til foretagelse af spiritusprøve kan medføre, at der vil  

 medgå mere tid end normalt (1-2 timer), inden prøven kan påbegyndes.
Dette  

 kan, når det, f.eks. ud fra alcotest skønnes tvivlsomt, om overtrædelse af  

 færdselslovens § 16, stk. 1, foreligger, medføre, at sigtede må løslades uden  

 foretagelse af egentlig spiritusprøve.
Inden løsladelse bør der i sådanne  

 tilfælde, dersom dette ikke er sket, altid foretages alcotest, og dersom  

 denne har givet positivt resultat, bør blodprøve søges foranlediget foretaget  

 på nærmeste hospital.
 Der vil til dette formål overfor sundhedsstyrelsen blive rejst spørgsmål  

 om at pålægge sygehusene at medvirke ved blodprøveudtagelse, i alt fald i  

 tilfælde, hvor sigtede er indforstået hermed.
b.
Tilbageholdelse - udover den fornødne tid til foretagelse af  

 spiritusprøve - jfr. under a - af hensyn til afhøring af sigtede.
 Det tidsrum, som går fra sigtedes indbringelse til politistationen til  

 påbegyndelsen af spiritusprøve, bør så vidt muligt udnyttes til afhøring af  

 sigtede, når denne er i stand til at afgive forklaring, jfr. nedenfor.
Tilbageholdelse af sigtede efter foretagelse af spiritusprøve for at  

 foretage eller afslutte afhøring af ham vil ud fra et politimæssigt synspunkt  

 være meget ønskeligt af hensyn til sagens fremme.
Dette gælder navnlig, hvor  

 sigtede ikke er en i politikredsen fastboende person, således at en senere  

 afhøring må ske i anden politikreds eller vil kunne gøre eftersøgning  

 nødvendig.
Disse hensyn giver imidlertid ikke fornødent grundlag for fortsat  

 tilbageholdelse mod hans ønske.
Såfremt sigtede ikke skønnes tilstrækkeligt  

 ædru til at afgive forklaring (både egnethed til at afgive en fornuftig  

 forklaring og evne til at varetage sine processuelle rettigheder må spille en  

 rolle ved vurderingen heraf, men egnetheden udelukkes ikke uden videre ved en  

 påvirkethedsgrad, der er højere end let påvirket), er der heller ikke heri  

 tilstrækkelig begrundelse for tilbageholdelse, indtil spirituspåvirkningen er  

 aftaget, ligeså lidt som sigtedes nægtelse af at afgive forklaring i sig selv  

 vil kunne begrunde en tilbageholdelse.
 Kun i tilfælde, hvor hensynet til sagens opklaring gør det nødvendigt at  

 sikre hans foreløbige tilstedeværelse eller hindre hans samkvem med andre,  

 jfr. nedenfor under c., kan sigtede tilbageholdes mod sin vilje.
Derimod kan indsættelse i detentionen være motiveret, hvis sigtede ved  

 løsladelse må befrygtes at kunne blive til fare for sig selv eller andre.  

 Skønnet herover må udøves både på grundlag af udfaldet af den kliniske prøve  

 (karakteriseres sigtede som påvirket i højere grad end let påvirket, vil  

 dette indicere, at sikkerhedsproblemet kan blive aktuelt) og ved et motiveret  

 politimæssigt skøn over sigtedes »farlighed«.
Dersom sigtede på  

 betryggende måde uden væsentligt besvær eller udgifter for politiet kan  

 bringes til sit hjem og ønsker dette, bør hensættelse i dentention undgås, og  

 afhøring dermed udsættes.
c.
Tilbageholdelse efter spiritusprøve af hensyn til bevissikring.
Grundlaget for domfældelse og reaktionsvalget i sager om spirituskørsel  

 efter færdselslovens § 16 er i de typiske tilfælde blodprøven, den kliniske  

 prøve og oplysninger om sigtedes kørsel.
Oplysninger om det forudgående  

 spiritusforbrug er i de fleste tilfælde uden væsentlig betydning for  

 bedømmelsen af forholdet, og da bevisværdien af sådanne oplysninger i  

 almindelighed er ringe, vil der i reglen ikke være anledning til at sætte ind  

 med en nærmere undersøgelse til kontrol af sigtedes oplysninger herom.
Hvis  

 blodprøve ikke foreligger, bør undersøgelse til konstatering af forbruget og  

 dets tidsmæssige fordeling derimod foretages.
Der vil ligeledes være  

 anledning til sådanne undersøgelser, hvis en blodprøve ikke giver grundlag  

 for at sikre slutninger om tilstanden på kørselstiden.
Dette vil ofte være  

 tilfældet i de under 1. - 4. omtalte situationer.
1. Hvis sigtede kort før kørslen har indtaget alkohol,  

 kan tilstanden ved kørslen have afveget fra tilstanden ved den kliniske  

 undersøgelse og udtagelsen af blodprøven, fordi alkoholen ikke har været  

 opsuget på kørselstiden.
Hvis sigtede hævder, at han indenfor den sidste time  

 før kørslen har indtaget et kvantum alkohol, der er så betydeligt, at  

 tilstanden på kørselstiden kan have afveget væsentligt fra tilstanden på  

 undersøgelsestiden, bør sigtedes forklaring om forbruget og navnlig den  

 sidste del heraf søges kontrolleret ved vidneafhøring.
2. Hvis sigtede hævder, at han har drukket spiritus  

 efter kørslen, men inden undersøgelsen, er det af afgørende betydning at  

 konstatere, om efterfølgende forbrug kan antages at have fundet sted.
En  

 forklaring herom bør derfor søges kontrolleret og størrelsen af den  

 tidsmæssige fordeling af et evt. forbrug søges fastlagt.
3. Hvis der er forløbet lang tid - mere end 3-4 timer  

 - mellem kørslens afslutning og lægeundersøgelsen vil den kliniske prøve og  

 blodprøven på grund af den usikkerhed, som er knyttet til tilbageregningen,  

 indeholde en mindre sikker vejledning om tilstanden på kørselstiden.
I  

 tilfælde, hvor den kliniske prøve falder ud til ikke påvirket eller ikke  

 sikkert påvirket, bør oplysninger om forbruget og dets tidsmæssige placering  

 søges fastlagt ved vidneafhøring.
 4. Hvis der er mulighed for, at sigtedes tilstand ved  

 den kliniske undersøgelse - og på kørselstidspunktet - helt eller delvis  

 skyldes medicinpåvirkethed, er det af væsentlig betydning at fastlægge  

 spriritusforbruget og et eventuelt medicinmisbrug.
 Hvis sigtede er taget på hjulene, vil de under 2. og 3. nævnte behov for  

 nærmere undersøgelse normalt ikke være til stede.
 Hvis der er vægtige indicier for spirituspåvirkethed på kørselstiden ved  

 oplysninger om sigtedes adfærd under eller i forbindelse med kørslen vil de  

 under 1. - 3. nævnte behov for nærmere undersøgelse normalt ikke være til  

 stede.
I tilfælde, hvor en nærmere undersøgelse med hensyn til  

 spirituspåvirkethed således er påkrævet, og hvor den ikke har kunnet ske  

 inden spiritusprøve og afhøring af sigtede er afsluttet, må det - hvis  

 anbringelse i detentionen ikke er nødvendig af sikkerhedsmæssige grunde -  

 bero på et skøn over, om sigtede kan antages at have mulighed for og vilje  

 til at påvirke vidner eller på anden måde modvirke undersøgelsen, om  

 efterforskningshensyn gør det nødvendigt at sikre hans foreløbige  

 tilstedeværelse eller at hindre hans samkvem med andre.
Sandsynligheden for,  

 at en sigtet vil søge at påvirke restaurationspersonale til at afgive urigtig  

 forklaring er i almindelighed næppe stor og vil derfor kun undtagelsesvis  

 kunne motivere hans tilbageholdelse.
 Angår sagen tillige uagtsomt manddrab eller betydelig legemsskade, vil der  

 ofte være behov for en mere indgående undersøgelse både med hensyn til  

 spiritusforbruget og med hensyn til kørselsforløbet, og  

 efterforskningsmæssige hensyn vil derfor i videre omfang kunne motivere en  

 tilbageholdelse.
B.
Hvis sigtedes tilstand er således, at sikkerhedsmæssige hensyn  

 motiverer detentionsanbringelse, hensættes han i detentionen.
I andre  

 tilfælde effektueres anholdelsen som for andre anholdte.
Anbringes disse på  

 grund af lokale- og personaleforholdene i detentionen, kan også disse  

 anholdte hensættes i detentionen.
Der vil også kunne tages hensyn til ønsker  

 fra sigtede om at komme til at ligge ned.
Anbringelse i detentionslokaler  

 sammen med drukne og derangerede detentionsgæster må ikke ske, medmindre  

 sigtede selv befinder sig i en tilsvarende tilstand.
