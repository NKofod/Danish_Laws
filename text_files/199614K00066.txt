Nr BTL 66 Betænkning over Forslag til lov om ændring af lov om arbejdsmarkedsfonde  

 og kildeskatteloven (Ændring af reglerne om opkrævning m.v. af arbejdsgiveres  

 eget bidrag, genoptagelse og modregning m.v. samt arbejdsmarkedsfondenes  

 finansiering m.v.)   

 Nr L 66 1996-97, 1. samling Afgivet af Skatteudvalget Afgivet: 19961115 Udvalget har behandlet lovforslaget i et møde og har herunder stillet spørgsmål til skatteministeren, som denne besvarer skriftligt inden 2. behandling.
 Endvidere har udvalget modtaget en skriftlig henvendelse fra Finansrådet.
 Herefter indstiller et mindretal (Venstres, Det Konservative  

 Folkepartis og Fremskridtspartiets medlemmer af udvalget) lovforslaget til  

forkastelse ved 3. behandling.
Et mindretal inden for mindretallet (Fremskridtspartiets medlem af  

 udvalget) bemærker, at det er Fremskridtspartiets opfattelse, at  

 arbejdsmarkedsfondene aldrig burde have været etableret i deres nuværende  

 form.
Det var en fejl at lave tre fonde.
Aktiveringsfonden er aldeles  

 nyttesløs og bør helt nedlægges.
Sygedagpengefonden skal have bidrag fra  

 lønmodtagere og arbejdsgivere, der afspejler sygeligheden inden for det  

 pågældende fagområde.
Også Dagpengefonden skal have anden opbygning.
Fondene  

 skal være selvstændige enheder, der ikke bliver »fodret« med  

 bruttoskat, men hvortil alle lønmodtagere betaler et variabelt bidrag.  

 Bidraget skal udmåles for hvert fag og afspejle ledigheden inden for området.
Regeringens løfte om, at fald i ledigheden vil udløse lavere bruttoskat,  

 er blevet gjort til skamme.
Det første løftebrud var, da finansministeren  

 meddelte, at fondene skulle ses under et, hvorved Dagpengefondens midler  

 f.eks. kan bruges til aktivering m.v.
Det andet løftebrud er kommet nu, hvor  

 ledigheden efter regeringens udsagn er faldet.
I stedet for at sænke  

 bruttoskatten i 1997 vil den stige fra 7,9 til 8,0 pct.
Det vender  

 Fremskridtspartiet sig imod.
Nærværende lovforslag er med til at cementere fondene yderligere, ligesom  

 lovforslaget gennem en række omposteringer, der kaldes tekniske, er med til  

 at styrke statens position og svække borgere og virksomheder.
Forslaget  

 betyder desuden, at der bliver opkrævet ca. 610 mio. kr. ekstra (eller med  

 skatteministerens ordvalg - undgår provenutab). Fremskridtspartiet mener,  

 provenutabet burde realiseres, og at det skal være betydeligt større end de  

 610 mio. kr., som følger af faldende ledighed.
Ministeren påstår desuden, at  

 lovforslaget ikke har nogen erhvervsøkonomiske konsekvenser - det er direkte  

 forkert, men vidner om den teoretiske verden, ministeren og regeringen  

 befinder sig i.
Selvfølgelig vil 610 mio. kr. kunne mærkes for dansk  

 erhvervsliv.
Desuden skal ministeren bruge flere ressourcer på nyt edb-udstyr m.v.
Alt  

 i alt er der kun argumenter for at stemme imod lovforslaget.
 Et andet mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) indstiller lovforslaget til  

vedtagelse uændret.
 Et tredje mindretal (Socialistisk Folkepartis medlem af udvalget)  

 vil redegøre for sin stilling til lovforslaget ved 3. behandling.
 Et fjerde mindretal (Enhedslistens medlem af udvalget) vil redegøre  

 for sin stilling til lovforslaget ved 3. behandling.
Jacob Buksti (S) nfmd.
Lis Greibe (S) Susanne Fast Jensen (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget skriftlige henvendelser fra  

 Assurandør-Societetet og De Danske Landboforeninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse uændret.
 Et mindretal (Venstres, Det Konservative Folkepartis og  

 Fremskridtspartiets medlemmer af udvalget) indstiller lovforslaget til  

forkastelse.
Et flertal inden for mindretallet (Venstres og Det Konservative  

 Folkepartis medlemmer af udvalget) bemærker, at da regeringen i 1993  

 gennemførte skattereformen, var løfterne ikke til at tage fejl af.  

 Arbejdsmarkedsbidraget ville falde, såfremt ledigheden faldt (økonomiminister  

 Marianne Jelved den 30. maj 1993). Regeringen løber nu fra disse løfter, og  

 arbejdsmarkedsbidraget er blevet en bruttoskat, der ikke har noget at gøre  

 med udgifterne til dagpenge, sygedagpenge og aktivering af ledige.
Der er  

 således tale om en ny skatteskrue.
De øremærkede arbejdsmarkedsbidrag fra  

 arbejdsgiverne trækkes nu af fondene og tjener ikke længere de oprindelige  

 formål.
Således trækkes nu 9 mia. kr. ud, heraf 1 mia. kr. til kommunal  

 aktivering, hvilket aldrig har været hensigten.
Venstre og Det Konservative Folkeparti tager afstand fra den yderligere  

 stigning i skatten på 610 mio. kr.
Finanspolitiske indgreb skal ske ved  

 besparelser i den offentlige sektor og ikke ved at indføre nye skatter.
Jacob Buksti (S) nfmd.
Steen Jønsson (S) Susanne Fast Jensen (S)  

 Anna-Marie Hansen (S) Per Kaalund (S) Jes Lunde (SF) Elisabeth Arnold (RV)  

 Frank Aaen (EL) Sonja Albrink (CD) Peter Brixtofte (V) Svend Aage Jensby (V)  

 Charlotte Antonsen (V) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Dansk Folkeparti havde ikke medlemmer i udvalget.
