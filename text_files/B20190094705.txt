Bekendtgørelse om kommunalbestyrelsernes kortlægning af potentielt ammoniakfølsom natur I medfør af § 7 og § 68, stk. 1, i lov om naturbeskyttelse, jf. lovbekendtgørelse nr. 240 af 13. marts 2019, og tekstanmærkning nr. 106, stk. 1, ad 24.51.01. til § 24 på finansloven for 2019, fastsættes:
 § 1. Bekendtgørelsen fastsætter regler for kommunalbestyrelsernes varetagelse af kortlægning af potentielt ammoniakfølsom natur for så vidt angår det antal arealer og den tilskudsramme, der fremgår af bilag 1.
 § 2. Kommunalbestyrelserne skal kortlægge mindst det antal arealer, som fremgår af måltallene i bilag 1.
 Stk. 2. Et areal anses for at være kortlagt, hvis der er foretaget en dataindlevering til Naturdatabasen i Danmarks Miljøportal, som lever op til kriterierne i denne bekendtgørelse og er offentliggjort i overensstemmelse med § 6.
Stk. 3. Arealer, som på baggrund af registreringsoplysningerne til rådighed ved udvælgelsen opfylder kriterierne i § 3, stk. 1 eller stk. 2, men hvis fysiske tilstand på besigtigelsestidspunktet viser sig at afvige herfra, således at arealerne ikke opfylder kriterierne i § 3, stk. 1, nr. 1, kan medtælles i opfyldelsen af måltallet.
Et sådant areal anses for at være kortlagt, når der er foretaget en dataindlevering til Naturdatabasen, som er offentliggjort i overensstemmelse med § 6, og arealets tidligere registrering er oplyst til Miljøstyrelsen i overensstemmelse med § 7, stk. 5.
§ 3. Arealer til kortlægning, jf. § 1, udvælges inden for den pulje, der fremgår af kortlaget med titlen Kategori 3-arealer inden for 1000 meter omkring større husdyrbrug, som Miljøstyrelsen gør tilgængeligt for kommunerne på Miljø- og Fødevareministeriets hjemmeside.
Arealerne i kortlaget er udvalgt, efter følgende kriterier:
 1) Arealet er omfattet af § 2, stk. 1, nr. 3, litra a, b eller c i bekendtgørelse om godkendelse og tilladelse m.v. af husdyrbrug.
 2) Arealet ligger i en afstand af højst 1.000 m til husdyranlæg, der i det centrale husdyrregister er registreret med en produktionsstørrelse svarende til mindst 25DE pelsdyr eller 75DE øvrige dyr, eller som er godkendt til at etablere eller udvide husdyrproduktionen til en størrelse, der svarer til ovennævnte produktionsstørrelse.
 Stk. 2. Har kommunen nyere eller mere præcise oplysninger om beliggenheden af husdyranlæg, der opfylder kriterierne for produktionsstørrelse nævnt i § 3, stk. 1, nr. 2 eller om arealer, der opfylder § 3, stk. 1, nr. 1 og 2, kan disse lægges til grund for udvælgelsen af arealer til kortlægning, idet Miljøstyrelsen forudgående orienteres herom.
 Stk. 3. Kommunalbestyrelsen kan beslutte ikke at udvælge arealer til kortlægning fra puljen, jf. § 3, stk. 1, hvor der er foretaget kortlægning ved besigtigelse efter 1. januar 2015. Hvis antallet af ikke-kortlagte arealer, der opfylder kriterierne i § 3, stk. 1, som følge heraf er lavere end måltallet i bilag 1, kan kommunalbestyrelsen udvælge de resterende arealer til kortlægning ud fra nedenstående prioriterede kriterier, idet Miljøstyrelsen forudgående orienteres herom:
1) Arealet er registreret som beskyttet eng og ligger i en afstand af højst 1.000 m til husdyranlæg, der i det centrale husdyrregister er registreret med en produktionsstørrelse svarende til mindst 25DE pelsdyr eller 75DE øvrige dyr, eller som er godkendt til at etablere eller udvide husdyrproduktionen til en størrelse, der svarer til ovennævnte produktionsstørrelse.
Arealer, der opfylder dette kriterium, findes i kortlaget med titlen § 3 enge inden for 1000 meter omkring større husdyrbrug.
2) Arealet er hede, mose eller overdrev omfattet af kriterierne i § 3, stk. 1, nr. 1, og ligger i en afstand af mere end 1.000 m til husdyranlæg, der i det centrale husdyrregister er registreret med en produktionsstørrelse svarende til mindst 25DE pelsdyr eller 75DE øvrige dyr, eller som er godkendt til at etablere eller udvide husdyrproduktionen til en størrelse, der svarer til ovennævnte produktionsstørrelse.
Arealer, der opfylder dette kriterium, findes i kortlaget med titlen Kategori 3-arealer uden for 1000 meter omkring større husdyrbrug.
 § 4. Kortlægningen skal foregå ved besigtigelse ifølge retningslinjerne i Teknisk anvisning til besigtigelse af naturarealer omfattet af naturbeskyttelseslovens § 3 mv., omfatte udvidet registrering og benytte de tilknyttede feltskemaer.
 Stk. 2. Besigtigelsen skal foregå i feltsæsonen, startende ved når planterne er i tydelig opvækst og sluttende ved deres nedvisning.
 § 5. Kommunalbestyrelsernes kortlægning skal færdiggøres i 2019.
 § 6. Kortlægningsdata skal indleveres til Naturdatabasen i Danmarks Miljøportal og offentliggøres her senest 22. november 2019.
 § 7. Kommunalbestyrelserne modtager tilskud i medfør af denne bekendtgørelse i overensstemmelse med fordelingsnøglen i bilag 1, hvis måltallet og de øvrige betingelser i bekendtgørelsen er opfyldt.
 Stk. 2. Kommunalbestyrelser, der skal modtage kompensation i overensstemmelse med bilag 1, skal give Miljøstyrelsen følgende oplysninger: Tilskudsmodtager, fysisk adresse, e-mailadresse, kontaktperson og CVR-nummer.
 Stk. 3. Kommunalbestyrelsen meddeles tilsagn om tilskud for den kortlægning, der skal foretages, jf. bilag 1.
Stk. 4. Udbetaling af tilskud er betinget af, at kommunalbestyrelsen fremlægger fornøden dokumentation, jf. § 7, stk. 5, for opfyldelse af de i denne bekendtgørelse fastsatte kriterier.
Miljøstyrelsen træffer afgørelse herom.
Tilsagn om tilskud kan bortfalde, hvis kommunalbestyrelsen ikke har opfyldt vilkårene for tilsagnet.
Stk. 5. Senest 31. oktober 2019 skal kommunalbestyrelsen tilsende Miljøstyrelsen en tro-og-love-erklæring, hvoraf antallet af arealer kortlagt i medfør af denne bekendtgørelse fremgår.
Når erklæringen er modtaget af Miljøstyrelsen, udbetales tilskud for kortlægningen med det beløb, som kommunalbestyrelsen forudgående har modtaget tilsagn om.
Senest 22. november 2019, skal kommunalbestyrelsen tilsende Miljøstyrelsen et dataudtræk fra Naturdatabasen, hvoraf de i medfør af denne bekendtgørelse kortlagte arealer fremgår.
I de tilfælde, hvor kommunalbestyrelsen har foretaget kortlægninger i medfør af § 2, stk. 3 eller § 3, stk. 2 eller stk. 3, suppleres dataudtrækket med en redegørelse for, at kortlægningen lever op til de i denne bekendtgørelse fastsatte kriterier.
 § 8. Miljøstyrelsen kan i særlige tilfælde dispensere fra reglerne i denne bekendtgørelse.
 § 9. Bekendtgørelsen træder i kraft den 15. september 2019.
 Stk. 2 Bekendtgørelsen ophæves den 1. januar 2021, medmindre andet bestemmes inden denne dato.
 Stk. 3 Bekendtgørelse nr. 292 af 17. april 2018 om kommunalbestyrelsernes kortlægning af potentielt ammoniakfølsom natur ophæves.
Miljø- og Fødevareministeriet, den 13. september 2019 Lea Wermelin / Christian Bruhn Rieper Bilag 1 Bekendtgørelse om kommunalbestyrelsernes kortlægning af potentielt ammoniakfølsom natur Måltal angiver det antal arealer, den enkelte kommunalbestyrelse skal kortlægge for at modtage det tilskudsbeløb, der fremgår af yderste højre kolonne.
