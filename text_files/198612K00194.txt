Nr LSF 194 Forslag til Lov om afgift på offentlig omsætning af bildende kunst Fremsat af Bernhard Baunsgaard (RV) Bilgrav-Nielsen (RV) Lone Dybkjær (RV)  

 Niels Helveg Petersen (RV) den 12. februar 1987 Ingen § 1. Ved al offentlig omsætning af bildende kunst af dansk eller fremmed oprindelse skal køberen i tillæg til købesummen betale en afgift på 3 pct. af denne.
Stk. 2. Kunstneres salg af egne kunstværker medfører ikke pligt til at svare afgift.
Stk. 3. For museers køb af bildende kunst finder tilsvarende regler anvendelse, som gælder for merværdiafgift, jf. de regler, der er fastsat i henhold til § 39 b i lov om almindelig omsætningsafgift (merværdiafgift).
 § 2. Ved bildende kunst forstås i denne lov:
1) malerier, herunder originale kunstværker udført i oliefarver, tempera, akvarel, gouache, pastel og ethvert andet teknisk materiale, herunder tekstiler, 2) skulpturer, herunder kunstværker i signeret original, afstøbninger eller kopier i bronce, gips, terrakotta, ler og ethvert andet støbemateriale, endvidere originale signerede kunstværker eller signerede kopier i sten, marmor, træ og ethvert andet materiale, 3) tegnekunst, signeret af kunstneren, herunder håndtegninger i blyant, blæk, tusch, kridt, kul og ethvert andet materiale, endvidere alle former for grafik, litografier, kobbertryk, ætsninger og raderinger, træsnit og grafik i ethvert andet materiale.
§ 3. Indbetaling af afgiften sker sammen med indbetaling af almindelig omsætningsafgift (merværdiafgift) ved handel, og det indkomne beløb overføres hvert år pr. 31. december til det i § 4 nævnte udvalg.
Med hensyn til reglerne for opkrævning af afgiften og retsvirkninger i øvrigt gælder der tilsvarende regler som for merværdiafgift, dog opkræves afgiften også ved udlændinges køb af kunstværker omfattet af loven.
§ 4. De indbetalte afgifter fordeles af et af ministeren for kulturelle anliggender nedsat udvalg.
Stk. 2. Af den samlede afgiftssum udbetales forlods det beløb, der stilles krav om efter reglerne i § 25 a i lov om ophavsretten til litterære og kunstneriske værker.
Stk. 3. Det afgiftsbeløb, der ikke udbetales i henhold til stk. 2, anvendes efter ministeren for kulturelle anliggenders bestemmelse dels til støtte for unge kunstnere, dels til danske museers køb af dansk nutidskunst.
Stk. 4. Ministeren for kulturelle anliggender fastsætter nærmere regler for udvalgets arbejde.
§ 5. Med bøde straffes den, som forsætligt eller groft uagtsomt undlader at indbetale afgiften som foreskrevet i denne lov.
BEMÆRKNINGER TIL LOVFORSLAGET ALMINDELIGE BEMÆRKNINGER Ved dette lovforslag foreslås indført en afgift på al offentlig omsætning af bildende kunst bortset fra enkelte undtagelser.
Baggrunden herfor er et ønske om at styrke den bildende kunst ved at skaffe flere penge både til arbejdslegater og til danske museers opkøb af nutidskunst.
BEMÆRKNINGER TIL DE ENKELTE PARAGRAFFER AD § 1 Den i stk. 2 nævnte undtagelse svarer stort set til momslovens § 3, stk. 5. Dog er f.eks. billedvævninger ikke omfattet af momslovens undtagelsesbestemmelse.
For så vidt angår de i stk. 3 nævnte regler findes de p.t. i bekendtgørelse nr. 306 af 8. juni 1984 om tilbagebetaling af merværdiafgift til museer.
AD § 2 Definitionen af bildende kunst svarer til den norske ordning.
Dog har Norge ikke medtaget tekstiler.
AD § 3 Indbetalingen af afgiften skal ske sammen med momsindbetaling til toldmyndighederne, således at reglerne for indbetalingen af afgiften følger reglerne for momsindbetaling ved handel.
AD § 4 Afgiftsbeløbet skal fordeles af et udvalg nedsat af ministeren for kulturelle anliggender - eventuelt et eksisterende.
Den i stk. 2 omhandlede ophavsret kan gøres gældende efter reglerne i den foreslåede § 25 a i lov om ophavsretten til litterære og kunstneriske værker, der er indeholdt i det samtidig hermed fremsatte lovforslag om ændring af denne lov, lovforslag nr.
L 195.
Det i stk. 3 omhandlede beløb fordeles efter ministeren for kulturelle anliggenders bestemmelse.
