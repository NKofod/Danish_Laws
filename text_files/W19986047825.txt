God presseskik var overtrådt, og nævnet udtalte sin alvorlige  

 kritik.
Det blev ikke pålagt bladet at offentliggøre kendelsen,  

 da dette ikke kunne ske uden yderligere krænkelse af klageren.
Kendelse fra Pressenævnet i sag nr.  

 92/1998 K har klaget til Pressenævnet over forsiden og en  

 artikel bragt i Ugeaviserne i Århus den (udeladt), idet hun  

 mener, at god presseskik er tilsidesat.
 Forsiden havde teksten:
"- HIV HAR GJORT MIG YDMYG OVER FOR LIVET - Jeg kunne godt unde andre, at de fik en livstruende diagnose   bare en  

 måneds tid   så de kunne få ryddet rigtigt op i sig selv,  

 siger (fornavn), der har levet med hiv-smitten de sidste 11  

 år.
Læs mere side 5." Forsiden blev illustreret af to billeder af klageren.  

 På det ene billede stod hun med hovedet bortvendt og kiggede op ad en  

 trappe, og på det andet billede kunne man se hendes ene øje  

 mellem fingrene, som hun holdt op foran sit ansigt.
 Teksten til billederne lød:
"- Selv om jeg ved, at jeg ikke skal dø om 14 dage,  

 kan jeg få dårlig samvittighed over for min søn " "  siger (fornavn), der af hensyn til ham, har  

 valgt at optræde anonymt." Selve artiklen, der blev bragt over hele side 5, blev  

 illustreret af endnu et billede af klageren, taget foran domkirken.
På  

 dette billedes sås klageren fra brystet og op, set fra siden.  

 Også på dette billede havde klageren bortvendt ansigt.
 Artiklen havde overskriften "- DØDEN ER RYKKET  

 TÆTTERE PÅ" og havde bl.a. dette indhold:
"(Fornavn) har levet som hiv-positiv de seneste 11  

 år uden at være smittet med aids.
Nu har hun opdaget en knude i  

 sit ene bryst og oplever pludselig døden rykke tættere på  

 sig, end hun har set den siden 1987.
- Jeg står foran en mammografi-undersøgelse  

 og ryger med ét ind i en helt anden tankeverden.
Der dør jo  

 flere kvinder af brystkræft end af aids!, siger hun og  

 fortsætter:
- På den anden side har tiden med hiv givet mig en  

 ydmyghed over for livet.
Jeg har hørt og snakket meget om  

 døden, jeg har fået psykolog-behandling, og jeg har lært  

 at acceptere, at vi alle skal dø. Fraværet af dødsangsten  

 giver mig dagligt ro i sjælen.
Konfronteret med tanken om døden og omverdenens  

 fordomme har den 42-årige kvinde oplevet så stærk en  

 renselse af sjælen, at hun gerne vil dele den med andre.
Men af hensyn  

 til sin søn ønsker (fornavn) ikke at stå frem med  

 sit fulde navn." Selv om hun er mærket af sygdommen, har  

(fornavn) alligevel overskud til at hjælpe andre af de cirka  

 4.000 hiv-smittede i Danmark.
Hun er således aktiv i bestyrelsen for  

 AktHIVhuset i Århus, en selvejende institution som danner rammen om det  

 oplysende, forebyggende og psykosociale arbejde i forbindelse med aids og  

 hiv.
Huset bygger på frivilligt arbejde.
- Jeg måtte opgive mit job som kok for fire år  

 siden på grund af en diskusprolaps.
Siden da har jeg levet af en  

 førtidspension i et godt og trygt familieliv sammen med min mand og  

 min søn på 16 år.
 - Min mand er den kæreste, der oprindeligt smittede  

 mig med hiv tilbage i 1987, efter at han selv var blevet smittet på en  

 af sine sejlture som maskinmester, fortæller (fornavn), der aldrig  

 glemmer den dag, hendes liv forvandlede sig fra orden til kaos på et  

 øjeblik.
- Kort efter, at min kæreste var kommet hjem fra  

 sejlturen, blev han syg.
Han lod sig hiv-teste på Marselisborg Hospital  

 og blev fundet positiv.
Selv om jeg følte mig forberedt, blev mit liv  

 kaotisk på sekunder.
Heldigvis tog sygeplejerskerne på  

 Marselisborg sig godt af mig." Klageren har anført, at bladet via AktHIVhuset i  

 Århus fik kontakt med hende, og at hun skulle fortælle om det at  

 leve som hivsmittet samt om kombinationsbehandling og dens  

 efterfølgende livsvilkår.
AktHIVhuset gjorde journalisten  

 opmærksom på, at han skulle garantere for deltagerens evt.  

 ønske om anonymitet, og journalisten svarede, at det ikke ville  

 være et problem, idet billedmaterialet kunne sløres, og navne og  

 identitet kunne ændres.
Klageren har videre anført, at journalisten over  

 for hende lovede, at anonymiteten ikke ville blive et problem, og at han  

 ville faxe artikel og billedmateriale til AktHIVhuset til godkendelse,  

 når han havde skrevet artiklen.
I forbindelse med interviewet bad  

 klageren om at hedde "Mette" som dæknavn.
Klageren har herudover anført, at hun ikke rykkede  

 journalisten for materialet, idet hun ikke kendte publiceringsdatoen.
Hun  

 blev derfor fortvivlet, da hun så sig selv på bladets forside og  

 side 5 med vellignende billeder, autentiske personlige oplysninger om hende  

 selv og hendes familie og ikke mindst, at artiklen var skrevet med brug af  

 hendes rigtige navn.
Da hun om aftenen kontaktede journalisten, svarede han,  

 at han desværre havde glemt at faxe materialet til hende.
 Klageren har yderligere anført, at artiklen  

 på grund af den manglende anonymitet fik konsekvenser for hende og  

 hendes familie, og at hun er blevet genkendt på billede og navn af  

 personer, der ikke kender hende.
 Klageren har endvidere anført, at der er tale om en  

 sober artikel, som med få ændringer ville have givet et objektivt  

 billede af det at være hivsmittet og have bevaret hendes udtrykte  

 ønske om ikke at blive genkendt i artiklen.
 Klageren har endelig anført, at hun ikke  

 ønsker yderligere presseomtale, der kan henføres til hende og  

 hendes familie.
Bladet har i en udtalelse anført, at journalisten  

 på det kraftigste har beklaget, at klageren ikke   som aftalt   havde  

 fået billederne til gennemsyn, inden artiklen blev trykt.
Han havde  

 imidlertid sikret sig, at klageren ikke kunne genkendes på det udvalg,  

 der var videregivet til redaktionssekretariatet.
Bladet har videre anført, at de øvrige  

 klagepunkter på ingen måde svarer til journalistens forklaring.  

 Han har ikke indgået en aftale om, at klageren skulle have artiklen til  

 gennemsyn, og han var overbevist om, at det anførte fornavn var  

 opdigtet.
Bladet har videre anført, at journalisten tog det for givet,  

 at klageren ville sige fra og sætte en parentes om de detaljer, der  

 ikke måtte komme med i artiklen.
 Bladet har herudover anført, at det må  

 være op til klageren selv at sætte grænserne for, hvad hun  

 ønsker medtaget af detaljer i en artikel, hvor hun skal være  

 anonym, og at hun ikke kan genkendes på baggrund af de bragte billeder,  

 som hun i øvrigt selv har indvilget i, blev taget.
 Bladet har yderligere anført, at der er tale om en  

 både sober og saglig artikel om et samfundsrelevant emne, og at bladet  

 på ingen måde har ønsket at afsløre klagerens  

 identitet, men det skete på baggrund af den beklagelige  

 misforståelse, at journalisten troede, at klagerens fornavn var hendes  

 forslag til et opdigtet navn.
Bladet har endelig anført, at bladet på  

 grundlag af telefoniske henvendelser fra klageren og hendes  

 ægtefælle har strammet proceduren op, så lignende  

 misforståelser ikke burde kunne finde sted i fremtiden I sagens behandling har følgende  

 nævnsmedlemmer deltaget: Per Sørensen, Bo Maltesen, Lene Sarup  

 og Ole Askvig.
 Pressenævnet udtaler:
Der skal vises takt i forbindelse med alvorlig sygdom af  

 hensyn til både den syge og dennes pårørende.
Ved  

 indsamling og gengivelse af billedmateriale skal der vises hensynsfuldhed og  

 takt, og et ønske om anonymitet skal overholdes fuldt ud.
Det er i sagen ubestridt, at det var aftalt, at klageren  

 skulle have billedmaterialet til gennemsyn forud for offentliggørelsen  

 af artiklen.
Såfremt en sådan aftale skal have mening, må  

 det forudsættes, at billederne ikke ville være blevet brugt mod  

 klagerens protest.
Klageren fik imidlertid ikke billederne til gennemsyn.
 Pressenævnet har ikke mulighed for at foretage en  

 egentlig bevisførelse om, hvilke aftaler parterne havde indgået  

 i forbindelse med interviewet.
 Det er imidlertid Pressenævnets opfattelse, at  

 bladet på grund af klagerens alvorlige sygdom har haft en forpligtelse  

 til i ganske særlig grad at sikre sig, at klageren var  

 indforstået med gengivelsen af de oplysninger, der blev bragt i  

 artiklen.
Pressenævnet lægger til grund, at klageren  

 på grund af billederne sammenholdt med artiklens oplysninger kan  

 genkendes også af personer, der ikke i forvejen kender klageren.
Under  

 henvisning hertil og da bladet trods aftale herom ikke lod klageren få  

 billederne til gennemsyn, finder Pressenævnet, at bladet har tilsidesat  

 god presseskik, og nævnet udtaler sin alvorlige kritik af Ugeaviserne i  

 Århus.
 Pressenævnet finder, at nævnets kendelse i  

 overensstemmelse med klagerens ønske ikke bør  

 offentliggøres, idet dette ikke kan ske uden en yderligere  

 krænkelse af klageren.
 Afsagt den 4. november 1998.
