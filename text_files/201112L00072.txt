Fremsat den 25. januar 2012 af social- og integrationsministeren (Karen Hækkerup) Forslag til Lov om ændring af lov om social service (Forhøjelse af ydelsesloftet for tabt arbejdsfortjeneste) § 1 I lov om social service, jf. lovbekendtgørelse nr. 904 af 18. august 2011, som ændret ved § 10 i lov nr. 434 af 8. maj 2006 og lov nr. 468 af 18. maj 2011, foretages følgende ændring:
 1. I § 42, stk. 3, ændres »19.613« til: »27.500«.
§ 2 Loven træder i kraft den 1. juli 2012.
Bemærkninger til lovforslaget Almindelige bemærkninger Indholdsfortegnelse 1. Lovforslagets baggrund og formål 2. Lovforslagets indhold 2.1. Gældende ret 2.2. Den foreslåede ændring 3. Ligestillingsmæssige konsekvenser 4. Økonomiske og administrative konsekvenser for det offentlige 5. Økonomiske og administrative konsekvenser for erhvervslivet 6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer 10. Sammenfattende skema 1. Lovforslagets baggrund og formål Lovforslaget fremsættes som led i udmøntningen af satspuljeaftalen for 2012 mellem Regeringen, Venstre, Det Konservative Folkeparti, Liberal Alliance og Dansk Folkeparti.
Lovforslaget rummer et forslag om forhøjelse af ydelsesloftet for tabt arbejdsfortjeneste ved pasning af børn med funktionsnedsættelse eller indgribende lidelse, jf. servicelovens § 42, fra 19.613 kr. om måneden (20.241 kr. 2012-pl) til 27.500 kr. om måneden.
Dette svarer til en forhøjelse fra 235.356 kr. (242.892 kr. 2012-pl) årligt eksklusiv pension til 330.000 kr. årligt eksklusiv pension.
Lovforslaget har til formål at forhøje ydelsesloftet for tabt arbejdsfortjeneste.
Dermed sikres, at familier med børn med funktionsnedsættelse eller indgribende lidelse, der kommer i den ulykkelige situation, at en af forældrene bliver nødt til at passe barnet i hjemmet i stedet for at være på arbejdsmarkedet, får nogle bedre vilkår.
2. Lovforslagets indhold 2.1. Gældende ret Reglerne om hjælp til dækning af tabt arbejdsfortjeneste er fastsat i § 42 i lov om social service (serviceloven) og i bekendtgørelse nr. 1122 af 2. december 2011 om tilskud til pasning af børn med handicap eller langvarig sygdom.
Kommunalbestyrelsen skal efter servicelovens § 42, stk. 1, yde hjælp til dækning af tabt arbejdsfortjeneste til personer, der i hjemmet forsørger et barn under 18 år med betydelig og varigt nedsat fysisk eller psykisk funktionsevne eller indgribende kronisk eller langvarig lidelse.
Ydelsen er betinget af, at det er en nødvendig konsekvens af den nedsatte funktionsevne, at barnet passes i hjemmet, og at det er mest hensigtsmæssigt, at det er moderen eller faderen, der passer det.
Hjælp til dækning af tabt arbejdsfortjeneste ydes på baggrund af en konkret og individuel vurdering af behovet i hver enkelt tilfælde, og der kan udmåles hjælp fra nogle få timer om ugen eller om måneden til fuld tid (37 timer om ugen).
Ifølge servicelovens § 42, stk. 2, gælder kravet om, at barnet skal være forsørget i hjemmet, ikke i forhold til de børn, der er nævnt i stk. 1, som er anbragt uden for hjemmet efter servicelovens § 52, stk. 3, nr. 7, i forbindelse med barnets hospitalsbesøg.
Det er en betingelse, at moderens eller faderens tilstedeværelse på hospitalet er en nødvendig konsekvens af barnets funktionsnedsættelse, og at tilstedeværelsen er det mest hensigtsmæssige for barnet.
Det er en forudsætning for at modtage hjælp til dækning af tabt arbejdsfortjeneste, at den borger, der ansøger, har et indtægtstab som følge af, at den pågældende må passe barnet i hjemmet.
Den ydelse, som vedkommende modtager som hjælp til dækning af tabt arbejdsfortjeneste, fastsættes på baggrund af den pågældendes tidligere bruttoindtægt, dog højst med et beløb på 19.613 kr. (20.241 kr. 2012-pl) om måneden, jf. servicelovens § 42, stk. 3, og § 7 i bekendtgørelse nr. 1122 af 2. december 2011 om tilskud til pasning af børn med handicap eller langvarig sygdom.
Maksimumbeløbet reduceres i forhold til den andel, de visiterede timer til tabt arbejdsfortjeneste udgør af den samlede arbejdstid.
Der beregnes bidrag til pensionsordning af bruttoydelsen, jf. nærmere nedenfor, og der indbetales ATP-bidrag.
I § 8 i ovennævnte bekendtgørelse findes reglerne om fastsættelse af den tidligere bruttoindtægt.
Det fremgår heraf, at udgangspunktet for fastsættelsen af den tidligere bruttoindtægt er den seneste lønindtægt, som borgeren har haft inden modtagelse af tabt arbejdsfortjeneste.
Hvis borgeren endnu ikke har opnået tilknytning til arbejdsmarkedet, er udgangspunktet den indtægt, som borgeren efter sine forhold i øvrigt ville have kunnet opnå.
Hvis borgeren er selvstændig erhvervsdrivende, er udgangspunktet det dokumenterede indtægtstab på baggrund af regnskaber mv.
I de særlige tilfælde, hvor det ikke er muligt at tilvejebringe et realistisk beregningsgrundlag for en selvstændig erhvervsdrivende, er udgangspunktet et beregnet beløb på grundlag af borgerens hidtidige disponible indkomst eller eventuelt udgifterne til en vikar.
Kommunalbestyrelsen skal efter servicelovens § 42, stk. 3, og § 9, stk. 1 og 2, i bekendtgørelse nr. 1122 af 2. december 2011 om tilskud til pasning af børn med handicap eller langvarig sygdom, beregne bidrag til pensionsordning af hjælp til dækning af tabt arbejdsfortjeneste.
Bidrag til pensionsordning beregnes alene for borgere, der umiddelbart før overgangen til hjælp til dækning af tabt arbejdsfortjeneste havde en arbejdsgiverfinansieret pensionsordning.
Bidrag til pensionsordning udgør 10 pct. af bruttoydelsen, dog højst et beløb svarende til det hidtidige arbejdsgiverbidrag.
For borgere ansat i staten med tjenestemandspensionsordning anses et pensionsdækningsbidrag på 15 pct. som arbejdsgiverbidraget i relation til servicelovens § 42.
 Endelig skal kommunalbestyrelsen efter reglerne i bekendtgørelsens §§ 13 og 14 beregne tillæg til ferieformål.
Ydelsesloftet for tabt arbejdsfortjeneste blev indført pr. 1. januar 2011 og gælder for ansøgninger, der er indgivet efter dette tidspunkt.
Ydelsesloftet udgjorde i 2011 ved indførelsen 19.613 kr. pr. måned.
I 2012 udgør ydelsesloftet 20.241 kr. pr. måned.
 Ved § 2, stk. 3, i lov nr. 1613 af 22. december 2010 om ændring af lov om social service (Loft over ydelsen for tabt arbejdsfortjeneste) er der fastsat en overgangsregel, hvorefter borgere, der har fået udbetalt tabt arbejdsfortjeneste i løbet af 2010, skal have fastsat ydelsen på baggrund af deres hidtidige bruttoindtægt uden hensyntagen til ydelsesloftet, hvis betingelserne for at modtage hjælp til dækning af tabt arbejdsfortjeneste i øvrigt er opfyldt.
 I 2010 var der 18.615 borgere, der i løbet af året modtog hjælp til dækning af tabt arbejdsfortjeneste.
2.2. Den foreslåede ændring Det foreslås, at servicelovens § 42, stk. 3, ændres, således at ydelsesloftet for tabt arbejdsfortjeneste på 19.613 kr. (20.241 kr. 2012-pl) om måneden forhøjes til 27.500 kr. om måneden for ydelsesmodtagere, der får ydelsen for hele deres hidtidige arbejdstid.
Hvis borgerens bruttoindtægt uanset det antal timer, borgeren arbejdede i forud for overgangen til tabt arbejdsfortjeneste, er lavere end det foreslåede forhøjede ydelsesloft, påvirkes borgeren ikke af ydelsesloftet ved fastsættelsen af ydelsen for tabt arbejdsfortjeneste.
Hvis borgeren er omfattet af det foreslåede ydelsesloft på 27.500 kr. om måneden og visiteres til et lavere antal timer end borgerens hidtidige arbejdstid, reduceres maksimumbeløbet i forhold til den andel, som de visiterede timer udgør af den hidtidige arbejdstid.
Ud over den foreslåede forhøjelse af ydelsesloftet foreslås der således ingen ændringer i beregningen af ydelsen, som dermed videreføres uændret, ligesom beregningen af pensionsbidrag, feriepenge mv. fortsat foreslås foretaget ud fra den fastsatte bruttoydelse på samme måde som efter nugældende regler, jf. afsnit 2.1.1 om gældende ret, dog under hensyntagen til det foreslåede forhøjede ydelsesloft.
 Forslaget indebærer i øvrigt ingen ændringer i, hvilke betingelser der skal være opfyldt, for at borgeren kan visiteres til tabt arbejdsfortjeneste, hvorfor disse betingelser videreføres uændret.
Det bemærkes, at overgangsordningen, som blev indført pr. 1. januar 2011, hvorefter borgere, der har fået udbetalt tabt arbejdsfortjeneste i løbet af 2010, får fastsat ydelsen på baggrund af deres tidligere bruttoindtægt uden hensyntagen til ydelsesloftet, så længe betingelserne for hjælp i øvrigt er opfyldt, ikke berøres af nærværende lovforslag.
De borgere, der på daværende tidspunkt fik en berettiget forventning om at kunne bevare deres ydelse uden et ydelsesloft, vil således fortsat få fastsat deres ydelse efter de før den 1. januar 2011 gældende regler.
Hvis ydelsesloftet for tabt arbejdsfortjeneste forhøjes til 27.500 kr. om måneden som foreslået, skønnes det, at ca. 6.800 af de i alt 18.615 modtagere af tabt arbejdsfortjeneste  berøres af ydelsesloftet.
Med det nugældende ydelsesloft er ca. 13.800 berørt.
3. Ligestillingsmæssige konsekvenser Der er foretaget en ligestillingsvurdering af lovforslaget.
Ligestillingsvurderingen viser, at forslaget ikke ændrer ved fordelingen af ressourcer til kvinder og mænd, da det foreslåede forhøjede ydelsesloft vil berøre alle borgere ens.
Situationen efter lovforslaget må dog forventes at blive, at fordelingen mellem mænd og kvinder i de familier, der opfylder betingelserne for at modtage hjælp til dækning af tabt arbejdsfortjeneste, vil ændre sig, således at andelen af kvinder i ordningen vil falde i forhold til i dag.
Grunden er, at det foreslåede forhøjede ydelsesloft vil betyde, at flere mænd vil kunne gå ind i ordningen uden at blive berørt af ydelsesloftet, selv om deres indtægt generelt er højere end kvinders.
Herved vil kvinder sammenlignet med i dag få øgede muligheder for at forblive på arbejdsmarkedet, selv om familien får behov for at modtage tabt arbejdsfortjeneste.
 På denne baggrund vurderes forslaget at have positive ligestillingsmæssige konsekvenser.
4. Økonomiske og administrative konsekvenser for det offentlige Lovforslaget skønnes at medføre offentlige merudgifter på 35,6 mio. kr. i 2012, 102,4 mio. kr. i 2013, 122,2 mio. kr. i 2014 og 135,4 mio. kr. i 2015. Fuldt indfaset skønnes merudgiften til 200,1 mio. kr.
Merudgifterne er fordelt ligeligt mellem stat og kommuner, da der er 50 pct. refusion på kommunernes udgifter.
 Lovforslaget medfører ingen administrative konsekvenser for stat, kommuner og regioner.
 De samlede økonomiske konsekvenser for det offentlige fremgår af nedenstående skema:
 Lovforslagets samlede økonomiske konsekvenser skal forhandles med kommunerne.
5. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ingen EU-retlige aspekter.
9. Hørte myndigheder og organisationer Lovforslaget har været sendt i høring hos Advokatrådet, Ankestyrelsen, Børne- og Kulturchefforeningen, Børnerådet, Dansk Handicap Forbund, Dansk Socialrådgiverforening, Danske Handicaporganisationer, Den Uvildige Konsulentordning på Handicapområdet, Det Centrale Handicapråd, KL, Socialchefforeningen og Sjældne Diagnoser.
Bemærkninger til lovforslagets enkelte bestemmelser Til § 1 Til nr. 1 Med den foreslåede ændring i § 42, stk. 3, foretages en forhøjelse af loftet over ydelsen for tabt arbejdsfortjeneste.
Det foreslås således, at ydelsesloftet forhøjes fra 19.613 kr. (20.241 kr. 2012-pl) om måneden (svarende til 235.356 kr. (242.892 kr. 2012-pl) om året) eksklusiv pension til 27.500 kr. om måneden (svarende til 330.000 kr. om året) eksklusiv pension.
Ud over den foreslåede forhøjelse af ydelsesloftet foreslås der ingen ændringer i den måde, hvorpå hjælp til dækning af tabt arbejdsfortjeneste beregnes.
Ydelsen vil således uændret skulle fastsættes på baggrund af den tidligere bruttoindtægt, dog højst med et beløb svarende til det foreslåede forhøjede ydelsesloft på 27.500 kr. om måneden.
Maksimumbeløbet vil fortsat skulle reduceres i forhold til den andel, de visiterede timer til tabt arbejdsfortjeneste udgør af den samlede arbejdstid.
Forslaget indebærer dermed, at loftet over ydelsen for tabt arbejdsfortjeneste på 19.613 kr. (20.241 kr. 2012-pl) om måneden (svarende til 235.356 kr. (242.892 kr. 2012-pl) om året) eksklusiv pension forhøjes til 27.500 kr. om måneden (svarende til 330.000 kr. om året) eksklusiv pension for modtagere, der får udbetalt ydelsen for hele deres hidtidige arbejdstid.
Hvis borgerens bruttoindtægt uanset det timetal, hvori borgeren arbejdede forud for overgangen til tabt arbejdsfortjeneste, er lavere end det foreslåede forhøjede ydelsesloft, påvirkes borgeren ikke af ydelsesloftet ved fastsættelse af ydelsen for tabt arbejdsfortjeneste.
Hvis borgeren visiteres til et lavere antal timer end borgerens hidtidige arbejdstid, reduceres maksimumbeløbet i forhold til den andel, som de visiterede timer udgør af den hidtidige arbejdstid.
 Hvis en borger f.eks. forud for overgangen til tabt arbejdsfortjeneste har haft en bruttoindtægt på 500.000 kr. om året, og borgeren visiteres til tabt arbejdsfortjeneste på halv tid i forhold til det oprindelige timetal, vil ydelsesloftet være på 165.000 kr. årligt.
 Der foreslås heller ingen ændringer i forhold til beregningen af pensionsbidrag, feriepenge mv.  Pensionsbidrag, feriepenge mv. foreslås således uændret foretaget ud fra den fastsatte bruttoydelse på samme måde som efter nugældende regler, jf. afsnit 2.1 i de almindelige bemærkninger om gældende ret, dog under hensyntagen til det foreslåede forhøjede ydelsesloft.
Forslaget indebærer i øvrigt ingen ændringer i, hvilke betingelser der skal være opfyldt, for at borgeren kan modtage hjælp til dækning af tabt arbejdsfortjeneste, hvorfor disse betingelser videreføres uændret.
Der henvises i det hele herom til afsnit 2.1 i de almindelige bemærkninger om gældende ret.
Til § 2 Det foreslås, at loven træder i kraft den 1. juli 2012. Fra denne dato vil alle borgere, der får tabt arbejdsfortjeneste fastsat under hensyntagen til ydelsesloftet, dermed skulle have fastsat ydelsen ud fra det foreslåede forhøjede ydelsesloft.
 Det bemærkes, at den overgangsordning, der blev indført pr. 1. januar 2011, hvorefter borgere, der har fået udbetalt tabt arbejdsfortjeneste i løbet af 2010 uanset omfanget af hjælpen og uanset, at ansøgningstidspunktet ligger efter den 1. januar 2011, får beregnet ydelsen på baggrund af den tidligere bruttoindtægt uden hensyntagen til et ydelsesloft, ikke berøres af nærværende lovforslag.
