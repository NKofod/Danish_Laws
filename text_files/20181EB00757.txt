Beretning afgivet af Beskæftigelsesudvalget den 27. februar 2019 Beretning over Forslag til folketingsbeslutning om ansattes mulighed for fuld erstatning, når de har været udsat for vold på arbejdet [af Jakob Sølvhøj (EL), Karina Adsbøl (DF) og Kirsten Normann Andersen (SF) m.fl.]:
1. Politiske bemærkninger Udvalget ønsker, at det med afsæt i beslutningsforslaget afdækkes, hvordan ansatte, der udsættes for vold på arbejdet, kan få mulighed for fuld erstatning.
Arbejdsgiveren har ansvaret for, at det er sundt og sikkert at gå på arbejde i Danmark.
Det betyder, at arbejdsgiveren har pligt til at beskytte ansatte mod vold fra personer med udadreagerende adfærd.
Samtidig er det vigtigt, at der tages hånd om ansatte, der udsættes for vold.
Det er en ulykkelig situation for begge parter i de tilfælde, hvor borgere udøver vold mod de medarbejdere, som er ansat til at drage omsorg for dem.
Det gælder f.eks., når der er tale om vold forvoldt af udviklingshæmmede, demente eller andre psykisk handicappede borgere.
Udvalget finder derfor, at der er behov for at ændre på reglerne om ansattes mulighed for erstatning for at sikre, at erstatningssystemet som helhed tager hånd om ansatte, der udsættes for vold på arbejdspladsen.
Det vedrører ikke mindst ansatte, som fortsat skal bevare en omsorgsmæssig relation til en borger, der har udøvet vold mod dem.
Første skridt i retning af at ændre reglerne er, at der udarbejdes en rapport, som afdækker forskellige løsningsmodeller, der giver ansatte mulighed for at få fuld erstatning, når de har været udsat for vold på arbejdet.
Ved udarbejdelsen af rapporten inddrages relevante eksperter og interesseorganisationer, jf. beslutningsforslaget.
De fire løsningsmodeller, der nævnes i beslutningsforslaget, skal indgå i afdækningen i forhold til at finde en relevant løsningsmodel.
Partierne S, DF, V, EL, LA, ALT, RV, SF og KF inddrages i udarbejdelsen af kommissoriet for rapporten og mødes for at drøfte udkastet til kommissorium.
Herefter igangsættes arbejdet med rapporten, som skal være afsluttet senest i september 2019.
Partierne forpligter sig til at mødes, når rapporten foreligger, for at drøfte mulige løsningsmodeller.
Hvis partierne er enige om en løsningsmodel og finansiering heraf, fremsættes et lovforslag i folketingsåret 2019-20, der giver ansatte mulighed for fuld erstatning, når de har været udsat for vold på arbejdet.
 Udvalget kan tilslutte sig beslutningsforslaget ud fra den fælles forståelse ovenfor.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 20. november 2018 og var til 1. behandling den 15. januar 2019. Beslutningsforslaget blev efter 1. behandling henvist til behandling i Beskæftigelsesudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
 P.u.v.
