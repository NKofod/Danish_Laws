Nr BSF 80 Folketingsbeslutning om finansiering af realkreditlån m.v.
Fremsat af Lykketoft (S) Baadsgaard (S) Pia Gjellerup (S) Torben Lund (S) den 2. maj 1989 Vedtaget ved anden (sidste) behandling den 2. juni 1989 Folketinget opfordrer regeringen til snarest muligt at fremsætte forslag til lovgivning og aftaler, der kan imødegå de alvorlige problemer for familier i dyrt finansierede ejerboliger, der er erhvervet i de senere år.
 Forslagene bør omfatte følgende punkter:
 1) Adgang til omlægning af højtforrentede realkreditlån til indekslån på  

 mere gunstige betingelser end nu.
 2) Adgang for realkreditinstitutterne til i forbindelse med tvangsauktion  

 at lade den hidtidige ejer forblive i boligen som lejer for et åremål.
 Forslagene må sammenkobles med en udvidet gældssaneringsordning, jf.  

 folketingsbeslutning om nedsættelse af et udvalg til vurdering af de gældende  

 regler vedrørende tvangsauktioner m.v. (B 79).
Oprindeligt fremsat forslag Folketinget opfordrer regeringen til snarest muligt at fremsætte forslag til lovgivning og aftaler, der kan imødegå de alvorlige problemer for familier i dyrt finansierede ejerboliger, der er erhvervet i de senere år.
 Forslagene bør omfatte følgende punkter:
 1) Adgang til omlægning af højtforrentede realkreditlån til indekslån på  

 mere gunstige betingelser end nu.
 2) Adgang for realkreditinstitutterne til i forbindelse med tvangsauktion  

 at lade den hidtidige ejer forblive i boligen som lejer for et åremål.
Forslagene må sammenkobles med en udvidet gældssaneringsordning, jf.  

 beslutningsforslag nr.
B 79.
Bemærkninger til forslaget Almindelige bemærkninger Mange har i de senere år købt ejerbolig til opskruede priser og under høj  

 rente.
Rentefald i samfundet som helhed slår på grund af realkredittens  

 konstruktion kun undtagelsesvis igennem for tidligere stiftet gæld.
Mange  

 problemer havde været undgået, hvis højrenteperiodens kontantlån havde været  

 variabelt forrentede.
Det er værd at overveje i fremtiden at tilbyde  

 realkreditlån, der har variabel rente og løbetid, således at løbende  

 tilpasning til ændringer i markedsrenten kunne ske, uden at den løbende  

 ydelse ændres voldsomt og uforudsigeligt.
 De manglende muligheder for rentetilpasning på de gamle realkreditlån  

 betyder, at de, der har købt hus inden for de sidste ca. 10 år, kommer til at  

 betale en uforholdsmæssig stor del af omkostningerne ved den nødvendige  

 tilpasning fra høj rente og høj inflation til lav rente og lav inflation.
 Skattereformens begrænsning af rentefradragets værdi trækker i samme  

 retning, og kartoffelkuren bremser herudover for mulighederne for supplerende  

 låntagning.
Skattereformen som sådan har dog kun for et mindretal - med noget højere  

 indkomster end gennemsnittet - betydet egentlige budgetbelastninger.
For  

 langt de fleste familier i ejerbolig betød summen af forskydninger som følge  

 af skattereformen (mindre fradragsværdi - men samtidig lidt lavere  

 marginalskatter - højere personfradrag og børnefamilieydelse) uændret  

 stilling eller en svag forbedring.
 Men skattereform og kartoffelkur har sammen med afdæmpningen i løn- og  

 prisinflationen ført til en dramatisk ændring i forventningerne og dermed  

 bidraget til det sidste par års fald i ejendomspriserne.
De meget små lønstigninger og mangelen på mulighed for supplerende  

 låntagning på grund af kartoffelkur og ejendomsprisfald har bevirket, at  

 mange, der købte hus første gang inden for de sidste ti år, må give op.
Det  

 stærkt stigende antal tvangsauktioner taler sit alt for tydelige sprog.
 Derfor må der hurtigt sættes ind med lovgivning, der kan afværge en stor  

 del af de truende tvangsauktioner og, hvor dette ikke er muligt, give  

 familierne mulighed for at blive i boligen som lejere.
Men problemet er bredere end dette.
Der er specielt i ejerboliger tale om  

 en meget stor generationsmæssig skævhed i den reelle tyngde af boligudgiften,  

 og det kunne tale for mere generelt at aflaste de husejere, der har den  

 tungeste rentebyrde, for denne byrde.
Det er imidlertid både meget kompliceret og meget kostbart at tillade en  

 meget generel omfinansiering.
Der ville for så vidt heller ikke være grund  

 til at udstrække ordningen til de nyetablerede husejere, der i det sidste års  

 tid har købt til et pris- og renteniveau, der er tilpasset  

 lavinflationsforventninger.
Det er heller ikke rimeligt at give aflastning til folk, der nok har store  

 prioritetsbyrder, men som får »betalt« en del af byrden, fordi de  

 tidligere har solgt fast ejendom til høj pris under den daværende højrente og  

 højinflation.
Men omvendt vil afgrænsningen af denne gruppe kun kunne ske med  

 meget stor vilkårlighed.
Man må derfor forestille sig, at en væsentlig del af udjævningen af de  

 generationsmæssige skævheder må foregå helt andre steder.
F.eks. kan der være  

 tale om initiativer, der helt generelt kan hjælpe på småbørnsfamiliers  

 situation, jf.
Socialdemokratiets beslutningsforslag nr.
B 33 om reform af  

 taksterne for den offentlige børnepasning.
 En omfinansieringsordning kan dog laves med sigte på de få, der har fået  

 de absolut dårligste finansieringsvilkår op gennem 1980'erne og derfor kan  

 blive truet af tvangsauktion.
Bemærkninger til de enkelte punkter ad 1) Omfinansieringsordning En mulig model kan f.eks. være adgang til at få nuværende realkreditlån  

 erstattet med indekslån på følgende vilkår:
 - De nuværende realkreditlån indfries - maksimalt til  

 obligationsrestgælden.
 - Dog skal kontantlån aldrig indfries med mere end den nuværende  

 kontantlånsrestgæld, opreguleret med stigningen i nettoprisindekset fra  

 tidspunktet for lånets optagelse.
 - For obligationslån skal indfrielsesbeløbet tilsvarende maksimalt være  

 den indeksopregulerede faktiske salgskurs for obligationsrestgælden.
 Realkreditinstitutterne må have pligt til at informere om  

 omfinansieringsmuligheder og på et tidligt tidspunkt i et forløb, hvor en  

 husejer har betalingsvanskeligheder, tage initiativ til en aftale, der også  

 omfatter øvrige kreditorer.
En sådan aftale kan indeholde, at efterfølgende panthavere frivilligt  

 rykker for indekslån, der erstatter hidtidig realkredit, eller den kan have  

 karakter af en akkord (gældssanering). De efterfølgende panthavere må tage i  

 betragtning, at de uden omfinansiering vil risikere at tabe deres  

 tilgodehavende ved en tvangsauktion.
I disse tilfælde vil en omprioritering  

 til indekslån, som husejeren kan overkomme, derfor i realiteten give de  

 efterfølgende panthavere en større langsigtet sikkerhed, selv om de teknisk  

 set viger for indekseringen.
 Som del af en akkordaftale kan overvejes at åbne for mulighed for at  

 omfinansiere al pantegæld i ejendommen med indeksserielån med op til 50 års  

 løbetid.
 Der må tilstræbes løsninger, der sikrer efterstående private panthavere en  

 rimelig andel af deres tilgodehavende, ikke mindst for at modvirke risikoen  

 for en dominoeffekt på boligmarkedet, hvis alt for mange andre husejeres  

 økonomi kuldkastes som følge af, at deres sælgerpantebreve fra tidligere  

 hushandler forsvinder helt eller delvis i forbindelse med tvangsauktioner.
 Det forekommer ikke sandsynligt, at omkostningerne ved omfinansieringen  

 får et sådant omfang, at der samlet set bliver tale om større tab end ved en  

 fortsættelse af det nuværende tempo i tvangsauktioner, og tabene skal i begge  

 situationer dækkes over reserverne i realkreditinstitutterne.
2) Mulighed for, at den hidtidige ejer bliver som lejer Såfremt en akkordaftale ikke lykkes og ejendommen går på tvangsauktion, må  

 der på nærmere betingelser gives den hidtidige ejer mulighed for at blive  

 boende som lejer hos realkreditinstituttet for et vist åremål til den leje,  

 der følger af ny finansiering med 50-årige indekslån.
 Eventuelt kan der også gives den hidtidige ejer mulighed for senere at  

 købe boligen tilbage.
 Denne særlige ordning må ikke medføre konsekvenser for lejelovgivningens  

 opsigelsesregler i øvrigt.
