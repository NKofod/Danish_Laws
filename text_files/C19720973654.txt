(Samtlige amtsråd og  

 kommunalbestyrelser.) Folketingets ombudsmand har over for statsministeriet rejst spørgsmålet om  

 forbedring af den sproglige udformning af skrivelser fra administrationen til  

 borgerne.
Ombudsmanden har i forbindelse hermed bl.a. anført følgende:
».... Det er uden videre klart, at det af praktiske grunde er af  

 væsentlig betydning, at skrivelserne formuleres i et sprog, der er let at  

 læse og let at forstå.
Spørgsmålet har efter min mening også en anden og lige  

 så vigtig side, idet skrivelserne må formodes at blive opfattet som udtryk  

 for myndighedernes holdning til klagere, ansøgere m.fl.; skrivelsernes tekst  

 bør derfor ikke alene være let at læse og forstå, men den sproglige form bør  

 også være venlig eller hensynsfuld. .....« Statsministeriet har tilsluttet sig disse synspunkter og har over for  

 samtlige øvrige ministerier henstillet, at man til stadighed søger at  

 gennemføre mulige forbedringer af den sproglige form i skrivelser til  

 borgerne.
 Foranlediget heraf skal man henstille, at amtsrådene og  

 kommunalbestyrelserne ligeledes har opmærksomheden henledt på den sproglige  

 udformning af skrivelser til borgerne.
Der henvises i denne forbindelse til de retningslinier, der findes i  

 justitsministeriets vejledning af 15. oktober 1969 om sproget i love og andre  

 retsforskrifter.
Vejledningen er optaget i Ministerialtidende 1969, side 679.
