Fremsat den 5. april 2022 af Lise Bech (UFG), Karina Adsbøl (UFG), Liselott Blixt (UFG), Bent Bøgsted (UFG), Marie Krarup (UFG) og Hans Kristian Skibby (UFG) Forslag til folketingsbeslutning om at etablere en statslig ammunitionsvirksomhed under Forsvaret Folketinget pålægger regeringen hurtigst muligt at fremsætte lovforslag og foretage de nødvendige administrative skridt, der sikrer genetablering af den ordning, der var gældende frem til 2008 med produktion af ammunition på en statslig virksomhed under Forsvaret.
Hvis der siden 2008, har været en udvikling, som skal belyses og undersøges nærmere inden etablering af en statslig virksomhed til ammunitionsproduktion, skal regeringen ligeledes sikre, at dette sker så hurtigt som muligt.
Bemærkninger til forslaget Forslagsstillerne ønsker at tilbagerulle beslutningen om at gøre den danske statsejede ammunitionsfabrik til en privat virksomhed.
Det er forslagsstillernes opfattelse, at Danmark ikke bør være afhængig af private og udenlandske virksomheder for at kunne bevæbne vore soldater.
Forslagsstillerne er grundlæggende tilhængere af et frit marked, hvor private virksomheder kan sælge deres varer.
Det er et godt og sundt princip, som vi ønsker at værne om.
Men visse dele af samfundsinfrastrukturen bør ikke være på private hænder, da der også er overordnende nationale hensyn at varetage i en række tilfælde.
Samfundet bør således ikke gå på kompromis med statens evne til at forsvare sig selv og sine borgere.
Problemet med at lade private leverandører stå for Danmarks adgang til ammunition blev tydeliggjort i sommeren 2021, hvor den spanske leverandør Expal pludselig brød kontrakten med Danmark og stoppede produktionen af ammunition.
Joachim Finkielmann, direktør for Dansk Industris underafdeling Forsvar og Sikkerhed, beskriver udviklingen for ammunitionsfabrikken i det nordjyske Elling og konsekvenserne herved således: »Indtil 2020 lå Danmarks eneste ammunitionsfabrik, der i daglig tale blev kaldt Krudten, nemlig her.
Først som statsejet virksomhed under Forsvaret frem til 2008 og siden som privat virksomhed ejet af samme spanske Expal, der i sommer løb fra kontrakten.
Siden har Forsvarets Materiel- og Indkøbsstyrelse (FMI) panikshoppet på verdensmarkedet via NATOs aftaler hos blandt andre tyske MEN, norske Nammo Raufoss AS og brasilianske CBC, mens de gør klar til at sætte efter Expal i retten.
Men fabrikken i Nordjylland kunne have løst Forsvarets omfattende mangel på ammunition« (»Militæret panikshopper krudt og kugler, mens dansk ammunitionsfabrik står stille«, Berlingske, den 21. marts 2022).
Forslagsstillerne mener, at det ud fra et sikkerhedsperspektiv er vigtigt, at Danmark igen får en statslig ejet ammunitionsvirksomhed under Forsvaret, så vi er i stand til at forsvare os selv, hvis det bliver nødvendigt.
Ifølge Hærkommandoen kan der lige nu gå op til 1 år, før Danmark har kugler nok til at kunne gå i krig eller forsvare sig selv (»BANG BANG DU ER DØD«, Ekstra Bladet, den 24. marts 2022). Det er dybt problematisk, hvis vi ikke er i stand til at lave vores eget forsvar, og vi skylder vore danske soldater og borgere den sikkerhed, det vil give,at genoptage den statslige ammunitionsfabrik.
Forslagsstillerne mener, at det er nødvendigt at sikre produktion af ammunition hos en statslig virksomhed under Forsvaret, da Forsvaret og Forsvarets soldater til enhver tid skal kunne regne med, at der er den nødvendige ammunition til øvelser og til skarpe situationer, herunder egentlige krigshandlinger.
Alt andet er indlysende uholdbart.
Skriftlig fremsættelse Lise Bech (UFG):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at etablere en statslig ammunitionsvirksomhed under Forsvaret.
(Beslutningsforslag nr.
B 195) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
