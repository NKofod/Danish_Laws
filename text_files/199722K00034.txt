Nr LSF 34 Forslag til Lov om ændring af lov om spillekasinoer.
Fremsat af justitsministeren (Frank Jensen) den 26. marts 1998 § 1 I lov om spillekasinoer, jf. lovbekendtgørelse nr. 861 af 10. oktober  

 1994, foretages følgende ændringer:
 1. I § 9 a, stk. 1, 2. pkt. ændres »2 måneder«  

 til »5 år«.
 2. I § 9 c, stk. 4, indsættes som 2. og 3. pkt.:
»Oplysningerne kan dog videregives til andre kasinoer, hvorved  

 reglerne i stk. 2 og 3 finder tilsvarende anvendelse for de kasinoer,  

 oplysningerne videregives til.
Det spillekasino, der har videregivet  

 oplysningerne, skal straks underrette de øvrige kasinoer, når der fra  

 politiet er modtaget underretning om, at betingelserne i stk. 2 for  

 registrering ikke længere er til stede.« 3. I § 23, stk. 1, affattes 3. pkt. således:
»Sagen indbringes herefter af Justitsministeriet for retten efter  

 reglerne i retsplejelovens kapitel 81 uden medvirken af domsmænd.« 4. § 24, stk. 3, affattes således:
»Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel.« § 2 Loven træder i kraft den 1. juli 1998.
Bemærkninger til lovforslaget Almindelige bemærkninger 1. Baggrund og formål.
 I § 3, stk. 2, i lov nr. 1096 af 22. december 1993 om ændring af lov om  

 spillekasinoer og lov om afgift af spillekasinoer blev det fastsat, at lov om  

 spillekasinoer skal tages op til revision senest i folketingsåret 1997-98.  

 Formålet med lovforslaget er på den baggrund at gennemføre de ændringer og  

 tilpasninger, som erfaringerne med den gældende spillekasinolov giver  

 anledning til.
 Lov nr. 397 af 13. juni 1990 om spillekasinoer og lov nr. 421 af 13. juni  

 1990 om afgift af spillekasinoer trådte i kraft den 31. december 1990. Ved  

 loven blev der indført mulighed for at oprette og drive kasinovirksomhed i  

 Danmark efter tilladelse fra Justitsministeriet.
 Ved lov nr. 1096 af 22. december 1993 blev der foretaget en række  

 ændringer af lov om spillekasinoer og af lov om afgift af spillekasinoer.  

 Folketingets forhandlinger er gengivet i Folketingstidende 1993-1994: sp.  

 545, 1958 ff, 4163 ff, 4356 f; tillæg A 454; tillæg B 429. Ændringerne trådte  

 i kraft henholdsvis den 1. januar 1994 og den 1. juli 1994.
 Formålet med ændringerne var navnlig at foretage en forbedring af  

 kontrollen med spillekasinoer, at sikre en bedre og mere konkurrencedygtig  

 virksomhed og at tilpasse afgiften af spillekasinoer til kasinoernes  

 økonomiske forhold.
Som led heri blev der i tilpasset form overført en række regler fra Rådets  

 direktiv af 10. juni 1991 om forebyggende foranstaltninger mod anvendelse af  

 det finansielle system til hvidvaskning af penge (91/308/EØF) til  

 kasinovirksomhed.
Der blev således indført regler om gæsteregistrering (§ 9  

 a) og om underretning af politiet ved mistanke om hvidvaskning af penge eller  

 uregelmæssigheder i forbindelse med spillenes afvikling (§§ 20 a, stk. 5, og  

 20 b).
Blandt andet på baggrund af kasinoernes generelt dårlige økonomiske  

 situation og øgede udgifter til kontrol blev afgiften samtidig ændret fra at  

 være proportional til at være progressiv.
Dette medførte navnlig en  

 afgiftslettelse for de mindre kasinoer.
 Lovforslaget er en uændret genfremsættelse af det tidligere fremsatte  

 lovforslag L 178.
 2. Lovforslagets indhold.
 2.1. Behovet for ændringer.
 Justitsministeriet har på baggrund af den revisionsbestemmelse, der blev  

 indsat ved den seneste ændring af loven, hørt en række myndigheder og  

 organisationer om, hvorvidt der skønnes at være behov for at foretage  

 ændringer i kasinoloven.
Der er ikke i høringssvarene peget på et behov for at foretage  

 grundlæggende ændringer i lovens regler.
Dog finder Dansk Casinoforening, at  

 en lang række af de forhold, der hidtil har været reguleret ved  

 administrative forskrifter, fremover bør være lovbundne regler.
Hovedparten  

 af svarene vedrører således de regler, der administrativt er fastsat i  

 bekendtgørelse nr. 861 af 10. oktober 1994 om spillekasinoer.
Det er Justitsministeriets opfattelse, at de seneste ændringer i lov om  

 spillekasinoer har været hensigtsmæssige, og at de nuværende regler i  

 hovedsagen er velfungerende.
I forhold til lovens regler om registrering og  

 kontrol er det Justitsministeriets indtryk, at kontrollanterne og  

 spillekasinoerne foretager indberetning til politiet i det omfang, der er  

 pligt hertil.
Da politiet kun har modtaget få indberetninger i forbindelse  

 med mistanke om hvidvaskning, er der derfor ikke grundlag for at antage, at  

 der i særligt omfang foregår aktiviteter af den karakter, som reglerne har  

 tilsigtet at modvirke.
I 1993, hvor lovændringen blev vedtaget, havde 5 af de 6 kasinoer  

 underskud.
Ifølge kasinoernes regnskaber er der siden da sket en væsentlig  

 forbedring, og i 1996 havde alle kasinoer overskud.
Den ændring af afgiften,  

 der blev gennemført, må antages at være en medvirkende årsag til denne  

 udvikling.
 Der foreslås på den baggrund kun enkelte mindre ændringer vedrørende  

 reglerne om opbevaring og videregivelse af registrerede oplysninger samt  

 herudover ændringer af redaktionel karakter.
 2.2. Opbevaring af registrerede oplysninger.
Efter lovens § 9 a, stk. 1, skal ethvert spillekasino registrere  

 oplysninger om enhver ankommende gæsts navn, adresse, fødselsdato,  

 nationalitet samt angivelse af gæstens ankomsttidspunkt.
Disse oplysninger  

 skal opbevares af spillekasinoet i 2 måneder fra tidspunktet for gæstens  

 besøg i spillekasinoet, hvorefter spillekasinoet skal foretage sletning af  

 oplysningerne.
Efter stk. 2 skal spillekasinoet samtidig med registreringen  

 foretage en videoregistrering af den ankommende gæst, der sikrer  

 efterfølgende identifikation af videooptagelsen med den i stk. 1 nævnte  

 registrering.
Videooptagelsen skal opbevares af spillekasinoet i 2 måneder  

 fra tidspunktet for gæstens besøg i spillekasinoet, hvorefter spillekasinoet  

 skal foretage sletning af optagelserne.
Efter stk. 4 må de i stk. 1 og 2  

 nævnte oplysninger og videoregistreringer alene videregives til politiet, der  

 mod behørig legitimation uden retskendelse har adgang til oplysningerne, når  

 det skønnes nødvendigt.
Reglerne om registrering blev indsat ved ændringsloven i 1993 som led i de  

 regler, der skulle imødegå risikoen for hvidvaskning, falskspil og andre  

 former for økonomisk kriminalitet.
Der henvises til de almindelige  

 bemærkninger til lovforslaget, Folketingstidende 1993-1994, tillæg A, sp.  

 464-468.
I en evalueringsrapport vedrørende hvidvaskning i Danmark afgivet den 10.  

 februar 1997 af »Financial Action Task Force« (FATF) er det  

 påpeget, at den periode på 2 måneder, som registrerede data opbevares i, er  

 for kort og ikke i overensstemmelse med almindelige krav.
I Rådets direktiv  

 af 10. juni 1991 om forebyggende foranstaltninger mod anvendelse af det  

 finansielle system til hvidvaskning af penge (91/308/EØF) er det således i  

 artikel 4 fastsat, at medlemsstaterne skal drage omsorg for, at kredit- og  

 finansieringsinstitutter skal opbevare oplysninger om legitimation i mindst 5  

 år efter, at kundeforholdet er ophørt.
Direktivet er gennemført ved lov nr.  

 348 af 9. juni 1993, hvor det i § 9, stk. 1 og 2, tilsvarende er bestemt, at  

 identitetsoplysninger skal opbevares i mindst 5 år efter, at kundeforholdet  

 er ophørt.
Der findes at være behov for, at oplysninger, der registreres efter § 9 a,  

 stk. 1, ligeledes opbevares i 5 år, således at reglerne inden for  

 kasinoområdet kommer i overensstemmelse med de regler, der inden for andre  

 områder gælder i relation til forebyggelse af risikoen for hvidvaskning.  

 Dette vil give politiet bedre mulighed for at kontrollere oplysninger fra  

 mistænkte eller sigtede om, at midlerne hidrører fra kasinospil, hvilket kan  

 have betydning i almindelige efterforskningssituationer.
Herudover kan det få  

 betydning for den udvidede adgang til konfiskation, der er indført ved  

 straffelovens § 76 a, idet der efter denne bestemmelses stk. 4 ikke kan ske  

 konfiskation, hvis den pågældende sandsynliggør, at et formuegode er  

 erhvervet på lovlig måde eller for lovligt erhvervede midler.
Der ses ikke tilstrækkeligt grundlag for at kræve, at videoregistreringer  

 efter § 9 a, stk. 2, skal opbevares i 5 år.
Dels er det de  

 identifikationsoplysninger, der registreres efter stk. 1, som har størst  

 betydning for politiets efterforskningsmuligheder, og dels ville et krav om  

 væsentlig længere opbevaringstid for videobånd påføre kasinoerne  

 uforholdsmæssige store udgifter til opbevaringsplads m.v.
Det foreslås derfor  

 alene, at opbevaringsperioden for registreringer efter § 9 a, stk. 1, ændres  

 fra 2 måneder til 5 år.
 2.3. Videregivelse af registrerede oplysninger.
Efter § 9 c, stk. 1, kan ethvert spillekasino, der konstaterer falskspil  

 eller andre strafbare handlinger i forbindelse med spillenes afvikling,  

 foretage registrering af de personer, der begår sådanne forhold eller  

 medvirker hertil, såfremt forholdene samtidig anmeldes til politiet.  

 Registreringen kan i registreringsperioden danne grundlag for afvisning af  

 den eller de pågældende personer som gæst i spillekasinoet.
Hvis anmeldelsen  

 ikke fører til nogen sigtelse, eller sigtelsen senere frafaldes, skal  

 politiet efter stk. 2 underrette spillekasinoet herom, og den pågældende  

 registrering skal straks slettes.
Det samme gælder, såfremt den pågældende  

 senere frifindes for det anmeldte forhold.
Efter stk. 3 skal oplysninger  

 registreret i henhold til stk. 1, og som fører til domfældelse i anledning af  

 det anmeldte strafbare forhold, automatisk slettes 5 år efter registreringen.  

 Registrerede oplysninger må efter stk. 4 ikke videregives i videre omfang end  

 nævnt i § 9 a, stk. 4, hvilket medfører, at der alene kan ske videregivelse  

 til politiet.
Reglen om, at der kun kan ske videregivelse til politiet, betyder, at de  

 enkelte kasinoer ikke kan udveksle oplysninger om personer, som  

 spillekasinoet har konstateret har begået falskspil eller andre strafbare  

 handlinger, eller som er dømt herfor.
Den pågældende person vil derfor kun  

 blive registreret i det kasino, hvor forholdet har fundet sted, og de øvrige  

 kasinoer vil ikke have grundlag for at afvise personen som gæst i kasinoet.  

 Dette er af branchen fremhævet som et problem.
For at mindske risikoen for, at en person, der på et kasino har spillet  

 falsk eller begået andre strafbare handlinger, gentager disse handlinger på  

 andre kasinoer, forekommer det rimeligt, at oplysninger, der registreres  

 efter § 9 c, stk. 1, kan videregives til andre spillekasinoer.
Der synes i  

 disse tilfælde at være tale om varetagelse af berettigede interesser på et  

 begrænset område, hvor disse interesser klart overstiger hensynet til den  

 registrerede.
De øvrige kasinoer vil have pligt til at slette registreringen  

 efter de samme regler, som gælder for det kasino, der først har foretaget  

 registreringen.
Dette indebærer, at det spillekasino, der har videregivet  

 oplysningerne, straks skal underrette de spillekasinoer, der har modtaget  

 oplysningerne, når betingelserne for registrering ikke længere er til stede.
 2.4. Andre ændringer.
Efter § 23 kan en afgørelse efter § 22 om tilbagekaldelse af en tilladelse  

 af tilladelsens indehaver forlanges indbragt for domstolene.
Det er anført i  

 bestemmelsen, at Justitsministeriet skal indbringe sagen for retten efter  

 reglerne om politisager.
Retsplejelovens regler om politisager er blevet  

 erstattet af de nugældende regler i retsplejelovens kapitel 81 om tiltale og  

 domsforhandling for byret i sager, i hvilke der ikke bliver spørgsmål om  

 højere straf end bøde og hæfte.
Det foreslås som en konsekvens heraf, at  

 bestemmelsen ændres, således at henvisningen til de tidligere gældende regler  

 om politisager erstattes med en henvisning til reglerne i retsplejelovens  

 kapitel 81. Ændringen er således alene af redaktionel karakter.
I § 24, stk. 3, er det fastsat at »(e)r en overtrædelse begået af et  

 aktieselskab, anpartsselskab, andelsselskab eller lignende, kan der pålægges  

 selskabet som sådant bødeansvar«.
Ved lov nr. 474 af 12. juni 1996 om  

 lov om ændring af straffeloven (Strafansvar for juridiske personer) blev der  

 i straffelovens 5. kapitel indsat regler om juridiske personers strafansvar.  

 Efter gennemførelsen af denne lov bør bestemmelser om strafansvar for  

 juridiske personer generelt udformes som foreslået i § 1, nr, 4, og det var  

 ved ændringen af straffeloven forudsat, at ældre bestemmelser om hjemmel til  

 selskabsansvar løbende ændres. Ændringen er en konsekvens heraf.
 2.5. Ændringer i administrative forskrifter.
Veksling af spillemærker til kontanter skulle oprindeligt ske i check,  

 hvis beløbet oversteg 10.500 kr.
Baggrunden for denne regel var navnlig, at  

 man ville undgå, at personer forlader kasinoet med store kontantbeløb,  

 hvilket kunne øge risikoen for berigelsesforbrydelser.
Ved § 13 i  

 Justitsministeriet bekendtgørelse nr. 861 af 10. oktober 1994 blev det  

 fastsat, at veksling af spillemærker kun må ske til kontanter, og at  

 udbetaling af gevinster fra gevinstgivende spilleautomater alene må ske i  

 kontanter.
Ophævelsen af den såkaldte checkregel skete administrativt i  

 tilknytning til ændringen af spillekasinoloven og skyldtes, at reglen  

 medførte, at personer, der til kasinoet medbragte kontanter hidrørende fra  

 kriminelle handlinger, ved veksling til spillemærker og senere til checks  

 ville kunne antageliggøre deres adkomst til pengene.
Der henvises i øvrigt  

 til Justitsministeriets besvarelse af spørgsmål 6-12 af 2. december 1993 fra  

 Folketingets Retsudvalg (L 29 - bilag 6, 7 og 8).
Foreningen af spillekasinoer i Danmark har foreslået, at checkreglen  

 genindføres med hensyn til udbetaling af store jackpot-gevinster.
For at  

 imødegå enkeltpersoners risiko for at blive udsat for berigelsesforbrydelser,  

 hvis de forlader kasinoet med meget store kontantbeløb og for at mindske  

 spillekasinoernes behov for at ligge inde med kontantbeholdninger, vil  

 Justitsministeriet være indstillet på at overveje at indføre bestemmelser om,  

 at jackpot-gevinster af væsentlig størrelse kan udbetales i checks under  

 forudsætning af, at identiteten på vinderen er fastslået.
En sådan meget  

 begrænset genindførelse af checkreglen skønnes ikke at øge risikoen for  

 hvidvaskning.
 3. Høring.
 Lovforslaget har været til høring hos følgende organisationer m.v.:
 Rigsadvokaten, Rigspolitichefen, Politidirektøren i København, Den Danske  

 Dommerforening, Foreningen af Politimestre i Danmark,  

 Dommerfuldmægtigforeningen, Politifuldmægtigforeningen, Statsadvokaten for  

 Særlig Økonomisk Kriminalitet, Erhvervsministeriet, Indenrigsministeriet,  

 Finanstilsynet, Registertilsynet, Kommunernes Landsforening, Københavns  

 kommune, Århus kommune, Odense kommune, Helsingør kommune, Ålborg kommune,  

 Børkop kommune, HORESTA, Dansk Casinoforening, FORCE Instituttet, Dansk  

 Teknologisk Institut, HK-Service, Dansk Funktionærforbund-Serviceforbundet,  

 Restaurations- og Bryggeriarbejder Forbundet og Vagt- og  

 Sikkerhedsfunktionærernes Landssammenslutning.
 4. Økonomiske og administrative konsekvenser m.m.
 Lovforslaget skønnes ikke at få økonomiske eller administrative  

 konsekvenser af betydning for det offentlige eller for spillekasinoerne.
 Lovforslaget indeholder ikke miljømæssige aspekter.
 5. Forholdet til EU-retten.
 Der er ved forslaget om at forlænge opbevaringsperioden for oplysninger,  

 der registreres efter § 9 a, stk. 1, taget hensyn til Rådets direktiv af 10.  

 juni 1991 om forebyggende foranstaltninger mod anvendelse af det finansielle  

 system til hvidvaskning af penge (91/308/EØF).
 Ved Europa-Parlamentets og Rådets direktiv 95/46/EF af 24. oktober 1994 om  

 beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger er der fastsat  

 nærmere regler om behandling af personoplysninger, der er eller vil blive  

 indeholdt i et register.
Den registrering, der kan foretages af spillekasinoer om blandt andet  

 strafbare forhold i medfør af § 9 c, er omfattet af dette direktiv.
Reglerne  

 i lovforslaget om videregivelse af sådanne oplysninger til andre  

 spillekasinoer skønnes at være forenelige med direktivet.
Bemærkninger til lovforslagets enkelte bestemmelser Til § 1 Til nr. 1 (spillekasinolovens § 9 a, stk. 1) Det foreslås, at den periode, hvori spillekasinoerne skal opbevare  

 identifikationsoplysninger om de ankommende gæster, ændres fra 2 måneder til  

 5 år.
 Der henvises i øvrigt til de almindelige bemærkninger.
Til nr. 2 (spillekasinolovens § 9 c, stk. 4) Det foreslås, at spillekasinoerne skal kunne videregive oplysninger om  

 konstateret falskspil eller andre strafbare handlinger til andre  

 spillekasinoer.
De spillekasinoer, der modtager oplysningerne, vil være  

 undergivet samme regler om sletning af oplysningerne, som det spillekasino,  

 der først har registreret oplysningerne.
 Der henvises i øvrigt til de almindelige bemærkninger.
Til nr. 3 (spillekasinolovens § 23, stk. 1) Ændringen er alene af redaktionel karakter.
 Der henvises til de almindelige bemærkninger.
Til nr. 4 (spillekasinolovens § 24, stk. 3) Ændringen er alene af redaktionel karakter.
 Der henvises til de almindelige bemærkninger.
Til § 2 Det foreslås, at loven træder i kraft den 1. juli 1998.
Skriftlig fremsættelse (26. marts 1998) Justitsministeren (Frank Jensen):
 Herved tillader jeg mig for det høje Ting at fremsætte:
 Forslag til lov om ændring af lov om spillekasinoer.
(Lovforslag nr.
L 34).
 Der er tale om en uændret genfremsættelse af det tidligere fremsatte  

 lovforslag L 178.
Ved lov nr. 1096 af 22. december 1993 blev der foretaget en række  

 ændringer i lov om spillekasinoer og i lov om afgift af spillekasinoer.
Det  

 blev samtidig fastsat, at lov om spillekasinoer skal tages op til revision  

 senest i folketingsåret 1997-98. Formålet med lovforslaget er på den baggrund  

 at gennemføre de ændringer og tilpasninger, som erfaringerne med den gældende  

 spillekasinolov giver anledning til.
Lovforslaget indeholder to hovedelementer.
For det første foreslås det, at  

 de oplysninger, som spillekasinoerne skal registrere om ankommende gæster,  

 skal opbevares i 5 år mod nu i 2 måneder.
For det andet foreslås det, at de  

 enkelte spillekasinoer under visse betingelser skal kunne videregive  

 oplysninger om personer, der har begået falskspil eller andre strafbare  

 handlinger, til de øvrige spillekasinoer.
Efter de nugældende regler skal ethvert spillekasino registrere  

 oplysninger om enhver ankommende gæsts navn, adresse, fødselsdato,  

 nationalitet samt om den pågældendes ankomsttidspunkt.
Disse oplysninger skal  

 opbevares i 2 måneder fra tidspunktet for gæstens besøg i spillekasinoet,  

 hvorefter de skal slettes.
For at styrke politiets efterforskningsmuligheder  

 og for at bringe reglerne i spillekasinoloven i overensstemmelse med de  

 regler, der inden for andre områder gælder i relation til forebyggelse af  

 risikoen for hvidvaskning, foreslås opbevaringsperioden forlænget til 5 år.
 Ethvert spillekasino, der konstaterer falskspil eller andre strafbare  

 handlinger i forbindelse med spillenes afvikling, kan foretage registrering  

 af de personer, der begår sådanne forhold eller medvirker hertil, såfremt  

 forholdene anmeldes til politiet.
Registreringen kan danne grundlag for afvisning af den eller de pågældende  

 personer.
Det foreslås, at de enkelte spillekasinoer i modsætning til i dag  

 skal kunne videregive oplysninger om registrerede personer til de andre  

 spillekasinoer.
Dette kan hindre, at en person, der eksempelvis har spillet  

 falsk på eet spillekasino, gentager sine handlinger på et andet spillekasino.  

 De spillekasinoer, der modtager oplysningerne, vil have pligt til at slette  

 registreringen efter de samme regler, som gælder for det kasino, der først  

 har fortaget registreringen.
Dette indebærer, at registreringen straks skal  

 slettes, hvis anmeldelsen ikke fører til en sigtelse, hvis sigtelsen  

 frafaldes, eller hvis der sker frifindelse af den pågældende.
Hvis der sker  

 domfældelse i anledning af det anmeldte forhold, skal registreringen  

 automatisk slettes efter 5 år.
 Idet jeg tillader mig i øvrigt at henvise til lovforslaget og  

 bemærkningerne hertil, skal jeg anbefale lovforslaget til det høje Tings  

 velvillige behandling.
