I forbindelse med skift af arbejde pr. 1. november 1986 blev en med  

 den tidligere arbejdsgiver aftalt kapitalpensionsordning overtaget af den nye  

 arbejdsgiver.
Samtidig blev aftalt væsentlig større indbetaling for de 2  

 sidste måneder af 1986. Der blev efter pensionsbeskatningslovens § 16 kun  

 godkendt fradrag for indbetaling, svarende til 15% af lønnen hos den nye  

 arbejdsgiver.
A klagede over, at de stedlige skattemyndigheder havde forhøjet hans  

 selvangivne indkomst for 1986 med 15.550 kr.
Myndighederne havde ikke  

 godkendt den af arbejdsgiveren, B A/S, indbetalte præmie til  

 kapitalpensionsordning med 29.000 kr., men havde i henhold til  

 pensionsbeskatningslovens § 16, jf. § 21, forhøjet klagerens indkomst med  

 15.550 kr., svarende til den del af indbetalingerne, der oversteg 15% af  

 klagerens samlede indkomst hos den pågældende arbejdsgiver.
Det fremgik af sagens oplysninger, at klageren indtil 1. august 1986 havde  

 været ansat i statens tjeneste og i den resterende del af året hos B A/S.  

 Klageren havde med virkning fra den 1. februar 1983 indgået overenskomst om  

 kapitalpension med den daværende arbejdsgiver.
Som pensionsbidrag var fra  

 denne dato indbetalt 1.200 kr. årligt, eller 100 kr. pr. måned, idet det  

 mellem parterne var aftalt, at bidraget skulle tilvejebringes 100% fra  

 medarbejderen.
I 1986 havde klageren i ansættelsesperioden hos B A/S indbetalt i alt  

 29.000 kr. til kapitalpensionsordningen i overensstemmelse med et tillæg til  

 overenskomsten, hvoraf fremgik, at B A/S var indtrådt som ny arbejdsgiver i  

 den omhandlede pensionsordning i stedet for den tidligere arbejdsgiver.  

 Samtidig havde den nye arbejdsgiver overtaget de for den tidligere  

 arbejdsgiver gældende krav og forpligtelser i henhold til overenskomsten,  

 herunder retten til at træffe nye aftaler med arbejdsgiveren om ændring af de  

 årlige bidrags størrelse, pensionsalder og valg af kontoførende  

 pengeinstitut.
Med virkning fra den 1. november 1986 blev i henhold til denne  

 aftale arbejdsgiverens bidrag fastsat til fremover at udgøre 29.000 kr.,  

 tilvejebragt 100% af arbejdsgiveren.
Bidraget skulle indbetales med 14.500  

 kr. i hver af månederne november og december 1986 og herefter skulle  

 bidragene stilles i bero indtil videre.
Aftalen var underskrevet af den  

 tidligere arbejdsgivers regnskabskontor den 17. november 1986 og af B A/S den  

 19. november 1986.
De stedlige skattemyndigheder havde ikke anset klageren for berettiget til  

 at indbetale mere end 15% af lønnen, indtjent hos B A/S til  

 kapitalpensionsordningen.
Under hensyn til, at kapitalpensionsordningen var  

 overdraget fra den tidligere arbejdsgiver til B A/S, var det myndighedernes  

 opfattelse, at den i pensionsbeskatningslovens § 16, stk. 1, anførte regel -  

 hvoraf fremgår, at der alene kan anvendes 15% af klagerens samlede lønindtægt  

 i indkomståret hos den pågældende arbejdsgiver - måtte fortolkes  

 indskrænkende, således at der alene kunne anvendes 15% af lønnen hos den  

 arbejdsgiver man havde indgået aftalen med.
 Klageren havde i medfør af Skattedepartementets generelle vejledning om  

 udbetaling af for høje kapitalpensionsbidrag, oktober 1984, ansøgt  

 ministeriet om dispensation til skatte- og afgiftsfri tilbagebetaling af det  

 for meget indbetalte beløb på 15.550 kr. på hans kapitalpensionskonto.
Ministeriet havde svaret at man ikke kunne imødekomme det ansøgte.
Der var  

 herved henset til skattemyndighedernes praksis, hvorefter man kun kunne  

 acceptere skatte- og afgiftsfri tilbagebetaling fra en  

 kapitalpensionsordning, når det drejede sig om en åbenbar fejldisposition,  

 hvor der til en pensionsordning var indbetalt et beløb, som der ikke var et  

 retligt krav på i henhold til pensionsaftalen.
Klageren påstod godkendelse af fradragsret for indskud på  

 kapitalpensionsordningen med i alt 29.000 kr.
Til støtte herfor henviste  

 klageren til, at den forhenværende arbejdsgiver i henhold til aftalen havde  

 overdraget gældende krav og forpligtelser i henhold til overenskomsten,  

 herunder retten til at træffe ny aftale med arbejdsgiveren om ændring af de  

 årlige bidrags størrelse, pensionsalder og valg af kontoførende  

 pengeinstitut.
Hertil kom, at tillæg til overenskomst om kapitalpension  

 gældende for resten af 1986 var godkendt af begge arbejdsgivere.
 Klageren påstod herefter aftalen indgået med begge arbejdsgivere, men med  

 indbetaling fra de resterende lønudbetalinger for 1986, idet klageren anså  

 ordningen som værende indeholdt i pensionsbeskatningslovens § 16, stk. 1.
Under henvisning til ordlyden i pensionsbeskatningslovens § 16 samt  

 bemærkningerne til bestemmelsen i lovforslaget, hvoraf fremgik, at de årlige  

 indbetalinger til disse ordninger højst kunne andrage 15% af arbejdstagerens  

 samlede aflønning hos den pågældende arbejdsgiver, fandt Landsskatteretten,  

 at det var med rette, at klageren var anset for indkomstskattepligtig af det  

 beløb, hvormed indbetalingerne havde oversteget 15% af den samlede lønindtægt  

 hos B A/S.
Da der endvidere ikke bevillingsmæssigt havde kunnet dispenseres  

 herfra, blev den påklagede ansættelse stadfæstet.
 LV 1988 I 2.7.
