 Fordringer, der er opstået i kraft af samme retsforhold, kaldes konnekse.
 Restskatter og krav på overskydende skat vedrørende samme indkomstår er  

 således konnekse krav.
 Konneksitet har betydning for reglerne om modregning, idet der er videre  

 adgang til modregning med konnekse krav end med andre fordringer, således at  

 modregning endog kan ske, selv om de almindelige modregningsbetingelser ikke  

 er opfyldt, f.eks. fordi fordringen er uforfalden, prækluderet eller  

 forældet.
Når der foreligger konneksitet, er en skatteyder berettiget til at  

 forlange, at der foretages modregning med tilbagevirkende kraft.
Dette  

 framgår af Østre Landsrets dom af 12. juni 1980 (trykt i UfR 1980 side 949).
Skatteyderen har således ret til at få dækket en restskat med tidligere  

 opgjort overskydende skat for samme indkomstår, uanset den overskydende skat  

 er anvendt til dækning af andre restancer til staten, f.eks. af skyldig moms,  

 forskudsvis udlagte børnebidrag eller restancer til Hypotekbanken.
Dette  

 gælder også, selv om restskatten er indregnet i forskudsregistreringen, som  

 skal ændres, hvis begæring om konneks modregning efterkommes.
 En sådan modregning mellem konnekse krav skal kun foretages, såfremt  

 skatteyderen udtrykkeligt anmoder herom.
 Forinden en modregning ændres på grund af konneksitet, skal kommunen rette  

 henvendelse til den myndighed (restancemyndigheden), der allerede har  

 modtaget den overskydende skat og anmode om tilbagebetaling af beløbet.  

 Såfremt den pågældende myndighed i forbindelse med modregningen har opgivet  

 en sikkerhed for den modregnede restance, kan ændringen betinges af, at  

 skatteyderen stiller ny sikkerhed over for den pågældende myndighed.
 Såfremt restancemyndigheden meddeler kommunen, at det modregnede beløb  

 ikke kan tilbageføres på grund af manglende ny sikkerhed, skal kommunen  

 meddele skatteyderen, at den begærede ændring af ovennævnte grund ikke kan  

 gennemføres, samt at afgørelsen kan påklages til statsskattedirektoratet.
 Vedrørende konneksitet henvises i øvrigt til Vejledning om årsopgørelsen  

 m.v. for 1984, punkt 5.2.1.1.
