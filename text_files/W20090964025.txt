Ansøgning om efterlønsbevis, afslag da beskæftigelseskrav ikke opfyldt, vejledning i afslaget, forløbet anses som en afsluttet proces Medlem Adresse Ankenævnet har behandlet Deres klage på møde den 15. januar 2009.
Nævnet traf denne A F G Ø R E L S E Deres efterlønsbevis har virkning fra den 28. januar 2008.
 Ankenævnet tiltræder således Arbejdsdirektoratets afgørelse af den 31. juli 2008.
B E G R U N D E L S E Ankenævnet har lagt til grund, at  De fyldte 60 år den 30. januar 2005,  De søgte om efterlønsbevis den 29. oktober 2004,  De fik afslag, da De ikke opfyldte beskæftigelseskravet,  De i afslagsbrevet fik at vide, at a-kassen opfordrede Dem til at kontakte a-kassen ca. 3 måneder før betingelserne forventedes opfyldt,  De ligeledes fik oplysning om, at De skulle opfylde et krav om 1924 løntimer inden for 3 år,  De sendte en mail til a-kassen den 28. januar 2008, og indsendte derefter dokumentationen for, at De nu opfyldte betingelserne, og  A-kassen herefter udstedte et efterlønsbevis med bevisdatoen den 28. januar 2008.
 Arbejdsmarkedets Ankenævn har endvidere lagt til grund, at Arbejdsdirektoratet har truffet afgørelse om at efterlønsbeviset har virkning fra den 28. januar 2008.
 Arbejdsmarkedets Ankenævn har lagt vægt på, at a-kassen i brev af 17. november 2004 gav Dem afslag på Deres ansøgning om efterlønsbevis fra Deres 60 års dag, og at De samtidig blev informeret om, at De skulle kontakte a-kassen, når De opfyldte et krav om 1924 løntimer inden for 3 år.
 Nævnet har endvidere lagt vægt på, at De kontaktede a-kassen den 28. januar 2008.
 Nævnet finder, at bevisdatoen er den 28. januar 2008, hvor a-kassen modtager Deres henvendelse pr. mail.
Arbejdsmarkedets Ankenævn finder, at en ansøgning og et afslag herpå betragtes som en afsluttet proces, hvor ansøgningen i almindelighed ikke længere er virksom.
Kun i særlige tilfælde, hvor a-kassen har givet anledning til, at klager har fået bibragt en forventning om, at der ikke skulle søges på ny, vil nævnet kunne tillægge en oprindelig ansøgning vægt.
 Det forhold at De på et tidligere tidspunkt end 28. januar 2008 opfyldte beskæftigelseskravet, kan ikke ændre ved det faktum at De først kontaktede a-kassen den 28. januar 2008, idet De var vejledt om at De skulle kontakte a-kassen, når De opfyldte kravet om 1924 løntimer inden for 3 år.
 Nævnet finder således, at De i forbindelse med afslaget på Deres ansøgning blev orienteret om, at De på ny skulle kontakte a-kassen, når kravet om antal løntimer var opfyldt og at De derfor ikke blev bibragt en forventning om ikke skulle foretage Dem noget aktivt.
R E G L E R Ankenævnet henviser til  § 65, § 74 a og § 74 b i lov om arbejdsløshedsforsikring m.v., jf. lovbekendtgørelse nr. 708 af 13. august 2003, og  § 1 og § 5 i Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede mv.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne Fuldmægtig De kan læse om afgørelsens retlige grundlag på de følgende sider.
 Kopi til:
Regler Bekendtgørelse nr. 708 af 13. august 2003 af lov om arbejdsløshedsforsikring m.v.
Kapitel 10 Ret til dagpenge og aktiveringsydelse § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med Arbejdsformidlingen sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for Arbejdsformidlingen eller til statistisk brug.
Kapitel 11 a Efterløn til medlemmer, der fylder 60 år den 1. juli 1999 eller senere Betingelser for ret til efterløn § 74 a.
Ret til efterløn har et medlem af en anerkendt arbejdsløshedskasse, som 1) er fyldt 60 år, 2) har været medlem i mindst 25 år inden for de sidste 30 år, jf. dog stk. 2 og 3, 3) har indbetalt efterlønsbidrag, jf. § 77, stk. 4, jf. dog § 77, stk. 5, i mindst 25 år inden for de sidste 30 år, jf. dog stk. 2 og 3, 4) ved ledighed vil kunne opfylde betingelserne for ret til dagpenge, jf. dog stk. 5 og 7, eller modtager overgangsydelse, 5) har fået indberettet værdien af pensionsformuen, jf. § 74 i, stk. 3, 4, 7 og 8 og 6) har bopæl her i riget eller i et andet EØS-land.
Stk. 2. Medlemmer, der er født før den 1. marts 1952, kan opfylde kravet om medlemskab, jf. stk. 1, nr. 2, ved uafbrudt medlemskab fra den 31. marts 1992 til mindst det fyldte 60. år.
Medlemsperioden skal dog mindst udgøre 10 år inden for de sidste 15 år.
Medlemmet skal have indbetalt efterlønsbidrag, jf. stk. 1, nr. 3, fra den 1. april 1999, jf. dog § 77, stk. 5.
Stk. 3. Medlemmer, der er født før den 1. juli 1964, jf. dog stk. 2, kan opfylde kravet om medlemskab og indbetaling af efterlønsbidrag, jf. stk. 1, nr. 2 og 3, ved uafbrudt medlemskab og indbetaling af efterlønsbidrag fra den 1. juli 1999 til mindst det fyldte 60. år, jf. dog § 77, Stk. 5. Perioden skal dog mindst udgøre 20 år inden for de sidste 25 år.
For medlemmer født før den 1. april 1959 er det tilstrækkeligt, at efterlønsbidraget er indbetalt uafbrudt fra den 1. april 1999.
Stk. 4. Direktøren for Arbejdsdirektoratet kan undtagelsesvis tillade, at der ses bort fra afbrydelser i medlemskabet og indbetaling af efterlønsbidrag ved afgørelsen af, om kravene i stk. 2 og 3 er opfyldt.
Tilladelsen kan gøres betinget af, at medlemmet efterbetaler bidrag til arbejdsløshedsforsikringen og efterlønsbidrag for den pågældende periode.
 Stk. 5. Et medlem, der efter det fyldte 50. år mister dagpengeretten ved udløbet af perioden i § 55, stk. 1, og som ved fortsat indbetaling af medlems- og efterlønsbidrag kan opfylde anciennitetskravet for ret til efterløn ved det fyldte 60. år, har ret til efterløn, selv om arbejdskravet efter § 53 ikke er opfyldt.
 Stk. 6. Retten til efterløn ophører ved udgangen af den måned, hvori medlemmet fylder 65 år, eller ved medlemmets død.
 Stk. 7. Direktøren for Arbejdsdirektoratet kan i særlige tilfælde tillade, at et medlem, hvis dagpengeret ophører på 60-års-dagen som følge af lovens § 55, stk. 2 eller 3, eller § 3, stk. 3, i lov nr. 897 af 16. december 1998, samt et medlem, der har ret til efterløn efter stk. 5, og som på grund af sygdom hen over 60-års-dagen ikke har kunnet overgå til efterløn på 60-års-dagen, kan overgå til efterløn på et senere tidspunkt, selv om medlemmet på overgangstidspunktet ikke opfylder betingelserne i stk. 1, nr. 4, eller stk. 5. Tilladelsen er betinget af, at medlemmet på overgangstidspunktet står til rådighed for arbejdsmarkedet, og at medlemmet har indgivet ansøgning om dispensation til arbejdsløshedskassen senest 1 uge efter raskmeldingen.
Efterlønsbevis § 74 b.
Medlemmer, der opfylder betingelserne i § 74 a, bortset fra stk. 1, nr. 6, har ret til efter ansøgning at få udstedt et efterlønsbevis af arbejdsløshedskassen.
Beviset har tidligst virkning fra ansøgningstidspunktet.
 Stk. 2. Efterlønsbeviset sikrer, at medlemmet ikke mister retten til at overgå til efterløn, selv om medlemmet på overgangstidspunktet ikke står til rådighed for arbejdsmarkedet, jf. § 62, stk. 2, nr. 1 og 3. Medlemmet skal på overgangstidspunktet opfylde alle øvrige betingelser i § 74 a, dog bortset fra stk. 1, nr. 2 og 3.
Stk. 3. Et medlem, som har fået udstedt et efterlønsbevis, har ret til at få beregnet efterløn på grundlag af mindst det beregningsgrundlag, jf. § 51, som medlemmet havde på det tidspunkt, hvor efterlønsbeviset fik virkning.
Beregningsgrundlaget reguleres med satsreguleringsprocenten, jf. lov om en satsreguleringsprocent.
 Stk. 4. Direktøren for Arbejdsdirektoratet fastsætter efter forhandling med Beskæftigelsesrådet nærmere regler om anvendelsen af denne bestemmelse.
 Arbejdsdirektoratets bekendtgørelse nr. 481 af 10. juni 2003 om en a-kasses pligt til at vejlede mv.
Kapitel 1 Generelle pligter § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
