Nr BTL 108 Betænkning over Forslag til lov om ændring af lov om  

 landinspektørvirksomhed (Landinspektørselskaber)   

 Nr L 108 1991-92, 1. samling Afgivet af Boligudvalget Afgivet: 19920324 Udvalget har behandlet lovforslaget i nogle møder.
 Herefter indstiller et flertal (Det Konservative Folkepartis,  

 Venstres, Socialistisk Folkepartis, Centrum-Demokraternes, Det Radikale  

 Venstres og Kristeligt Folkepartis medlemmer af udvalget) lovforslaget til  

vedtagelse uændret .
 Et mindretal (Socialdemokratiets medlemmer af udvalget) vil  

 redegøre for sin stilling til lovforslaget ved 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
Mindretallet bemærker i denne forbindelse, at landinspektører selvfølgelig  

 skal have mulighed for at oprette aktieselskaber.
Imidlertid betyder  

 vedtagelsen af dette lovforslag, at denne virksomhed kommer til at foregå  

 inden for rammer, der er helt urimeligt reguleret af statsmagten.
 Reglerne om, hvem der må eje selskabets aktier, hvem de må sælges videre  

 til osv., er en aldeles urimelig regulering af et liberalt erhverv, en  

 regulering som slet ikke foretages over for andre erhverv.
 Også absurde regler om, hvor mange kontorsteder landinspektøren må have,  

 hvad hans virksomhed må hedde, og hvad der skal ske med virksomheden ved  

 dødsfald, viser med usmagelig tydelighed, hvilken reguleringstrang der  

 hersker blandt politikere og embedsmænd.
 Fremskridtspartiet foreslår derfor, at man dropper de mange bestemmelser  

 til fordel for følgende:
»Landinspektører kan virke i aktieselskabsform«.
Derefter har vi  

 mere end rigelig anden lovgivning, der regulerer selskaber og  

 erhvervsvirksomhed i øvrigt.
 Det er ufatteligt, at regeringen vil indføre en så stram regulering for  

 landinspektørvirksomhed, som indtil nu ikke har skabt problemer for brugerne,  

 mens regeringen accepterer, at ejendomsmæglervirksomhed gennem flere år er  

 blevet drevet på en for brugerne helt uacceptabel måde.
Baadsgaard (S) fmd.
Pia Gjellerup (S) Lissa Mathiasen (S) Jørn Pedersen  

 (S) Grete Schødts (S) Else Marie Mortensen (S) Holger K.
Nielsen (SF) Pelle  

 Voigt (SF) Svend Aage Jensen (CD) Pernille Sams (KF) Fischer (KF) John  

 Vinther (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
Et af udvalget stillet spørgsmål og boligministerens svar herpå er optrykt som bilag.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse uændret .
 Et flertal inden for flertallet (Socialdemokratiets, Socialistisk  

 Folkepartis og Det Radikale Venstres medlemmer af udvalget) konstaterer, at  

 der med lovforslagets gennemførelse kan opstå problemer med skatteunddragelse  

 i forbindelse med stiftertilgodehavender.
 Flertallet konstaterer endvidere, at regeringen er opmærksom på problemet,  

 og noterer sig, at det af svaret på udvalgets spørgsmål fremgår, at  

 Skatteministeriet er opmærksom på den rejste kritik af loven, og at de  

 stillede spørgsmål allerede er under overvejelse i Skatteministeriet.
 Flertallet vil følge sagen og forventer, at regeringen fremsætter forslag  

 til en løsning af de nævnte problemer så betids, at de kan være løst inden  

 lovens ikrafttræden den 1. januar 1993.
 Et mindretal (Fremskridtspartiets medlem af udvalget) indstiller  

 lovforslaget til forkastelse .
Baadsgaard (S) fmd.
Pia Gjellerup (S) Lissa Mathiasen (S) Jørn Pedersen  

 (S) Grete Schødts (S) Else Marie Mortensen (S) Holger K.
Nielsen (SF) Pelle  

 Voigt (SF) Svend Aage Jensen (CD) Pernille Sams (KF) Fischer (KF) John  

 Vinther (KF) Mejdahl (V) Bodil Thrane (V) Kirsten Jacobsen (FP) nfmd.  

Jørgen Estrup (RV) Lysholm Christensen (KRF) Bilag Udvalgets spørgsmål til boligministeren og dennes besvarelse heraf Spørgsmål 1:
 Der udbedes en redegørelse for reglerne for stiftertilgodehavender og de  

 begrænsninger, der er indeholdt i det gældende regelsæt.
 Endvidere udbedes en kommentar til, om følgende model for at undvige  

 reglerne om stiftertilgodehavender er fuldt lovligt og kan anvendes:
 - Forud for oprettelse af et aktieselskab eller anpartsselskab optager  

 stifteren et personligt banklån på f.eks. 1 mio. kr.
 - Provenuet for lånet indsættes på en personlig konto i stifterens bank.  

 Lånet indgår i selskabet ved dets stiftelse og fremkommer som en passivpost i  

 form af et banklån.
- Efter at selskabet er stiftet, overfører stifteren provenuet fra lånet  

 fra den personlige konto til selskabet, hvorved der opstår et nyt  

 »stiftertilgodehavende« på ca. 1 mio. kr.
Selskabet anvender  

 beløbet til indfrielse af banklånet.
 - Herefter kan stifteren hæve ca. 1 mio. kr. i selskabet over en  

 periode/årrække og alene nøjes med at betale 34 pct. i selskabsskat, hvorved  

 der opnås en skattebesparelse på op til 340.000 kr.
 Såfremt denne model er lovlig og kan anvendes, bedes oplyst, om regeringen  

 agter at fremkomme med forslag, som kan imødegå denne form for omgåelse af  

 reglerne.
 Svar:
Lovforslaget tilsigter ikke at fastsætte særlige bestemmelser om  

 stiftelse af aktie- eller anpartsselskaber, som driver  

 landinspektørvirksomhed, eller om beskatningen af sådanne selskaber eller  

 deres stiftere.
Da de forhold, som er beskrevet i spørgsmålet, ikke alene  

 vedrører selskaber, som driver landinspektørvirksomhed, har Skatteministeriet  

 ydet bidrag til besvarelsen.
 Jeg kan således henvise til vedlagte skrivelse af 27. marts 1992 fra Told-  

 og Skattestyrelsen til Kort- og Matrikelstyrelsen.
Kort- og Matrikelstyrelsen Matrikeldivisionen 27. marts 1992 Vedrørende lov om skattefri virksomhedsomdannelse - Landinspektører Under henvisning til Kort- og Matrikelstyrelsens skrivelse af 25. marts  

 1992 til Skatteministeriet, som samme dato er oversendt til Told- og  

 Skattestyrelsen til videre foranstaltning, skal Told- og Skattestyrelsen  

 herved give udtryk for sin opfattelse til det af Boligudvalget stillede  

 spørgsmål om den skattemæssige behandling af  

 »stiftertilgodehavender« m.v.
I skrivelse af 24. marts 1992 har Folketingets Boligudvalg på baggrund af  

 forslag til lov om ændring af landinspektørvirksomhed  

 (Landinspektørselskaber), jf.
L 108, rejst følgende to spørgsmål:
 1. En redegørelse for reglerne for stiftertilgodehavender og de  

 begrænsninger, der er indeholdt i det gældende regelsæt.
 2. En kommentar til spørgsmålet om, hvorvidt følgende model om undvigelse  

 af reglerne om stiftertilgodehavende er fuldt lovlig og kan anvendes:
 - Forud for oprettelse af et aktieselskab eller anpartsselskab optager  

 stifteren et personligt banklån på f.eks. 1 mio. kr.
 - Provenuet for lånet indsættes på en personlig konto i stifterens bank.  

 Lånet indgår i selskabet ved dets stiftelse og fremkommer som en passivpost i  

 form af et banklån.
- Efter at selskabet er stiftet, overfører stifteren provenuet fra lånet  

 fra den personlige konto til selskabet, hvorved der opstår et nyt  

 »stiftertilgodehavende« på ca. 1 mio. kr.
Selskabet anvender  

 beløbet til indfrielse af banklånet.
 - Herefter kan stifteren hæve ca. 1 mio. kr. i selskabet over en  

 periode/årrække og alene nøjes med at betale 34 pct. i selskabsskat, hvorved  

 der opnås en skattebesparelse på op til 340.000 kr.
 Boligudvalget har endvidere forespurgt, såfremt modellen i øvrigt er  

 lovlig og kan anvendes, om regeringen agter at fremkomme med forslag, som kan  

 imødegå denne form for omgåelse af reglerne.
Forudsat at lov om skattefri virksomhedsomdannelse ønskes anvendt, kan der  

 efter bestemmelserne i lovens § 2, stk. 1, litra b), og § 5, stk. 1, ydes et  

 stiftertilgodehavende til skattepligtige ejere på højst 25 pct. af det  

 selskabsretligt opgjorte vederlag for den overdragne virksomhed.
Loven  

 indeholder derimod ingen begrænsning med hensyn til udlodning m.v. fra  

 virksomheden, der finder sted inden omdannelsen, eller lån, som stifteren  

 yder selskabet efter stiftelsen.
 Det er således Told- og Skattestyrelsens opfattelse, at bankindestående  

 efter gældende praksis almindeligvis vil kunne holdes uden for  

 virksomhedsomdannelsen uden iagttagelse af reglerne i lov om skattefri  

 virksomhedsomdannelse samtidig med selskabets overtagelse af stifterens  

 personlige gæld tilvejebragt fra såvel virksomhedens kassekredit og lignende  

 som stifterens private banklån.
 Det nystiftede selskabs overtagelse af den private gæld vil også kunne  

 modregnes i stiftertilgodehavendet til parikurs efter lov om skattefri  

 virksomhedsomdannelse § 5, stk. 1, og hermed påvirke opgørelsen af aktiernes  

 eller anparternes skattemæssige anskaffelsesværdi inden for  

 stiftertilgodehavendets beløbsramme efter lovens § 4, stk. 2.
Ved omdannelse efter skattelovgivningens almindelige regler  

 (afståelsesprincippet), dvs. overdragelse af virksomheden uden succession,  

 men til handelsværdier, berøres adgangen til at opnå stiftertilgodehavender  

 ikke.
I sådanne omdannelsessituationer forhindrer § 5, stk. 1, ikke, at  

 stiftertilgodehavendets pålydende overstiger 25 pct. af de værdier, der  

 overføres til selskabet, ligesom kursregulering i disse tilfælde heller ikke  

 udelukkes af bestemmelsen.
 For så vidt angår spørgsmål 2 om overdragelse af stifterens personlige  

 banklån på 1 mio. kr. til selskabet samt den efterfølgende overførsel af  

 låneprovenuet fra den personlige konto til selskabet mod optagelse af nyt  

 »stiftertilgodehavende« på ligeledes ca. 1 mio. kr., kan Told- og  

 Skattestyrelsen besvare med henvisning til ovennævnte besvarelse af spørgsmål  

 1, idet lov om skattefri virksomhedsomdannelse som anført ikke indeholder  

 begrænsninger med hensyn til udlodning m.v. fra virksomheden, der finder sted  

 inden omdannelsen, eller lån, som stifteren yder selskabet efter stiftelsen.
På denne baggrund, og da stiftertilgodehavendet ifølge Boligudvalgets  

 »omdannelsesmodel« forudsættes at ligge inden for lovens 25  

 pct.-regel, finder styrelsen, i overensstemmelse med gældende praksis, at  

 stifteren efter modellen lovligt vil kunne anvende reglerne i lov om  

 skattefri virksomhedsomdannelse på de angivne vilkår.
Stifteren vil således  

 over en periode/årrække kunne hæve tilgodehavendet på 1 mio. kr. i selskabet  

 uden skattemæssige konsekvenser.
Skatteministeriet, Departementet, har i sagens anledning oplyst, at man er  

 opmærksom på den rejste kritik af loven.
Det stillede spørgsmål er således  

 allerede under overvejelse i Skatteministeriet.
