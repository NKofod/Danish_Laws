Skriftlig fremsættelse (21. oktober 2015) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Nedsættelse af støtte for husstandsvindmøller) (Lovforslag nr.
L 30) Formålet med lovforslaget er at gennemføre forligskredsens beslutning fra december 2014 og september 2015 om fremadrettet at nedsætte støtten for vindmøller med en installeret effekt på 25 kW eller derunder, og som er nettilsluttet i egen forbrugsinstallation (husstandsvindmøller). Nedsættelsen sker ved at indføre en aftrapningsordning.
 Nedsættelsen indeholder 3 elementer:
1) gradvis nedsættelse af afregningsprisen, 2) begrænset ansøgningspulje og 3) kortere støtteperiode.
Det bemærkes, at lovforslaget først sendes i høring på fremsættelsesdagen den 21. oktober 2015 på grund af risiko for hamstring.
Lovforslaget vil få betydning for ansøgninger, som Energinet.dk modtager fra den 21. oktober 2015. Det betyder, at tilsagn om pristillæg, som Energinet.dk har givet på baggrund af en ansøgning modtaget den 21. oktober 2015 og indtil lovens forventede ikrafttræden den 1. janur 2016, nedreguleres til 212 øre pr. kWh i stedet for 250 øre pr. kWh og til 132 øre i stedet for 150 øre pr. kWh.
Derudover vil udbetaling af afregningsprisen ændres til 12 år i stedet for 20 år.
Der vil også skulle ske nedregulering af eventuel udbetalt støtte.
Nedreguleringen svarer til afregningsprisen for 2016, og vil ske, når ordningen for 2016 træder i kraft.
 Aftrapningsordningen består af to dele:
1) en støtteordning med puljer for 2016-2019 og 2) en støtteordning uden pulje for 2020.
Ordningen med puljerne for 2016-2019 indebærer, at der skal ansøges om tilsagn om støtte inden for en pulje på i alt 1 MW pr. år i perioden 2016-2019, dvs. i alt 4 MW.
Ordningen uden pulje for 2020 medfører, at der kan ansøges om tilsagn om støtte uden nogen begrænsning i form af en pulje.
Tilsagnet vil indeholde vilkår om nettilslutning senest 2 år efter afgivelse af tilsagnet.
Støtten ydes i 12 år fra nettilslutningstidspunktet for begge ordninger.
Aftrapningsordningen medfører en nedsættelse af den gældende afregningspris på 250 øre pr. kWh for møller med en installeret effekt på 10 kW eller derunder og 150 øre pr. kWh for møller med en installeret effekt over 10 kW, dog højest 25 kW.
Støtten skal reduceres gradvist år for år med henholdsvis 38 øre pr. kWh og 18 øre pr. kWh for de nye husstandsvindmøller, første gang den 1. januar 2016. Støtten vil således ende på 60 øre pr. kWh i 2020 uanset husstandsvindmøllens installerede effekt.
Lovforslaget vil blive sendt i høring umiddelbart efter fremsættelsen med en frist på 2 uger.
For at sikre, at lovforslaget kan vedtages i år, ønskes 1. behandling af lovforslaget, inden høringssvar og høringsnotat sendes til Folketinget.
 Lovforslaget vil træde i kraft den 1. januar 2016. Visse dele af lovforslaget vil først kunne sættes i kraft efter Europa-Kommissionens godkendelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
