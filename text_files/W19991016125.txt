Kendelse fra Pressenævnet i sag nr.  

 72/1993 En mand (K) har klaget til Pressenævnet over, at  

 Berlingske Tidende har foretaget ændringer i et indlæg, han fik  

 optaget i anledning af en leder i bladet:
 Det hed bl.a. i lederen:
"Den politiske og økonomiske krise på  

 Færøerne er blevet så dyb og officiel, at man nu er  

 nået til det stadium, hvor de implicerede parter er igang med  

 hvidvaskningen.
Hvem sagde fra og hvornår og hvilke informationer blev  

 undertrykt hvor? Der kan vælges mellem såvel politikere i det  

 færøske samfund som på Christiansborg.
Der er yderligere  

 embedsmænd både her og der, som har set afgrunden og et  

 særligt rådgivende udvalg for Færøerne under  

 Statsministeriet har halvårligt afgivet rapporter om tilstanden.  

 Tilsyneladende kun til fornøjelse for bogreol eller papirkurv." og "I bladet Samfundsøkonomen tager formanden for det  

 statsministerielle rådgivende udvalg for Færøerne fra 1976  

 til 1993 fhv. rigsstatistiker [K], kraftig til genmæle over for lektor  

  Lise  Lycks kritik samme sted af konstruktionen af et rådgivende  

 udvalg i hjemmestyreordningen og dets rolle i kriseforløbet.
Udvalget  

 skrev rapporter, men ingen reagerede.
Ingen politikere i Danmark eller  

 på Færøerne har pligt til at læse og forholde sig  

 til rapportens indhold." Samme dag som lederen havde været bragt, sendte  

 klageren et indlæg til bladet, idet han bl.a. ville pege på, at  

 ansvaret for, at udvalgets rapporter ikke havde givet anledning til  

 diskussion i Danmark, også måtte påhvile medierne, der i  

 følge klageren kun i meget beskedent omfang omtalte rapporterne.
Da indlægget fortsat ikke var bragt seks dage efter  

 indsendelsen ringede klageren til bladet, der herefter bragte indlægget  

 dagen efter.
Indlægget var imidlertid ændret på nogle  

 punkter.
Klagerens manuskript indeholdt sætningen: "Men det  

 er korrekt, at omtalen af vore rapporter i de danske medier og blandt danske  

 politikere var meget beskeden.
Det til trods for, at rapporterne var frit  

 tilgængelige og tilgik Folketinget og samtlige ministerier.
Samt alle  

 medier, herunder naturligvis hele dagspressen." I den offentliggjorte version  

 var sætningen "herunder naturligvis hele dagspressen" udeladt.
I slutningen af sit manuskript pegede [K] på, at  

 Københavns Kommune om 5-10 år kan komme i samme  

 økonomiske krise som Færøerne er nu.
Det hed  

 således i manuskriptet: "Og hvem skal så løse problemerne?  

 Jeg har ikke indtrykket af, at der i medierne, hos politiske partier og i  

 regeringen er nogen stor tilbøjelighed til at tage disse problemer op  

 til drøftelse nu." I den offentliggjorte version var ordene "i  

 medierne, hos politiske partier og" udeladt.
I klageskrivelsen har [K] gjort gældende, at der ved  

 disse to udeladelser er tabt vigtige pointer i indlægget.
Klageren  

 mener, at mange læsere forbinder ordet "medier" fortrinsvis med radio  

 og fjernsyn.
Klageren formoder derfor, at udeladelsen på dette punkt  

 skyldes, at Berlingske Tidende ikke kunne lide, at læserne blev gjort  

 opmærksom på, at dagspressen havde et medansvar for at  

 rapporterne ikke gav anledning til mere omtale.
Med udeladelsen af ordene "i  

 medierne, hos de politiske partier og" foregives det, at klageren alene  

 bebrejder den nuværende regering.
Klagerens synspunkt er imidlertid, at  

 hverken regeringen, oppositionen eller medierne er tilskyndet til at tage  

 sagen op.
Klageren mener ikke, at bladet har ret til at forkorte  

 indlægget, hvorved vigtige pointer tabes, uden at anføre, at det  

 er forkortet.
Klageren har endeligt påpeget, at indlægget blev  

 bragt 7 dage efter, det blev modtaget, og han mener derfor, at bladet har  

 haft rig lejlighed til at konsultere ham.
I en udtalelse om klagen har Berlingske Tidende  

 anført, at bladet forbeholder sig retten til i den redaktionelle  

 proces at forkorte manuskripter til læserbreve og debatindlæg.  

 Dette forbehold fremgår dagligt af debatsiderne.
Traditionelt overlades  

 større indgreb til skribenten selv, mens mindre forkortelser foretages  

 af redaktionen.
Forudsætningen for redaktionelle forkortelser er dog i  

 følge bladet, at skribentens opfattelse fremstår  

 uforvansket.
 Om den første af de to forkortelser, som klageren  

 har fremhævet, har bladet anført, at "alle medier" naturligvis  

 også omfatter hele dagspressen.
I den anden forkortelse blev der ved en fejl forkortet to  

 ord for lidt.
Hensigten var at stryge ordene "I medierne, hos politiske  

 partier og i regeringen" således, at utilbøjeligheden til  

 at tage problemerne op blev gjort generel.
 Berlingske Tidende har endvidere anført, at  

 klageren ikke har kontaktet redaktøren for at gøre  

 opmærksom på, at der var tale om to væsentlige pointer, og  

 at bladet derfor ikke har haft mulighed for at tilbyde plads til en  

 præciserende tilføjelse.
 Bladet har endelig anført, at det af principielle  

 grunde ikke oplyses, når der er forkortet i et manuskript.
 Følgende nævnsmedlemmer har deltaget i sagens  

 behandling: Axel Kierkegaard, Henrik Antonsen, Kate Bluhme og Ole  

 Malmqvist.
 Pressenævnet udtaler:
Ved udeladelsen af ordene "i medierne, hos politiske  

 partier og" i offentliggørelsen af klagerens indlæg er der sket  

 en væsentlig fordrejning i angivelsen af målet for klagerens  

 kritik.
Pressenævnet finder, at Berlingske Tidende herved har  

 overtrådt god presseskik og udtaler derfor sin kritik.
 I medfør af medieansvarslovens § 49  

 pålægges Berlingske Tidende at offentliggøre  

 følgende:
 "Kendelse fra Pressenævnet.
Berlingske Tidende bragte den 7. oktober 1993 en leder om  

 den økonomiske krise på Færøerne.
I følge  

 lederen var krisen nået til det stadium, "hvor de implicerede parter er  

 igang med hvidvaskningen.
Hvem sagde fra og hvornår og hvilke  

 informationer blev undertrykt hvor? Der kan vælges mellem såvel  

 politikere i det færøske samfund som på Christiansborg.  

 Der er yderligere embedsmænd både her og der, som har set  

 afgrunden og et særligt rådgivende udvalg for  

 Færøerne under Statsministeriet har halvårligt afgivet  

 rapporter om tilstanden.
Tilsyneladende kun til fornøjelse for bogreol  

 eller papirkurv." Formanden for det Rådgivende Udvalg for  

 Færøerne [K] sendte samme dag, som lederen havde været  

 bragt, et indlæg til bladet, idet han bl.a. ville pege på, at  

 ansvaret for, at udvalgets rapporter ikke havde givet anledning til  

 diskussion i Danmark, også måtte påhvile medierne, der  

 ifølge klageren kun i meget beskedent omfang omtalte rapporterne.
Da Berlingske Tidende bragte indlægget, var der  

 imidlertid foretaget fire forkortelser.
En af forkortelserne var foretaget i  

 slutningen af indlægget, hvor [K] omtalte den mulighed, at  

 Københavns Kommune om 5-10 år kan komme i samme økonomisk  

 krise som Færøerne er i nu. [K] skrev herom i sit manuskript:  

 "Og hvem skal så løse problemerne? Jeg har ikke indtrykket af,  

 at der i medierne, hos politiske partier og i regeringen er nogen stor  

 tilbøjelighed til at tage disse problemer op til drøftelse nu."  

 I den offentliggjorte version var ordene "i medierne, hos politiske partier  

 og" udeladt.
 I en klage til Pressenævnet har [K] gjort  

 gældende, at indlægget mister vigtige pointer ved de skete  

 forkortelser, og at den ovennævnte forkortelse får det til at se  

 ud som om, han alene bebrejder den nuværende regering.
 I en udtalelse om klagen har Berlingske Tidende  

 anført, at der ved en fejl blev forkortet to ord for lidt, idet "i  

 regeringen" også skulle have været udeladt, således at  

 utilbøjeligheden til at tage problemerne op blev gjort generel.
 I anledning af klagen udtaler Pressenævnet, at der  

 ved udeladelsen af ordene "i medierne, hos politiske partier og" i  

 offentliggørelsen af klagerens indlæg er sket en væsentlig  

 fordrejning i angivelsen af målet for klagerens kritik.  

 Pressenævnet finder, at Berlingske Tidende herved har overtrådt  

 god presseskik og udtaler derfor sin kritik.
 København, den 12. november 1993.
Axel Kierkegaard, Henrik Antonsen, Kate Bluhme og Ole  

 Malmqvist." Afsagt den 12. november 1993.
