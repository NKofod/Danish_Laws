 Transport af industrifisk (skidtfisk) har i den senere tid medført  

 omfattende ulemper, ved at olie og anden vædske spildes fra lasten, hvorved  

 den øvrige færdsel udsættes for betydelig fare.
 I anledning heraf skal man under henvisning til færdselslovens §§ 31, stk.  

 3 og 41, stk. 1, anmode politiet om dels under sædvanlig patrouillering dels  

 ved jævnlig kontrol på de steder, hvor industrifisk indlades på lastbiler, at  

 påse, at køretøjerne under de nævnte transporter er læsset på forsvarlig  

 måde.
Det bemærkes, at læsning af industrifisk som hovedregel kun vil kunne  

 anses for forsvarlig, dersom fisken anbringes i overdækkede metalbeholdere  

 eller tætte trætønder.
Fisken vil dog også kunne anbringes i almindelige  

 fiskekasser, såfremt vognbunden er tæt, og der langs vognbundens kant uden  

 forbindelse med sidefjælene eller bagsmækken er anbragt en vinkeljernsramme,  

 som er omhyggeligt kalfatret og fastspændt til vognbunden, og som har en  

 højde af mindst 7 cm over denne.
Der må i sidstnævnte tilfælde yderligere i  

 højre side af ladet findes 3 afløbshuller, der er forbundet med en under  

 ladet ophængt lukket beholder, der kan rumme mindst 100 l, og som tømmes  

 efter hver transport.
 Det vil derimod ikke kunne betragtes som forsvarligt, at fisken anbringes  

 løst i vognkassen.
 Justitsministeriet, den 7. oktober 1955.
 Hans Hækkerup.
 /Mogens Grau.
