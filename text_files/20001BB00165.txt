Fremsat den 28. marts 2001 af  

 Flemming Kofod-Svendsen (KRF), Ole M.
Nielsen (KRF),  

 Jann Sjursen (KRF) og Tove Videbæk (KRF) Forslag til folketingsbeslutning om fritagelse for energiafgifter for koldpresset planteolie  

 og bioethanol til transportformål Regeringen pålægges at fremsætte et  

 lovforslag, som fritager koldpresset planteolie og bioethanol for  

 energiafgifter, når det anvendes til transportformål.
 Forslaget finansieres ved at pålægge  

 planteolie, der erstatter fyringsolie, mineralolieafgift og kuldioxidafgift.  

 Resten af udgiften ved forslaget kan f.eks. finansieres ved en stigning i  

 mineralolieafgiften på benzin.
 Der skal indføres en passende overgangsordning til  

 den, der har investeret i anvendelse af planteolie til fyringsformål ud  

 fra det eksisterende lovgrundlag.
 Afgiftsfritagelsen skal gradvist afvikles over en  

 årrække i takt med billigere produktionsteknologi for  

 biobrændstoffer, højere energiafgifter på benzin og diesel  

 samt højere priser på fossile brændstoffer.
Bemærkninger til forslaget Baggrund Fra 1988 til 1999 steg CO2-udledningen på  

 transportområdet med 20 pct., hvilket ikke er i overensstemmelse med  

 klimamålsætningen om stabilisering af CO2-udslippet  

 på transportområdet i år 2005 i forhold til 1988.  

 Forslagsstillerne finder det derfor vigtigt, at der gennemføres  

 forslag, som kan medvirke til at reducere CO2-udledningen på  

 transportområdet.
Ved anvendelse af planteolie og bioethanol til  

 transportformål skal der betales energiafgifter.
Det gælder, selv  

 om både planteolie og bioethanol er CO2-neutrale  

 energikilder.
Anvendes planteolie derimod til fyring som erstatning i  

 oliefyr, skal der ikke betales energiafgifter.
På grund af  

 afgiftsfritagelsen til fyringsformål anvendes rapsolie i overvejende  

 grad til fyringsformål.
Forslagsstillerne finder, det er udtryk for en forkert  

 prioritering at anvende planteolie til fyringsformål, hvor der er mange  

 CO2-neutrale energikilder til rådighed.
I stedet bør  

 planteolien anvendes til transportformål, hvor der kun er få  

 CO2-neutrale energikilder til rådighed.
Forslagsstillerne finder det rimeligt, at forureneren skal  

 betale for belastning af miljøet ved udledning af CO2 og  

 andre miljøfarlige stoffer ved f.eks. at betale energiafgifter.
Men  

 det er ikke rimeligt, at der skal betales energiafgifter af  

 biobrændstoffer, der er CO2-neutrale energikilder.
Ved i en periode at fritage bioethanol og koldpresset  

 planteolie for energiafgifter gøres det mere fordelagtigt at anvende  

 de nævnte biobrændstoffer, hvilket vil give mulighed for at  

 udvikle teknologier, der kan reducere produktionsomkostningerne.
Efter en  

 årrække, når en forbedret teknologi er til stede, kan  

 produktionsomkostningerne eventuelt reduceres, og energiafgifterne på  

 biobrændstofferne kan gradvist genindføres.
 Dertil kommer, at fritagelse af biobrændsler til  

 transportformål for energiafgifter vil nedbringe emissionen af  

 skadelige stoffer, især svovl fra biler, hvilket vil være  

 gavnligt for sundheden i byerne.
Der har været argumenteret mod dyrkning af  

 energiafgrøder, eftersom der herved anvendes landbrugsjord, som i  

 stedet kunne være anvendt til dyrkning af fødevarer.
Med de  

 landbrugsmæssige omlægninger, der under alle omstændigheder  

 vil være nødvendige i forbindelse med udvidelsen af EU, er  

 overvejelsens relevans dog stærkt svækket.
Beskrivelse af forskellige typer biobrændstoffer Koldpresset planteolie Koldpresset planteolie er et vegetabilsk produkt, der ikke  

 indeholder miljøfarlige tilsætningsstoffer.
Koldpresset  

 planteolie fremstilles ved et minimalt energiforbrug.
I Tyskland sælges koldpresset rapsolie  

 afhængigt af kvantum for 2,80-4,00 kr./l eksklusive moms og eksklusive  

 afgifter.
Ulempen ved at anvende koldpresset planteolie er, at motoren skal  

 omstilles til at køre på planteolie, hvilket typisk koster  

 omkring 15.000 kr. for en 4-cylindret motor.
Ved gør-det-selv-arbejde  

 vil en omstilling koste omkring 4.000-5.000 kr.
 Ved produktion af koldpresset planteolie, f.eks. rapsolie,  

 fremkommer der endvidere rapskage til proteinfoder til husdyr og halm, der  

 f.eks. kan anvendes til fyringsformål.
Bioethanol Bioethanol er fremstillet ved gæring af kulhydrater  

 fra plantemateriale.
De mest lovende råstoffer er melasse, der er et  

 biprodukt fra sukkerproduktion.
Også halm/gylle kan indgå ved  

 produktion af bioethanol.
 Bioethanol kan primært bruges til iblanding i  

 benzinen, eller ren bioethanol kan bruges som brændstof til såvel  

 dieselmotorer som specielle benzinmotorer.
Eksisterende benzindrevne personbiler kan uden  

 modifikationer køre med op til 10 pct. ethanol blandet i benzinen.  

 Derudover producerer f.eks.
Ford de såkaldte FFV-biler (Flexible Fuel  

 Vehicles), som uden mekanisk omstilling kan køre på bioethanol i  

 alle blandingsforhold 0-100 pct.
Det er også muligt at iblande  

 bioethanol i dieselolie ved anvendelse af emulgatorer.
I 2001 påregnes  

 iværksat forsøg med diesellastbiler, der uden modifikation af  

 motorerne skal køre med 10 pct. blanding af bioethanol i  

 dieselolien.
 I Brasilien har bioethanol været anvendt i  

 årtier, og flere hundrede tusind almindelige benzinbiler af  

 gængse mærker, blot med modificeret karburator, kører  

 på 100 pct. bioethanol.
EU-krav vedrørende damptrykket for benzin  

  medfører, at det i Danmark i sommerhalvåret vil være  

 problematisk at blande ethanol i benzin.
En løsning på problemet  

 kan være at få dispensation fra EU til at øge damptrykket  

 for benzin, som Sverige og England har det.
Ved anvendelse af 100 pct.  

 ethanol vil der ikke frigives benzindampe, hvorfor EU-krav om damptryk ikke  

 har betydning.
Ifølge Kalundborgegnens Erhvervsråd kan  

 bioethanol i det billigste alternativ fremstilles til en produktionspris  

 på 2,60 kr./l.
Ifølge Energistyrelsen skal der dog kompenseres  

 for, at energiindholdet i en liter ethanol kun er 60 pct. i forhold til  

 benzin, hvilket vil medføre, at den reelle produktionspris med samme  

 energiindhold som benzin er 4,40 kr./l.
Biodiesel Biodiesel er planteolie, hvor glycerinen er fjernet ved  

 metylesterbehandling, og kan anvendes i en række dieselmotorer uden  

 konvertering.
Der er ingen væsentlig forskel på motoremissionerne  

 mellem biodiesel og koldpresset planteolie.
 Produktet er dog miljømæssigt problematisk i  

 modsætning til koldpresset planteolie, både i forhold til  

 håndtering og udslip til grundvand og miljø samt i øvrigt  

 ved opbevaring.
 Desuden oplyser Nordvestjysk Folkecenter for Vedvarende  

 Energi, at det samlede energiforbrug ved produktionen af biodiesel opgjort  

 ifølge Energistyrelsens metode er dobbelt så stort som for  

 koldpresset planteolie.
 Set i forhold til det større energiforbrug, der  

 medgår til at fremstille biodiesel i forhold til koldpresset  

 planteolie, og set i forhold til de begrænsede ressourcer af biomasse,  

 der er til rådighed i Danmark, foreslås det, at biodiesel til  

 transportformål ikke fritages for mineralolieafgift og  

 CO2-afgift.
EMBIO-rapporten Det nævnes i Trafikministeriets publikation  

 »Begrænsning af transportsektorens CO2-udslip« fra marts  

 2000, at brug af biobrændsler er en meget dyr måde at  reducere  

 CO2-udslippet på, og således ikke er et virkemiddel  

 til reduktion af transportsektorens CO2-udslip.
Konklusionen  

 baserer sig på den såkaldte EMBIO-rapport fra 1997. I rapporten  

 foretages beregninger af skyggepriser ved anvendelse af biodiesel og  

 bioethanol til transportformål.
Der har dog ikke været foretaget  

 beregninger for koldpresset rapsolie.
 Nordvestjysk Folkecenter for Vedvarende Energi har ved  

 anvendelse af EMBIO-rapportens grundforudsætninger beregnet, at  

 skyggeprisen for biodiesel i år 2000 er 123 kr./ton CO2 og  

 skyggeprisen for koldpresset rapsolie er -192 kr./ton CO2. Den  

 negative skyggepris for koldpresset rapsolie betyder, at den  

 samfundsøkonomiske pris på koldpresset rapsolie faktisk er  

 lavere end prisen på den tilsvarende mængde diesel.
EU's mineraloliedirektiv Ifølge EU's mineraloliedirektiv er der fastsat  

 minimumsafgiftssatser for de forskellige mineralolier.
 Det er endvidere bestemt, at alternative drivmidler skal  

 beskattes i forhold til det fossile drivmiddel, som det erstatter.
 Ministerrådet kan dog med enstemmighed på  

 forslag af Kommissionen give en medlemsstat tilladelse til at indføre  

 fritagelser eller lempelser af midlertidig karakter, hvis særlige  

 hensyn taler herfor.
Energiafgifter Ifølge mineralolieafgiftsloven skal der betales  

 afgift uanset typen af brændstof, der hældes på bilen.  

 Mineralolieafgiftslovens § 1, stk. 3, medfører, at  

 biobrændstoffer til motorbrændstof beskattes efter den sats, der  

 gælder for tilsvarende motorbrændstof.
Det indebærer, at  

 koldpresset planteolie skal beskattes som svovlfattig dieselolie, og at  

 bioethanol skal beskattes som blyfri benzin.
Ifølge lov om kuldioxidafgift for visse  

 energiprodukter skal der betales kuldioxidafgift af varer, der er  

 afgiftspligtige efter mineralolieafgiftsloven.
Der skal dog ikke betales  

 kuldioxidafgift af benzin.
 For planteolie, der erstatter diesel, skal der  

 således betales både mineralolieafgift og kuldioxidafgift, og for  

 bioethanol, der erstatter benzin, skal der betales mineralolieafgift.
Rapsolie, der anvendes som erstatning for fyringsolie, er  

 fritaget for mineralolieafgift og kuldioxidafgift.
Hvis rapsolien anvendes  

 som brændstof i kraftvarmeanlæg, skal der dog betales afgift af  

 den del, som bliver til varme, svarende til 60 pct.
Desuden betaler  

 forbrugerne elafgift af den strøm, der sælges gennem  

 elværket.
Der er afgiftsfritagelse for dieselolie til busser i  

 kollektiv trafik, hvilket medfører, at der ikke skal betales afgift  

 for anvendelse af biobrændstoffer til busser i kollektiv trafik.
Men da  

 produktionsprisen på såvel rapsolie som bioethanol vil være  

 højere end produktionsprisen for dieselolie, er det alligevel billigst  

 at anvende diesel.
Udenlandske erfaringer I Tyskland er der ikke afgift på rapsolie som  

 motorbrændstof.
I Tyskland har man siden 1987 ombygget biler til at  

 køre på ren planteolie.
Flere tyske delstater giver tilskud  

 på 50-70 pct. til ombygning af biler til at køre på  

 planteolie.
 I Sverige kan regeringen give nedsættelse eller  

 fritagelse for energiskat og kuldioxidskat på brændsler, som  

 anvendes i pilotprojekter, som har til formål at udvikle mere  

 miljøvenlige brændsler.
Under denne ordning har ethanolet i blandingsproduktet E  

 85, der består af 85 pct. ethanol og 15 pct. benzin, fået  

 skattefritagelse.
Et antal tankstationer er endvidere blevet oprettet i  

 Sverige, der giver mulighed for at blande bioethanol i benzinen.
I visse  

 andre forsøgsordninger beskattes ethanolet med 90 øre pr.  

 liter.
 I Sverige er der en lidt højere specifikation for  

 damptrykket, idet hele Sverige er kategoriseret som arktisk område.  

 Også Storbritannien følger samme lempede regler som arktiske  

 lande.
Miljømæssige forhold Ved at anvende planteolie og bioethanol i stedet for  

 diesel opnås en række miljømæssige fordele.  

 Mængden af svovl i udstødningen reduceres til næsten nul i  

 modsætning til sædvanlig diesel, der  har en betydelig udledning  

 af svovl.
Desuden er biobrændstoffer CO2-neutrale.  

 Partikelmængden for planteolie er dog den samme som for diesel.
For  

 så vidt angår bioethanol, er der et meget lavt partikelindhold i  

 emissionen.
 Vinterraps indgår i det økologiske jordbrug,  

 og i et konventionelt landbrug hører afgrøden ifølge  

 Bichel-udvalgets rapport til de mindst pesticidkrævende.
Det fremgår af svenske medier, at rapsolie  

 sammenlignet med dieselolie danner ti gange så mange flygtige  

 kulbrinter, der er kræftfremkaldende.
I den svenske undersøgelse  

 er målingerne foretaget i en ovn ved lave temperaturer og ikke i en  

 motor.
Desuden har man anvendt biodiesel, men ikke koldpresset rapsolie.  

 Undersøgelsen giver dermed intet grundlag for at antage, at  

 forbrænding af koldpresset rapsolie er mere sundhedsfarligt end  

 diesel.
Økonomiske konsekvenser Det antages, at provenutabet ved at fritage planteolie for  

 mineralolieafgift og kuldioxidafgift  helt eller delvist opvejes af det  

 merprovenu, der følger af, at planteolie til fyringsformål  

 pålægges mineralolieafgift og kuldioxidafgift.
Et yderligere provenutab kan eventuelt finansieres ved at  

 forhøje afgifterne på benzin.
Bilister, der anvender benzin  

 iblandet ethanol med f.eks. 5 pct. eller 10 pct., vil sandsynligvis ikke  

 blive påvirket af afgiftsstigningen, fordi den vil blive modvirket af  

 en afgiftsfritagelse for den del af brændstoffet, der indeholder  

 bioethanol.
Benzinafgifterne vil kunne forøges med omkring 20  

 øre, uden at det fører til en afgiftsstigning for de bilister,  

 der anvender 5 pct. iblanding af bioethanol i benzinen.
Den konkrete stigning  

 i benzinafgifterne afhænger af forslagets samlede provenutab.
 Forslaget vil således kunne gennemføres, uden  

 at det fører til merudgifter for det offentlige.
Skriftlig fremsættelse Flemming Kofod-Svendsen (KRF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om fritagelse for  

 energiafgifter for koldpresset planteolie og bioethanol til  

 transportformål.
(Beslutningsforslag nr.
B 165).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
