 I medfør af § 2, stk. 2, sidste punktum, i lov nr. 96 af 31. marts 1965 om  

 ekspropriationer under ministeriet for offentlige arbejder fastsættes  

 følgende regler om fremgangsmåden ved opgørelse af skader, forvoldt ved de i  

 lovens § 2, stk. 1, omhandlede, af jernbaner trufne sneværnsforanstaltninger.
Erstatning for sådanne skader fastsættes af en ekspropriationskommission,  

 der er nedsat i henhold til lov nr. 186 af 4. juni 1964 om fremgangsmåden ved  

 ekspropriation vedrørende fast ejendom.
Henvendelse om behandling af et  

 erstatningsspørgsmål rettes til ministeren for offentlige arbejder direkte  

 eller eventuelt gennem vedkommende jernbanebestyrelse.
Ministeren nedsætter  

 ekspropriationskommission eller foranlediger fornødne medlemmer udpeget til  

 en allerede nedsat kommission og tilstiller vedkommende kommissarius sagen  

 til behandling i kommissionen.
 Reglerne i §§ 17 og 18 i lov om fremgangsmåden ved ekspropriation  

 vedrørende fast ejedom finder anvendelse med fornødne lempelser.
 Kendelse om et af denne bekendtgørelse omfattet erstatningsspørgsmål kan i  

 overensstemmelse med § 19 i sidstnævnte lov indbringes til efterprøvelse for  

 vedkommende taksationskommission, og dennes kendelse kan i overensstemmelse  

 med lovens § 26 indbringes for domstolene.
 Ministeriet for offentlige arbejder, den  

 27. december 1965.
 Kai Lindberg.
/J.
Bang Christensen.
