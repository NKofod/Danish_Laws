Bekendtgørelse om midlertidig forlængelse af fristen for aflevering af forbrugsregnskaber for erhvervslejemål som led i håndteringen af covid-19 I medfør af § 49 a i lov om leje af erhvervslokaler (erhvervslejelov), jf. lovbekendtgørelse nr. 1218 af 11. oktober 2018, som ændret ved lov nr. 359 af 4. april 2020 og lov nr. 529 af 27. marts 2021, fastsættes:
 § 1. Fristen i erhvervslejelovens § 49, stk. 1, 1. pkt., forlænges midlertidigt, således at forbrugsregnskaber, der efter § 49, stk. 1, 1. pkt., skulle være kommet frem til lejerne i perioden fra den 10. februar 2021 til den 9. oktober 2021, først skal være kommet frem til lejerne senest den 10. oktober 2021. Fristforlængelsen gælder alene i de tilfælde, hvor aflæggelse af forbrugsregnskab forudsætter fysisk måleraflæsning i lejemålet.
 § 2. Bekendtgørelsen træder i kraft den 10. april 2021.
 Stk. 2. Bekendtgørelsen har virkning fra den 10. februar 2021.
 Stk. 3. Bekendtgørelsen ophæves den 31. marts 2022.
