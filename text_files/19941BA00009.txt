Nr BSF 9 Forslag til folketingsbeslutning om fordeling af arbejde og  

 fritid(Skraldemandsmodellen) Fremsat af Aage Frandsen (SF) Anne Baastrup (SF) Steen Gade (SF) Jes Lunde  

 (SF) Ole Sohn (SF) Anni Svanholt (SF) Villy Søvndal (SF) den 13. oktober 1994 Folketinget pålægger regeringen at fremsætte lovforslag om en arbejdsfordelingsordning, der som en forsøgsordning skal iværksættes i perioden 1. januar 1995 til 31. december 1996 ud fra følgende principper:
 Et dagpengeberettiget medlem af en arbejdsløshedskasse, der er omfattet af  

 en på arbejdspladsen aftalt arbejdsfordelingsordning, kan få dagpenge, når  

 arbejdsfordelingen som hovedregel opfylder følgende betingelser:
1) Arbejdstiden skal være nedsat med hele dage eller uger.
Arbejdstiden  

 kan højst nedsættes med 40 pct.
 2) Arbejdsfordelingsordninger kan ikke etableres for faggrupper, der i det  

 pågældende arbejdskraftsopland skønnes at have en arbejdsløshed på 3 pct.  

 eller derunder.
3) I forbindelse med arbejdsfordelingsordningen udsteder arbejdsgiveren  

 frigørelsesattester for et antal af de medlemmer, der er omfattet af  

 ordningen, således at hvert enkelt af disse uden varsel kan fratræde med  

 henblik på at overtage anden beskæftigelse med en længere arbejdstid.  

 Antallet skal mindst svare til det antal, der er i beskæftigelse på grund af  

 arbejdsfordelingsordningen.
Frigørelsesattesterne udstedes til de sidst  

 ansatte, medmindre der opnås enighed om andet.
 4) Der kan ikke udbetales offentlige løntilskud til deltagere i  

 arbejdsfordelingen.
5) Arbejdsmarkedsrådet kan godkende arbejdsfordelingsordninger, der ikke  

 opfylder en eller flere af de ovennævnte betingelser.
En sådan godkendelse  

 kan gøres tidsbegrænset.
 6) Tvivlsspørgsmål vedrørende arbejdsfordelingsordninger afgøres af  

 arbejdsmarkedsrådet, hvis afgørelse kan ankes til Landsarbejdsrådet.
7) Arbejdsministeren nedsætter en evalueringsgruppe, som i september 1996  

 fremkommer med en rapport om erfaringerne med den skitserede  

 arbejdsfordelingsmodel med henblik på en eventuelt permanent ordning i en  

 eller anden udgave.
Evalueringsgruppen skal bestå af repræsentanter for  

 arbejdsmarkedets parter, hvoraf mindst halvdelen skal have direkte erfaringer  

 med den skitserede arbejdsfordelingsmodel enten som lønmodtager eller som  

 arbejdsgiver.
Bemærkninger til forslaget Almindelige bemærkninger Forslaget er en revideret genfremsættelse af beslutningsforslag nr.
B 74 i  

 folketingsåret 1993-94. (Se Folketingstidende 1993-94, forhandlingerne sp.  

 6589 og sp. 8000 og tillæg A sp. 7135).
 I forhold til B 74 lægger dette beslutningsforslag op til en  

 forsøgsordning, der skal gælde i 1995 og 1996. Derudover foreslås der nedsat  

 en evalueringsgruppe, der skal følge, i hvilket omfang og med hvilke  

 resultater arbejdsfordelingen anvendes efter beskrivelsen i dette  

 beslutningsforslag.
Netop fordi der er tale om en forsøgsordning, er det i dette  

 beslutningsforslag udeladt, at de lønmodtagere, der er med i ordningen, skal  

 stå til rådighed for arbejdsmarkedet i de uger, hvor de holder fri på  

 dagpenge.
Det forekommer ikke relevant i en situation med den arbejdsløshed,  

 der er i dag.
Hvis arbejdsfordelingsmodellen skal gøres permanent efter 1996,  

 kan det derimod være relevant at se på, om man skal stå til rådighed for  

 arbejdsmarkedet i friugerne.
Dette ikke mindst, hvis arbejdsløsheden til den  

 tid er væsentligt nedbragt.
Baggrunden for dette forslag, og som det var for B 74, er naturligvis den  

 ide, som skraldemændene i Århus fik i efteråret 1993 om at dele deres arbejde  

 med arbejdsløse kolleger.
Ved at holde fri hver fjerde uge kunne 3 mand skabe  

 plads til en fjerde.
Det er der god brug for, for i Århus er der over 7.000  

 arbejdsløse SiD'ere.
Arbejdsløsheden blandt medlemmerne er på over 20 pct.
 Hvis rigtig mange brugte denne ide, kunne mange arbejdsløse få del i  

 arbejdet.
Prisen herfor var de beskæftigede skraldemænd villige til at betale.
Hver  

 4. uge ville de give afkald på lønnen og nøjes med arbejdsløshedsdagpenge, et  

 tab på 8.000-9.000 kr. om året efter skat.
De var villige til at betale i  

 solidaritet med deres arbejsløse kolleger, der ville gå det tredobbelte frem  

 i indtægt.
For staten ville økonomien være neutral, idet det kun var et spørgsmål om,  

 hvem der skulle have dagpengene.
Men hvis skraldemændenes ide skulle  

 realiseres, ville regeringen, at staten skulle tjene på den.
Skraldemændene  

 skulle ifølge regeringen kun have 80 pct. af de fulde dagpenge.
Det ville  

 koste hver enkelt yderligere ca. 3.300 kr. om året, hvilket skal lægges oven  

 i de 8.000-9.000 kr., som skraldemændene var villige til at betale.
 Ud fra et beskæftigelsessynspunkt er skraldemandsmodellen ikke mindst god,  

 fordi der er tale om 100 pct. genbesættelse, hvilket som bekendt ikke er  

 tilfældet ved uddannelsesorlov og ved børnepasningsorlov.
Efter at regeringen havde afvist skraldemandsmodellen, hvor der er 100  

 pct. dagpenge i friugerne, og i stedet henviste til at bruge sabbatorloven  

 med 80 pct. dagpenge, har skraldemændene udformet en skrabet  

 skraldemandsmodel, der kombinerer sabbatorlov med offentlige løntilskud.  

 Denne model er klart bedre end ingenting og viser lønmodtagernes vilje til at  

 medvirke til nedbringelse af arbejdsløsheden.
Svagheden ved den skrabede  

 skraldemandsmodel er dog, at den ikke ligestiller dem, der er arbejdsløse og  

 overtager arbejdet i friugerne, med dem, der er i arbejde i forvejen.
De  

 arbejdsløse, der kommer i arbejde, har ikke del i friugerne og bliver fyret  

 efter et år.
Dertil kommer, at den skrabede skraldemandsmodel er meget mere  

 bureaukratisk og dyrere for staten end den rigtige skraldemandsmodel.
Det helt afgørende ved skraldemandsmodellen er, at flere personer kan  

 bevare en tilknytning til arbejdsmarkedet.
Det er velkendt, at jo længere man  

 går arbejdsløs, jo sværere er det at få et job.
Det betyder, at det  

 offentlige må træde til med bekostelige tilbud om jobtræning og uddannelse,  

 som endda ofte viser sig at være utilstrækkelige til at sikre en varig  

 genindtræden på arbejdsmarkedet.
Bemærkninger til de enkelte punkter Ad 1 Der er tale om frivillige, aftalte arbejdsfordelingsordninger mellem  

 parterne på arbejdspladsen; ingen kan tvinges med i ordningen.
Det  

 fastsættes, at arbejdstiden skal nedsættes med hele dage eller uger.
Man kan  

 altså ikke nedsætte f.eks. den daglige arbejdstid.
Sker nedsættelsen i form  

 af hele dage, kan det højst dreje sig om 2 dage pr. uge, sker det i form af  

 hele uger, kan det højst være hver 3. uge.
Ad 2 På områder, hvor arbejdsløsheden i forvejen er meget lav, er der ingen  

 grund til at etablere arbejdsfordelingsordninger.
Området defineres fagligt  

 (ved faggruppe) og geografisk (ved arbejdskraftsopland). Der vil være et  

 element af skøn over denne afgrænsning, men den må ikke gøres snævrere end  

 nødvendigt.
Det er ikke altid, at arbejdsløsheden for et således afgrænset område kan  

 aflæses i statistikken.
I så fald vil det bero på et skøn, om kravet er  

 opfyldt.
Men så længe den generelle arbejdsløshed er tårnhøj, vil kravet  

 desværre være opfyldt i langt de fleste tilfælde.
Ad 3 Disse bestemmelser regulerer rådighedsforpligtelsen for deltagerne i  

 arbejdsfordelingsordningen.
Der skal ved en arbejdsfordelingsordning, der sikrer beskæftigelsen for  

 f.eks. 10 personer, foreligge mindst 10 frigørelsesattester.
I de tilfælde,  

 hvor arbejdsfordelingsordningen fører til nyansættelser, udstedes  

 frigørelsesattesterne typisk til de nyansatte.
I de tilfælde, hvor formålet  

 er at undgå afskedigelser, udstedes de typisk til de sidst ansatte.
Men  

 bestemmelsen giver mulighed for at fordele frigørelsesattesterne til andre,  

 såfremt de er indforstået hermed.
Det afgørende er, at antallet af  

 frigørelsesattester mindst svarer til det antal job, der er skabt henholdsvis  

 bevaret gennem arbejdsfordelingsordningen.
Ad 4 Bestemmelsen skal sikre mod misbrug af arbejdsfordelingsordninger  

 kombineret med offentlige løntilskud.
Ad 5 Det er ikke hensigten at blokere for fornuftige  

 arbejdsfordelingsordninger, der ikke passer ind i de rammer, der er angivet  

 under punkterne 1-4. Derfor åbnes mulighed for, at arbejdsmarkedsrådet (i den  

 region, arbejdspladsen tilhører) kan godkende, at deltagerne i andre  

 arbejdsfordelingsordninger får dagpenge.
En sådan godkendelse kan gøres  

 tidsbegrænset.
Ad 6 Tvivlsspørgsmål vedrørende arbejdsfordelingsordninger afgøres af det  

 regionale arbejdsmarkedsråd.
 Det kan f.eks. dreje sig om, hvorvidt den relevante arbejdsløshed er over  

 3 pct., idet den officielle arbejdsløshedsstatistik typisk ikke vil være  

 detaljeret nok.
Ad 7 Evalueringsgruppen skal løbende følge, i hvilket omfang denne  

 arbejdsfordelingsmodel anvendes, bl.a. med henblik på at der i efteråret 1996  

 kan fremsættes lovforslag om en permanent ordning, der kan træde i kraft den  

 1. januar 1997.
