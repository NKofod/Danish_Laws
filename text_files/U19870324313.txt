4 domme afsagt den 2. april 1987 afgjorde en række sager vedrørende  

 arbejdsnedlæggelser på daginstitutionsområdet i protest imod  

 overenskomstsituationen marts/april 1985. Herunder var Landsforeningen Danske  

 Klubfolk (LDK) påstået tilpligtet at betale en særdeles alvorlig bod under  

 henvisning til, at arbejdsnedlæggelserne omfattede langt den overvejende del  

 af landsforeningens medlemmer samt ved at LDK ved deltagelse i en  

 annoncekampagne havde opfordret medlemmerne til at deltage i  

 arbejdsnedlæggelserne.
Der var enighed om, at der ikke var afholdt  

 fællesmøder efter alle de talrige overenskomststridige arbejdsnedlæggelser,  

 der fandt sted i den pågældende periode.
Med hensyn til påstanden om organisationsansvar fandtes det godtgjort,  

 at LDK havde opfordret til fortsættelse af de overenskomststridige  

 arbejdsnedlæggelser, og at betingelserne for bod var til stede.
Det fandtes  

 dog ikke påkrævet nu at idømme bod for forholdet.
Arbejdsnedlæggelserne fandtes allerede på grund af LDK's deltagelse i  

 annoncekampagnen at have været af systematisk karakter.
Individuel bod var  

 derfor forskyldt, uden at der fandtes grundlag for at fravige de ved sådanne  

 arbejdsnedlæggelser sædvanligt anvendte bodssatser.
Ved de øvrige domme, der vedrørte tilsvarende sager mod BUPL, PMF og  

 Socialpædagogernes Landsforbund var påstanden om organisationsansvar  

 frafaldet under domsforhandlingen.
Systematisk aktion fandtes at foreligge  

 med samme begrundelse og med bodsansvar til følge som i dommen mod LDK.
 I arbejdsrettens sager nr. 10.529, nr. 10.533, nr. 10.537 og nr. 10.563,  

 der er behandlet sammen, har henholdsvis Kommunernes Landsforening for en  

 række kommuner, Foreningen af Kommuner i Københavns Amt for en række  

 kommuner, Københavns kommune og Frederiksberg kommune indklaget  

 Landsforeningen Danske Klubfolk tillige for en række medlemmer og nedlagt  

 følgende påstande:
 De på bilag 5 og 5A i sag nr. 10.529, bilag 4 i sag nr. 10.533, bilag 3 i  

 sag nr. 10.537 og bilag 2 i sag nr. 10.563 anførte medlemmer af  

 Landsforeningen Danske Klubfolk tilpligtes at betale en efter rettens  

 bestemmelse fastsat bod for det antal timer, hvori de har deltaget i  

 overenskomststridige arbejdsnedlæggelser i dagene fra og med den 28. marts  

 til og med den 12. april 1985.
 Landsforeningen Danske Klubfolk tilpligtes at betale en særdeles alvorlig  

 bod efter rettens bestemmelse.
 De indklagede har påstået frifindelse, subsidiært at de indklagede  

 medlemmer alene idømmes en mild bod.
 Der er enighed om, at der ikke har været afholdt fællesmøde efter alle de  

 talrige overenskomststridige arbejdsnedlæggelser, der fandt sted i nævnte  

 periode.
 Klagerne har til støtte for påstanden om individuelt bodsansvar anført, at  

 der er afholdt fællesmøde i tilstrækkeligt omfang, og at  

 arbejdsnedlæggelserne i øvrigt har savnet rimelig begrundelse og været led i  

 en systematisk aktion.
 Til støtte for påstanden om organisationsansvar har klagerne henvist til,  

 at arbejdsnedlæggelserne omfattede langt den overvejende del af  

 Landsforeningens medlemmer samt til, at Landsforeningen ved deltagelse i en  

 annoncekampagne har opfordret medlemmerne til at deltage i  

 arbejdsnedlæggelserne.
 De indklagede har bestridt, at der forelå en systematisk aktion og anført,  

 at arbejdsnedlæggelserne var af undskyldelig karakter.
 De har endvidere bestridt, at organisationerne har opfordret til  

 arbejdsnedlæggelserne.
Med hensyn til den nævnte annoncekampagne er det oplyst, at  

 Landsforeningen sammen med bl.a.
Børne- og Ungdomspædagogernes Landsforbund,  

 Pædagogisk Medhjælperforbund og Socialpædagogisk Landsforbund i dagene 28.  

 marts - 10. april 1985 indrykkede en række annoncer i dagblade med protester  

 mod lovgivningsmagtens indgreb i overenskomstsituationen og med opfordring  

 til at deltage i protestmøder fredag den 29. marts 1985 kl. 11, mandag den 1.  

 april 1985 kl. 12, og onsdag den 10. april 1985 kl. 11.
 Arbejdsretten skal udtale:
Med hensyn til påstanden om organisationsansvar findes det efter det  

 oplyste godtgjort, at Landsforeningen har opfordret til fortsættelse af de  

 overenskomststridige arbejdsnedlæggelser, og at betingelserne for at idømme  

 den bod er til stede.
Det findes imidlertid ikke påkrævet nu at ikende  

 Landsforeningen bod for forholdet, og påstanden herom tages derfor ikke  

 tilfølge.
Arbejdsnedlæggelserne findes allerede på grund af Landsforeningens  

 deltagelse i annoncekampagnen at have været af systematisk karakter.
Bod er  

 forskyldt, og der findes ikke grundlag for at fravige de ved sådanne  

 arbejdsnedlæggelser sædvanligt anvendte bodssatser.
 T h i k e n d e s f o r r e t :
 Til klagerne i vedkommende sag betaler hver af de på bilag 5A, jfr. bilag  

 5, i sag nr. 10.529, bilag 4 i sag nr. 10.533, bilag 3 i sag nr. 10.537 og  

 bilag 2 i sag nr. 10.563 anførte medlemmer af Landsforeningen Danske Klubfolk  

 en bod på 20 kr. for hver time, de pågældende har deltaget i  

 arbejdsnedlæggelser fra og med den 28. marts til og med den 12. april 1985.
 Der pålægges ikke Landsforeningen Danske Klubfolk bod for  

 organisationsansvar for arbejdsnedlæggelserne.
 I sagsomkostninger betaler Landsforeningen Danske Klubfolk i alt 8.000 kr.  

 til Arbejdsretten.
 (* 1) Henvisninger: Per Jacobsen s.477 (note 185) og s.490 (note 213),  

 Rise og Degerbøl s.163, Christensen og Sørensen s.79, Christensen kommentar  

 s.78, Hasselbalch Kollektivarbejdsretten s.256, K 10.724 (A 1986, s.68), K  

 10.560 (A 1986, s.39) K 9777 (A 1984 s.1), K 8729 (Arbejdsretlige domme  

 1978-79, side 179).
