 Advokatudgifter, afholdt i forbindelse med en af en tidligere  

 arbejdsgiver anlagt sag om erstatning og pålæg af konkurrenceklausul i  

 forbindelse med arbejdstagerens start af egen virksomhed, blev anset for  

 fradragsberettigede, idet udgifterne måtte anses for afholdt i bestræbelserne  

 for at fastholde det hidtidige indkomstgrundlag.
 Teknisk konsulent A klagede for indkomståret 1985 bl.a. over, at de  

 stedlige skattemyndigheder ikke havde godkendt hans fradrag på 6.150 kr. for  

 udgifter til advokatbistand.
Det var oplyst, at klageren fra den 1. november 1976 til den 31. december  

 1984 havde været ansat som salgskonsulent hos B A/S, for hvem han havde  

 formidlet salg af i udlandet fremstillede donkrafte og opretterværktøj m.v.  

 til brug i autoværksteder.
Efter at have opsagt sin stilling i december 1984  

 havde klageren pr. 1. marts 1985 startet selvstændig virksomhed med  

 forhandling af de samme produkter, som han hidtil havde forhandlet for B A/S.
Om advokatudgifterne var det oplyst, at der efter klagerens fratræden hos  

 B A/S var anlagt sag mod klageren af den tidligere arbejdsgiver.
Denne påstod  

 klageren dømt til at betale en erstatning på 300.000 kr. og anset for  

 uberettiget til i en periode på tre år, regnet fra den 27. december 1984, at  

 forhandle de produkter, som leveredes fra de udenlandske producenter.
Disse  

 produkter skulle danne grundlag for klagerens fremtidige indkomsterhvervelse.  

 Retssagen var afsluttet med en dom i juni 1986, hvorved klageren, der ikke  

 havde haft konkurrenceklausul i sin ansættelseskontrakt, alene var blevet  

 dømt til at betale en erstatning på 10.000 kr.
 Det selvangivne fradrag på 6.150 kr. for advokatudgifter var ifølge  

 advokaternes notaer specificeret med 3.750 kr. for møder og responsum  

 vedrørende ansættelsesforholdet hos B A/S og 2.400 kr. for diverse  

 konsultationer i forbindelse med etablering af virksomhed m.v.
 Landsskatteretten bemærkede vedrørende advokatudgiften på 2.400 kr., at  

 denne måtte anses for afholdt i forbindelse med klagerens etablering af egen  

 virksomhed og følgelig ikke kunne fratrækkes ved indkomstopgørelsen, hvorfor  

 skatterådets ansættelse på dette punkt stadfæstedes.
 Vedrørende advokatudgiften på 3.750 kr. fandt retten, at denne efter det  

 oplyste måtte anses for afholdt som et led i klagerens bestræbelser for at  

 fastholde sit hidtidige indkomstgrundlag, og at fradrag for denne udgift  

 derfor burde godkendes.
 Den påklagede ansættelse blev herefter på dette punkt nedsat med 3.750 kr.
 LV 1988, F 4.
