 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt:
 § 1.  En eksaminand, der har indstillet sig til en  

 eksamen eller en prøve ved et universitet, kan ikke i samme termin indstille  

 sig til den samme eksamen eller prøve ved et andet universitet.
 § 2.  En eksaminand, der har fuldført eller påbegyndt  

 en af de ved universiteterne fastsatte eksaminer eller prøver, kan medmindre  

 andet er bestemt i de herom gældende regler, indstille sig påny til samme  

 eksamen eller prøve i den efterfølgende eksamenstermin.
 Stk. 2.  Ved magisterkonferenser afgør fakultetet eller  

 fagrådet, hvornår omprøve kan finde sted, hvilket i reglen bør være ca. 1/2  

 år efter første prøve.
 § 3.  Tilladelse til afholdelse af eksaminer eller  

 prøver, herunder sygeeksaminer og omprøver, uden for de sædvanlige  

 eksamensterminer, kan i ganske særlige tilfælde meddeles af det enkelte  

 fakultet eller fagråd, der fastsætter de nærmere regler herfor, derunder  

 hvilke fag der er omfattet af eksaminen eller prøven.
 § 4.  Ingen, der 3 gange har fuldført eller påbegyndt  

 en eksamen eller en prøve ved et af universiteterne, kan oftere indstille sig  

 til denne.
Stk. 2.  For hver enkelt eksamen eller prøve kan af  

 vedkommende fakultet eller fagråd fastsættes en frist, inden for hvilken  

 afmelding skal finde sted.
Såfremt rettidig afmelding ikke foretages, anses  

 eksaminanden som havende påbegyndt eksaminen eller prøven.
 Stk. 3.  Under ganske særlige omstændigheder kan der af  

 vedkommende fakultet eller fagråd meddeles dispensation fra den i stk. 1  

 fastsatte bestemmelse og fra den i stk. 2 fastsatte frist.
 § 5.  Anordningen træder i kraft den 15. marts 1969.
 Stk. 2.  Følgende bestemmelser ophæves:
 1. Anordning nr. 38 af 20. februar 1928 om  

 Sygeeksaminer og Omprøver ved Universitetets Eksaminer.
 2. Anordning nr. 48 af 17. februar 1948 om Begrænsning  

 i Adgangen til at indstille sig flere Gange til Eksaminer ved Københavns og  

 Aarhus Universiteter.
 3. Bekendtgørelse nr. 178 af 19. maj 1967 om  

 midlertidige bestemmelser om omprøver og sygeeksaminer ved Odense  

 universitet.
 Givet på Amalienborg, den 25. februar  

 1969.
 Under Vor Kongelige Hånd og Segl.
 I Kongens Navn:
MARGRETHE Tronfølger.
------------------ Helge Larsen.
