Ankestyrelsens principafgørelse 26-18 om børne- og ungeydelse - modregning - manglende betaling for dagtilbud - afgørelseskompetence - klageadgang Principafgørelsen fastslår Modregning i børne- og ungeydelse Muligheden for at modregne i børne- og ungeydelsen for manglende betaling for dagtilbud er videreført selv om myndighedsansvaret for lov om en børne- og ungeydelse er overgået fra kommunerne til Udbetaling Danmark.
Kommunen træffer afgørelse om modregning Udbetaling Danmark træffer efter lov om en børne- og ungeydelse afgørelse om ydelsen, om udbetaling og om eventuel tilbagebetaling af ydelsen.
 Kommunen træffer efter lov om dag-, fritids- og klubtilbud mv. til børn og unge (dagtilbudsloven) afgørelse om størrelsen af forældres betaling for et barns ophold i dagtilbud, og kommunen opkræver betalingen for opholdet i dagtilbuddet.
Hvis forældrene ikke betaler for barnets ophold i dagtilbuddet, træffer kommunen afgørelse om den manglende betaling, herunder størrelsen, og om modregning i børne- og ungeydelsen.
Afgørelsen om modregning træffes efter lov om en børne- og ungeydelse.
Når kommunen har truffet afgørelse om modregning for manglende betaling for dagtilbud i børne- og ungeydelsen, kan kommunen anmode Udbetaling Danmark om at fradrage den manglende betaling for dagtilbud i hele børne- og ungeydelsen.
Kommunen kan også vælge, at fradraget skal ske via restanceinddrivelsesmyndigheden (SKAT).
Klageadgang Efter retssikkerhedsloven kan kommunernes afgørelser indbringes for Ankestyrelsen, når det fremgår af lovgivningen.
Der er ikke fastsat en klageadgang i lov om en børne- og ungeydelse for afgørelser truffet af kommunen.
Det er alene Udbetaling Danmarks afgørelser efter børne- og ungeydelsesloven, der kan påklages til Ankestyrelsen.
 Ankestyrelsen har derfor ikke kompetence til at behandle klager over kommunens afgørelse om modregning i børne- og ungeydelsen.
 Derimod kan kommunens afgørelse efter dagtilbudsloven om eksistensen af det krav, der ønskes modregnet og størrelsen heraf påklages til Ankestyrelsen, idet der er fastsat en klageadgang for kommunes afgørelser efter dagtilbudsloven.
Baggrund for at behandle sagerne principielt Ankestyrelsen har behandlet sagerne principielt.
Det har vi gjort for at afklare muligheden for modregning i børne- og ungeydelsen for manglende betaling for dagtilbud - herunder en afklaring af om kommunerne (fortsat) har kompetence til at træffe afgørelsen om modregning.
Reglerne Love og bekendtgørelser Lov om børne- og ungeydelse, senest bekendtgjort i lovbekendtgørelse nr. 609 af 3. juni 2016.
 § 5, stk. 1, om Udbetaling Danmarks afgørelseskompetence  § 6, om klageadgang for afgørelser efter børne- og ungeydelsesloven  § 11, stk. 2, om modregning i børne- og ungeydelsen Lov om dag-, fritids- og klubtilbud m.v. til børn og unge (dagtilbudsloven), senest bekendtgjort i lovbekendtgørelse nr. 748 af 20. juni 2016.
 § 31 om forældrenes egenbetaling for barnets ophold i dagtilbud  § 92, stk. 1, om kommunens opkrævning af betaling  § 94, om inddrivelse af restancer  § 97, om klageadgang for afgørelser efter dagtilbudsloven Lov om retssikkerhed og administration på det sociale område, senest bekendtgjort i lovbekendtgørelse nr. 188 af 8. marts 2018.
 § 60, om klageadgang for kommunernes afgørelser  § 64a, om klageadgang for Udbetaling Danmarks afgørelser Praksis Kasserede:
 Følgende principafgørelser er kasserede og gælder ikke længere (historisk):
93-16: Kommunen havde ikke hjemmel til at modregne for manglende betaling af dagtilbud i børne- og ungeydelsen.
Ankestyrelsen er nået til et andet resultat m.h.t. kommunernes kompetence.
 Ankestyrelsen har ikke andre principafgørelser på området.
De konkrete afgørelser Du har klaget over, at der er foretaget modregning for dagtilbudsrestance i børne- og ungeydelsen.
Kommunen afgjorde sagen den 18. april 2016 og 18. juli 2016, og Udbetaling Danmark orienterede dig om modregningen i breve af 13. april og 14. juli 2016.
 Ankestyrelsen har nu afgjort din sag, og resultatet er:
 Ankestyrelsen har ikke kompetence til at behandle sagen Det betyder, at vi ikke tager stilling til, om der er grundlag for at modregne den manglende betaling for dagtilbud i din børne- og ungeydelse.
Begrundelse for afgørelsen Sådan vurderer vi sagen Ankestyrelsen vurderer, at der ikke er klageadgang for klager over afgørelser om modregning i børne- og ungeydelsen for manglende betaling for dagtilbud, da der ikke er fastsat en klageadgang i loven.
Hvad er afgørende for resultatet Vi lægger vægt på, at der i lov om en børne- og ungeydelse er hjemmel til at træffe afgørelse om modregning i børne- og ungeydelsen for manglende betaling for ophold i dagtilbud.
 Vi lægger også vægt på, at A kommune har truffet afgørelse om modregning i din børne- og ungeydelse for manglende betaling af for dagtilbud den 18. april 2016 og 18. juli 2016.
Vi lægger endvidere vægt på, at det er kommunen og ikke Udbetaling Danmark, der har hjemmel til at træffe afgørelse om modregning for manglende betaling for dagtilbud i børne- og ungeydelsen efter børne- og ungeydelsesloven.
Der er i børne- og ungeydelsesloven ikke fastsat en klageadgang for afgørelser truffet efter loven af kommunen, men alene afgørelser truffet af Udbetaling Danmark.
Det fremgår således af børne- og ungeydelseslovens bestemmelse om klageadgang, at Udbetaling Danmarks afgørelser om ydelser efter loven kan påklages til Ankestyrelsen.
 Da det er kommunen og ikke Udbetaling Danmark, der har kompetence til at træffe afgørelse om modregning efter børne- og ungeydelsesloven, er Udbetaling Danmarks breve af 13. april 2016 og 14. juli 2016 ikke afgørelser, som kan påklages til Ankestyrelsen.
Vi lægger også vægt på, at der i dagtilbudsloven ikke er hjemmel for kommunen til at træffe afgørelse om modregning i børne- og ungeydelse.
Kommunens afgørelse om modregning kan derfor ikke påklages til Ankestyrelsen efter klageadgangen i lovens § 97, hvorefter kommunens afgørelser efter loven kan påklages til Ankestyrelsen.
Kommunens afgørelse efter loven om betaling for ophold i dagtilbud, herunder opgørelse af krav ved manglende betaling, og opkrævningen af et krav kan derimod påklages til Ankestyrelsen.
 Det betyder, at Ankestyrelsen ikke kan behandle klager over afgørelser om modregning i børne- og ungeydelsen for manglende betaling for dagtilbud.
Om reglerne Modregning Manglende betaling for ophold i dagtilbud kan modregnes i børne- og ungeydelsen efter lov om en børne- og ungeydelse.
Det er kommunen der kan træffe afgørelse om modregning efter børn- og ungeydelsesloven.
Klageadgang Efter lov om retssikkerhed og administration på det sociale område kan en kommunes afgørelser alene indbringes for Ankestyrelsens eller Ankestyrelsens beskæftigelsesudvalg, når det fremgår af lovgivningen.
Der er ikke i børne- og ungeydelsesloven fastsat en særlig klageadgang for klager over afgørelser truffet af kommunen efter loven.
Det er alene afgørelser efter loven truffet af Udbetaling Danmark der kan påklages til Ankestyrelsen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
