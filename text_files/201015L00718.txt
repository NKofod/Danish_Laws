Bilag 1 Tillægsbetænkning afgivet af Arbejdsmarkedsudvalget den 30. marts 2011 Tillægsbetænkning over Forslag til lov om ændring af ferieloven, lov om arbejdsløshedsforsikring m.v. og lov om retssikkerhed og administration på det sociale område (Kontrol af arbejdsgiverens indbetaling af uhævede feriepenge, videregivelse af oplysninger fra Feriekonto, afholdelse af ferie i en fritstillingsperiode, forældelsesregler m.v.) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 12. januar 2011 og var til 1. behandling den 20. januar 2011. Lovforslaget blev efter 1. behandling henvist til behandling i Arbejdsmarkedsudvalget.
Udvalget afgav betænkning den 2. marts 2011. Lovforslaget var til 2. behandling den 17. marts 2011, hvorefter det blev henvist til fornyet behandling i Arbejdsmarkedsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 2 møder.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Multidata A/S.
 Beskæftigelsesministeren har over for udvalget kommenteret den skriftlige henvendelse til udvalget.
Spørgsmål Udvalget har under den fornyede behandling af lovforslaget stillet 3 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse, som det foreligger efter 2. behandling.
Dansk Folkepartis og Radikale Venstres medlemmer af udvalget konstaterer med forundring, at det er regeringens opfattelse, at en bagatelgrænse for automatisk udbetaling af feriepenge på 3.000 kr. vil være imod EUs arbejdstidsdirektiv (jf. svar på spørgsmål nr. 27). For det første står denne opfattelse efter Dansk Folkepartis og Radikale Venstres opfattelse i kontrast til den ofte gentagne hensigtserklæring om at nedbringe omfanget af ikkeudbetalte feriepenge.
For det andet finder Dansk Folkeparti og Radikale Venstre det tvivlsomt, at direktivet skulle forhindre tiltag, der sikrer, at feriepengene rent faktisk udbetales, frem for at de havner i fondene som ikkeudbetalte feriepenge.
Dansk Folkeparti og Radikale Venstre finder fortsat en forhøjelse til 3.000 kr. rimelig, men da regeringen ikke finder dette muligt, opfordrer Dansk Folkeparti og Radikale Venstre regeringen til at rejse spørgsmålet over for Kommissionen, således at det på sigt bliver muligt at sikre, at lønmodtagernes opsparede feriepenge rent faktisk udbetales i videst muligt omfang og med størst mulig automatik.
 Et mindretal i udvalget (EL) indstiller lovforslaget til forkastelse.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
