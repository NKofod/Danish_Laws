Fremsat den 7. februar 2017 af Peter Kofod Poulsen (DF), Tilde Bork (DF), Kristian Thulesen Dahl (DF), Susanne Eilersen (DF), Søren Espersen (DF), Dennis Flydtkjær (DF), Peter Skaarup (DF) og Hans Kristian Skibby (DF) Forslag til folketingsbeslutning om offentliggørelse af indsamlede overvågningsbilleder Folketinget pålægger regeringen i indeværende folketingsår at tage de nødvendige initiativer til at etablere en ny digital platform, hvor overvågningsbilleder indsamlet af borgere, der har været udsat for kriminalitet, f.eks. indbrud, tyveri, røveri og butikstyveri, kan offentliggøres af politiet og dermed kan deles på hjemmesider og sociale medier, såfremt der i samme anledning er indgivet politianmeldelse.
Politiet skal dog i enkelte tilfælde kunne fravige fra offentliggørelse, hvis der ligger politifaglige skøn til grund for beslutningen.
Bemærkninger til forslaget Igennem de seneste år har vi set en rivende digital udvikling, der bl.a. har medført langt bedre muligheder for overvågning af eksempelvis boliger og butikker.
Borgere, der bliver udsat for kriminalitet, har dermed langt bedre muligheder nu end nogensinde før for at indsamle vigtige spor, der kan være til stor gavn for politiet i efterforskningsøjemed og bruges som bevis i en eventuel retssag.
I dag er der dog en lang række begrænsninger for offentliggørelse af disse videosekvenser eller kamerabilleder.
Som det er i dag, er det ikke lovligt at offentliggøre disse billeder eller film på egen hånd  det er en beslutning, politiet alene træffer.
 Forslagsstillerne ønsker at gøre det nemmere for borgerne at assistere politiet med indsamling og spredning af efterlysninger af eksempelvis vidner eller personer, der kan have relation til begåede forbrydelser, således at politiets muligheder for opklaring øges.
Konkret foreslår forslagsstillerne, at regeringen pålægges at tage initiativ til at etablere en ny digital platform  f.eks. en hjemmeside  hvor overvågningsbilleder kan lægges op med en beskrivelse af den begåede forbrydelse, således at borgerne har mulighed for selv at dele denne information fra hjemmesiden f.eks. på sociale medier.
På denne måde kan borgerne hjælpe politiet med at finde den eller de relevante personer, som kan være vigtige for politiets efterforskning.
Når politiet  efter tip fra borgerne  får fat i de pågældende personer, kan linket slettes igen, så informationen om de pågældende personer ikke for tid og evighed ligger tilgængelig og bliver delt videre på sociale medier.
Politiet skal som led i et sådant system som udgangspunkt pålægges altid at offentliggøre overvågningsbilleder  med mindre et politifagligt skøn taler imod dette.
Det skal altså være reglen frem for undtagelsen, at politiet offentliggør overvågningsbilleder.
Med den foreslåede løsning sikres dels borgernes mulighed for at sprede information om personer, som politiet kan have en interesse i at tale med, dels sikres det, at politiet stadig har kontrol med, hvad der offentliggøres igennem den nye digitale platform.
Endelig sikres det, at politiet på en sikker og effektiv måde kan slette billeder, der på sigt kan belaste de pågældende personer på billederne.
Skriftlig fremsættelse Peter Kofod Poulsen (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om offentliggørelse af indsamlede overvågningsbilleder.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
