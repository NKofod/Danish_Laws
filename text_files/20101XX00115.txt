Skriftlig fremsættelse (10. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om 2 årig forsøgsordning om jobpræmie til enlige forsørgere (Lovforslag nr.
L 52) Det er afgørende for regeringen, at alle har en gevinst ved at vælge et liv på arbejdsmarkedet.
For reelt enlige forsørgere, der har været ledige i lang tid, kan det være særligt vanskeligt at vende tilbage til arbejdsmarkedet.
Ofte vil der for denne gruppe kun være en lille økonomisk fordel ved at tage arbejde, bl.a. fordi de mister boligstøtte eller hel eller delvis friplads til daginstitution, når de får job.
Som en del af den samlede indsats for bl.a. at modvirke langtidsledighed foreslår regeringen, at der i en forsøgsperiode skal udbetales en jobpræmie til enlige forsørgere, der får job efter at have været langvarigt ledige.
Forsøget, der skal have en varighed på 2 år, skal medvirke til at afprøve nye metoder, som kan styrke erhvervsdeltagelsen og reducere risikoen for langvarig ledighed.
 Forsøget indebærer, at målgruppen for forsøget får en ekstra økonomisk gevinst ved at skaffe sig arbejde, så de i større grad vil være økonomisk motiverede til at komme ud af ledigheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
