Fremsat den 30. marts 2000 af  

 trafikministeren (Jacob Buksti) Forslag til Lov om ændring af  

 færdselsloven (Bødefastsættelse) § 1 I færdselsloven, jf. lovbekendtgørelse nr. 783 af 15. oktober  

 1999, foretages følgende ændringer:
 1. Efter § 118 indsættes før overskriften  

 til § 119:
»§ 118 a.
Bøder for overtrædelse af denne lov og  

 for overtrædelse af forskrifter, der udstedes i medfør af loven,  

 udmåles til beløb, der er delelige med 500 kr., jf. dog  

 stk. 2.
Stk. 2. Bøder til personer med særlig lav  

 indtægt kan udmåles til beløb, der ikke er delelige med  

 500 kr.
Sådanne bøder kan dog ikke fastsættes til  

 beløb under 300 kr.
Stk. 3. Har nogen ved én eller flere handlinger  

 begået flere overtrædelser af denne lov eller forskrifter fastsat  

 i medfør heraf, og medfører overtrædelserne  

 idømmelse af bøde, sammenlægges bødestraffen for  

 hver overtrædelse.
Har nogen ved én eller flere handlinger  

 overtrådt denne lov eller forskrifter udstedt i medfør af denne  

 lov og én eller flere andre love, og medfører  

 overtrædelserne idømmelse af bøde, sammenlægges  

 bødestraffen for hver overtrædelse af denne lov eller  

 forskrifter udstedt i medfør heraf og bødestraffen for  

 overtrædelsen af den eller de andre love.
Stk. 4. Har nogen ved én eller flere handlinger  

 begået flere overtrædelser af denne lov eller forskrifter fastsat  

 i medfør heraf, og medfører én af overtrædelserne  

 idømmelse af frihedsstraf, mens en anden medfører  

 idømmelse af bøde, idømmer retten en bøde ved  

 siden af frihedsstraffen.
Det samme gælder, såfremt nogen ved  

 én eller flere handlinger har overtrådt denne lov eller  

 forskrifter udstedt i medfør af denne lov og én eller flere  

 andre love, og overtrædelsen af denne lov eller forskrifter udstedt i  

 medfør heraf medfører bødestraf, og overtrædelsen  

 af den eller de andre love medfører frihedsstraf.
 Stk. 5. Bestemmelserne i stk. 3 og 4 kan fraviges,  

 når særlige grunde taler herfor.«.
§ 2 Loven træder i kraft den 1. september 2000.
Bemærkninger til lovforslaget Almindelige bemærkninger 1. Indledning Ved lovforslaget foreslås en nyordning og forenkling  

 af bødefastsættelsen på færdselslovens  

 område.
Forslaget skal ses på baggrund af, at det  

 skønnes, at de nuværende bøder på en række  

 områder, henset til den generelt stigende velstand, der har været  

 i Danmark gennem de seneste 10 år, samt prisudviklingen er så  

 lave, at de ikke kan antages at have nogen nævneværdig  

 indvirkning på trafikanternes adfærd.
Hensynet til straffens  

 præventive effekt taler for, at der sker en nyordning af  

 bødefastsættelsen på færdselslovens  

 område.
Bødefastsættelsen på  

 færdselslovens område er i høj grad baseret på  

 standardbødetakster.
Disse fremgår af Rigsadvokatens vejledning  

 om bødetakster i politisager (bødekataloget), og der tages  

 derfor ved udmålingen af bøden kun i mindre omfang hensyn til de  

 konkrete omstændigheder ved overtrædelsen og gerningsmandens  

 personlige forhold.
Endvidere er færdselslovsområdet kendetegnet  

 ved, at der set i forhold til overtrædelser af anden  

 særlovgivning er tale om et meget betydeligt antal  

 lovovertrædelser.
I 1998 blev der således udstedt ca. 250.000  

 bøder i forbindelse med færdselslovsovertrædelser.
Endelig  

 afgøres langt de fleste overtrædelser af færdselsloven  

 administrativt (ved bødeforlæg) og bliver derfor ikke forelagt  

 domstolene.
Disse tre forhold taler for, at der   særligt på  

 færdselslovsområdet   er behov for klare og enkle regler, der  

 sikrer, at borgere bliver behandlet ensartet overalt i landet, og at  

 administrationen er let håndterlig.
 Der stilles derfor forslag om en forenkling og nyordning  

 af bødefastsættelsen på færdselslovens  

 område.
Den foreslåede ordning vil medføre  

 forhøjelse af de mindre bøder, således at en bødes  

 minimum som udgangspunkt vil være 500 kr.
Der foreslås endvidere  

 en reduktion i antallet af mulige bødestørrelser  

 (bødepositioner) med mulighed for at fravige bødepositionerne  

 ved udmåling af nedsatte bøder til personer med særlig lav  

 indtægt, samt indførelse af en ordning, der bl.a.  

 indebærer, at bøder for flere samtidige overtrædelser af  

 færdselslovgivningen sammenlægges uden reduktion (absolut  

 kumulation).
 Baggrunden for de foreslåede bestemmelser er  

 Rigsadvokatens redegørelse af 9. februar 2000 om en nyordning og  

 forenkling af bødefastsættelsen på færdselslovens  

 område.
 Forslaget er samtidig et led i udmøntningen af  

 flerårsaftalen for politiet for perioden 2000-2003, der blev  

 indgået som led i aftalen om finansloven for år 2000.
2. Hovedpunkter i forslaget Det foreslås, at det i en ny § 118 a bestemmes, at  

 bøder for overtrædelse af færdselslovgivningen skal  

 fastsættes til beløb, der er delelige med 500 kr.
Dette  

 indebærer, at der fastlægges en minimumsstørrelse på  

 500 kr., og at intervallet imellem de enkelte bødepositioner bliver  

 500 kr.
Der bliver dermed væsentligt færre bødepositioner,  

 end der er i dag.
Som en modifikation hertil foreslås det, at  

 bøder til personer med særlig lav indtægt kan  

 udmåles til beløb, der ikke er delelige med 500 kr., og at der  

 for bøder til denne personkreds gælder et bødeminimum  

 på 300 kr.
Forslaget berører ikke i øvrigt den  

 gældende praksis med hensyn til nedsættelse af  

 færdselslovsbøder til personer med særlig lav  

 indtægt, jf. nedenfor under pkt. 5.2.
Endvidere foreslås det, at der som udgangspunkt sker  

 en absolut kumulation af bøderne, således at der ved  

 overtrædelser af færdselsloven i alle tilfælde  

 udmåles den normale takstmæssige bødestraf for hver  

 overtrædelse, uanset om overtrædelserne begås ved én  

 eller flere handlinger, og uanset om pådømmelsen sker ved  

 én eller flere sager.
Endvidere foreslås det, at denne ordning  

 også omfatter tilfælde, hvor én eller flere  

 færdselslovsovertrædelser, der medfører bødestraf,  

 pådømmes sammen med overtrædelser af andre særlove  

 eller af straffeloven, og uanset om overtrædelsen af disse love  

 medfører frihedsstraf.
 Da en regel om absolut kumulation ikke i alle  

 tilfælde vil føre til et rimeligt resultat, foreslås det,  

 at der bliver adgang til at fravige denne hovedregel, når særlige  

 grunde taler herfor.
3. Gældende ret I henhold til færdselslovens bestemmelser i §§ 117  

 og 118 er straffen som udgangspunkt bøde eller en skærpet  

 bøde for overtrædelse af en række bestemmelser i  

 færdselsloven eller forskrifter udstedt i medfør heraf om bl.a.  

 kørsel i sygdomssvækket tilstand og spirituskørsel,  

 hastighedsgrænser, færdselsregler og særlige regler for  

 gående og kørende, herunder standsning og parkering, signaler og  

 tegn, lygteføring, førerret, krav til køretøjers  

 indretning og udstyr, registreringspligt, sikkerhedsseler og styrthjelme,  

 køre- og hviletid m.m.
Straffen kan stige til hæfte eller  

 fængsel indtil 1 år i visse tilfælde af spiritus- eller  

 promillekørsel, bl.a. afhængig af hvor høj promillen er,  

 om der er tale om tidligere overtrædelser af bestemmelserne herom,  

 eller om der i forbindelse med kørslen også er sket andre  

 overtrædelser af færdselslovens bestemmelser f.eks. om  

 gældende hastighedsgrænser.
3.1. Bødetakster Udmåling af bøder efter færdselsloven  

 er i et vist omfang nærmere beskrevet i forarbejderne til de enkelte  

 bestemmelser.
Som eksempler kan nævnes, at udgangspunktet for  

 størrelsen af straffen for spiritus- og promillekørsel og  

 kørsel uden at have erhvervet kørekort er udførligt  

 angivet i bemærkningerne til lovforslagene.
 Derudover gælder de almindelige  

 strafudmålingsregler i straffeloven for straffastsættelsen ved  

 færdselslovsovertrædelser, herunder straffelovens § 80.
 Af denne bestemmelse fremgår, at der ved straffens  

 udmåling skal tages hensyn til lovovertrædelsens grovhed og til  

 oplysninger om gerningsmandens person, herunder om hans almindelige  

 personlige og sociale forhold, hans forhold før og efter gerningen  

 samt hans bevæggrunde til denne.
 Endvidere gælder straffelovens § 51, stk. 3, hvoraf  

 fremgår, at der ved fastsættelsen af sumbøder »inden for  

 de grænser, som hensynet til lovovertrædelsens beskaffenhed og de  

 i § 80 nævnte omstændigheder tilsteder«, skal tages  

 »særligt hensyn til den skyldiges betalingsevne og til den  

 opnåede eller tilsigtede fortjeneste eller besparelse«.
Rigsadvokatens bødekatalog danner grundlag for  

 bødeforlæg, som anklagemyndigheden og politiet udarbejder.
I  

 bødekataloget er der fastsat vejledende takster for  

 bødestørrelser vedrørende blandt andet  

 færdselslovsovertrædelser, som er baseret på  

 domspraksis.
Rigsadvokatens bødekatalog og de øvrige  

 administrative vejledninger indeholder takster, der spænder fra 150 kr.  

 til 6.800 kr., og der er ca. 20 forskellige takster.
I niveauet fra 150 kr.  

 til 1.500 kr. er der 14 forskellige takster, heraf er 6 takster under 500 kr.  

 Bødetaksterne er således meget differentierede.
Som eksempel  

 herpå kan nævnes overtrædelse af færdselslovens  

 bestemmelser om køretøjers indretning og udstyr m.v.
En  

 uvirksom håndbremse straffes med en bøde på 300 kr., et  

 uvirksomt horn med en bøde på 400 kr. og montering af et  

 flertonet horn med en bøde på 450 kr.
Som et andet eksempel kan  

 nævnes reglerne om kørekort.
Her straffes undladelse af at  

 medbringe kørekort med en bøde på 150 kr., undladelse af  

 at forny kørekort med en bøde på 300 kr. og  

 nægtelse af at fremvise kørekort med en bøde på 250  

 kr.
3.2. Nedsættelsesgrunde Som nævnt ovenfor skal der efter straffelovens § 51,  

 stk. 3, ved fastsættelsen af sumbøder tages særligt hensyn  

 til den skyldiges betalingsevne og til den opnåede eller tilsigtede  

 fortjeneste eller besparelse.
Denne bestemmelse benyttes i praksis til at  

 nedsætte bødestørrelserne i de tilfælde, hvor den  

 sigtedes indtægts- og formueforhold taler herfor.
Af Rigsadvokatens bødekatalog fremgår, at  

 bøder til sigtede med særlig lav indtægt nedsættes  

 til det halve, dog ikke mindre end 250 kr.
En halvering vil navnlig kunne  

 komme på tale for unge under uddannelse, pensionister og personer, der  

 modtager ikke-tilbagebetalingspligtig kontanthjælp efter bistandsloven  

 (nu lov om aktiv socialpolitik). For personer under 18 år, der er helt  

 uden indtægt, f.eks. skolebørn, nedsættes  

 bødebeløbet ligeledes til det halve, dog ikke mindre end 150  

 kr.
De normale bødetakster kan også i andre  

 tilfælde nedsættes på grund af sigtedes dårlige  

 betalingsevne.
Nedsættelse vil i så fald ske til et afrundet  

 beløb på omkring 2/3 af normalbøden, dog ikke under 250  

 kr.
3.3. Bødefastsættelsen ved flere overtrædelser  

 (kumulation) Såfremt en person har begået flere  

 overtrædelser af færdselsloven eller af færdselsloven og  

 andre love, afgøres det efter nugældende praksis ved en konkret  

 vurdering, om en samlet bødestraf for flere overtrædelser  

 bør fastsættes ved sammenlægning af de normale  

 bøder for hver overtrædelse eller som et mindre beløb.  

 Denne praksis er fastsat af domstolene.
Den almindelige regel om fastsættelse af straffen  

 ved samtidig pådømmelse af flere lovovertrædelser findes i  

 straffelovens § 88. Af § 88, stk. 1, fremgår, at der i disse  

 tilfælde fastsættes en fælles straf inden for den  

 foreskrevne strafferamme eller, hvis der er tale om flere strafferammer, den  

 strengeste af disse.
Under særdeles skærpende  

 omstændigheder kan straffen overstige den højeste straframme med  

 indtil det halve.
 Medfører en af lovovertrædelserne  

 frihedsstraf og en anden bødestraf, kan retten i stedet for en  

 fælles frihedsstraf vælge at idømme en bøde ved  

 siden af frihedsstraffen, jf. § 88, stk. 3. Medfører en af  

 lovovertrædelserne dagbod, en anden af dem bødestraf af anden  

 art, fastsætter retten en fællesstraf af dagbod, medmindre det  

 efter omstændighederne skønnes rettest at fastsætte straf  

 for hver overtrædelse for sig, jf. § 88, stk. 4. Findes nogen, som  

 allerede er dømt til straf, yderligere skyldig i en forud for dommen  

 begået strafbar handling, bliver en tillægsstraf at  

 idømme, for så vidt samtidig påkendelse ville have  

 medført forhøjelse af straffen, jf. § 89.
3.4. Gentagelsesvirkning Af Rigsadvokatens bødekatalog fremgår, at  

 bødetakster på 1.000 kr. og derover er forbundet med  

 gentagelsesvirkning, hvis der ikke er anført andet i  

 bødekatatogets specielle del.
Dette betyder også, at der ikke er  

 knyttet gentagelsesvirkning til bøder på under 1.000 kr., hvis  

 det ikke udtrykkeligt fremgår af bødekatalogets specielle del.  

 Gentagelsesvirkningens tidsmæssige udtrækning er som hovedregel  

  begrænset til 2 år.
Rigsadvokaten har på baggrund af tilkendegivelser i  

 lovforarbejder eller på andet grundlag udstedt retningslinier om  

 forhøjede bøder i gentagelsestilfælde for en række  

 færdselslovsovertrædelser.
Som eksempel herpå kan  

 nævnes Rigsadvokaten Informerer nr. 11/1999 om  

 bødestørrelsen i gentagelsestilfælde ved  

 overtrædelse af reglerne om installation og plombering af  

 hastighedsbegrænsere i lastbiler og busser og overtrædelse af  

 reglerne om overlæs og akseltryk.
Ud over de tilfælde, hvor Rigsadvokaten direkte har  

 udstedt retningslinier, kan der ikke anvises bødestørrelser i  

 gentagelsestilfælde.
Dette har medført, at der i de forskellige  

 politikredse er en forskellig praksis.
I nogle politikredse forhøjes  

 bøderne sjældent i gentagelsestilfælde, hvorimod  

 bøden for eksempelvis hastighedsovertrædelser i nogle  

 politikredse forhøjes med 50 pct. og i andre med 25 pct.
4. Rigsadvokatens redegørelse Rigsadvokaten har den 9. februar 2000 afleveret en  

 redegørelse om en nyordning og forenkling af  

 bødefastsættelsen på færdselslovens område.  

 Redegørelsen er uden bilag optaget i lovforslaget som bilag 2.
I denne konkluderer Rigsadvokaten, at der særligt  

 på færdselslovsområdet er behov for en nyordning og  

 forenkling af bødestraffene.
Det foreslås derfor, at der sker en  

 generel forhøjelse af de mindre bøder, således at der som  

 udgangspunkt ikke udstedes bøder på under 500 kr. for  

 overtrædelse af færdselsloven, og at der sker en væsentlig  

 reduktion af antallet af bødepositioner, således at bøder  

 for overtrædelse af færdselsloven generelt fastsættes til  

 beløb, der er delelige med 500 kr.
Reduktionen sker ved, at de  

 gældende satser som udgangspunkt hæves (rundes op) til  

 nærmeste beløb deleligt med 500 kr.
 Endvidere foreslås det, at den gældende  

 ordning om nedsættelse af bøder til personer med dårlig  

 betalingsevne ophæves, dog således, at der stadig vil ske en  

 nedsættelse af bøder til unge under 18 år.
Derudover foreslås det, at der indføres en  

 ordning, således at der ved overtrædelser af færdselsloven  

 i alle tilfælde udmåles den normale takstmæssige  

 bødestraf for hver overtrædelse, uanset om overtrædelserne  

 begås ved én eller flere handlinger, og uanset om  

 pådømmelsen sker ved én eller flere sager.
Ordningen  

 bør også omfatte tilfælde, hvor én eller flere  

 færdselslovsovertrædelser, der medfører bødestraf,  

 pådømmes sammen med overtrædelser af andre særlove  

 eller af straffeloven, og uanset om overtrædelsen af disse love  

 medfører frihedsstraf.
 Endelig foreslås der en ændring af praksis med  

 hensyn til bødestørrelsen i tilfælde af gentagelse,  

 således at der alene udmåles en skærpet bøde i  

 gentagelsestilfælde, hvis der enten ved lovgivning eller administrative  

 retningslinier er fastsat bestemmelser herom.
 Rigsadvokaten konkluderer, at der er tale om så  

 væsentlige ændringer i forhold til gældende retspraksis, at  

 det ikke kan forventes, at ændringerne kan gennemføres ved en  

 ændret påtalepraksis fra anklagemyndighedens side.  

 Ændringerne bør derfor gennemføres ved lovgivning.
 Dog anføres det, at den foreslåede  

 ændring vedrørende gentagelsesvirkning næppe  

 forudsætter en lovændring, men vil kunne gennemføres ved  

 fastsættelsen af de administrative retningslinjer, som skal udsendes af  

 Rigsadvokaten.
5. Trafikministeriets overvejelser Trafikministeriet har nærmere overvejet de  

 tilkendegivelser og forslag til ændring af færdselslovens  

 bestemmelser om bødefastsættelse, som Rigsadvokaten er  

 fremkommet med i sin redegørelse, ligesom Trafikministeriet har  

 overvejet de tilkendegivelser, der er indkommet i forbindelse med  

 høringerne over Rigsadvokatens redegørelse og lovforslaget.
 Det er opfattelsen, at en effektiv håndhævelse  

 af færdselslovens bestemmelser, herunder forskrifter udstedt i  

 medfør heraf, i høj grad er afhængig af trafikanternes  

 opfattelse af risikoen for at blive grebet i en overtrædelse.
5.1. Bødetakster Det er Trafikministeriets vurdering, at de bøder,  

 der udstedes i forbindelse med overtrædelser af lovgivningens  

 bestemmelser, ikke bør være så beskedne, at de mere  

 opfattes som en formalitet end som en misbilligelse, og dermed ikke har den  

 ønskede præventive virkning.
En bøde bør på den anden side heller  

 ikke have en sådan størrelse, at den sigtede som følge af  

 sine indkomstforhold ikke kan betale den.
Det vil således være  

 betænkeligt, hvis bødestørrelsen fører til, at  

 mange ikke er i stand til at betale bøderne.
Prisudviklingen og den generelt stigende velstand, der har  

 været i Danmark siden udsendelsen af Rigsadvokatens bødekatalog  

 i 1991, medfører, at bødebeløb på 150 kr.-400 kr.  

 kan opfattes som symbolske og dermed ikke har en egentlig præventiv  

 effekt.
En bøde på 200 kr. for ikke at have spændt  

 sikkerhedsselen eller for ikke at anvende lys på cykel er således  

 næppe det, der bevirker, at trafikanterne ændrer deres  

 adfærd.
I disse tilfælde udsætter trafikanterne  

 primært sig selv for fare, men den lovstridige adfærd kan  

 også have konsekvenser for de øvrige trafikanter.
Der kan f.eks.  

 være tale om trafikanter, der måske kommer til skade, fordi de  

 forsøger at undvige et sammenstød med en cyklist, der blev set  

 alt for sent på grund af manglende lys på cyklen.
Derudover kan  

 der være tale om mere indirekte konsekvenser i form af de betydelige  

 omkostninger, som personskader i trafikken medfører for samfundet i  

 form af bl.a. hospitalsudgifter, genoptræning, tabte arbejdsår  

 m.v.
Det vurderes, at hensynet til straffens præventive  

 effekt taler for, at mindstebeløbene for overtrædelse af  

 færdselsloven hæves væsentligt.
Den regulerede afgift for  

 overtrædelse af visse af færdselslovens standsning- og  

 parkeringsregler udgør pr. 1. januar 2000 480 kr.
Kontrolafgiften for  

 kørsel uden billet i et S-tog udgør 500 kr.
Det forekommer  

 rimeligt, at bøder for overtrædelser af  

 færdselslovgivningen ikke ligger lavere end disse afgifter.
 Der bør på den baggrund som udgangspunkt ikke  

 udstedes bøder for overtrædelse af færdselslovgivningen  

 på under 500 kr.
 Endvidere finder Trafikministeriet det  

 hensigtsmæssigt, at bøder udmåles i beløb, der er  

 delelige med 500, idet det vil betyde, at der vil komme væsentlig  

 færre bødepositioner, end der er i dag.
 Trafikministeriet kan tiltræde, at reduktionen af  

 bødepositioner gennemføres på den af Rigsadvokaten  

 foreslåede måde, dvs. ved at bøder, der i dag ligger under  

 500 kr., hæves til 500 kr., bøder på over 500 kr., men  

 under 1.000 kr. hæves som udgangspunkt til 1.000 kr. og så  

 fremdeles.
 Der henvises til forslaget til ny § 118 a, stk. 1, og til  

 bemærkningerne til bestemmelsen nedenfor.
5.2. Nedsættelsesgrunde Som nævnt ovenfor har Rigsadvokaten foreslået,  

 at den gældende ordning med hensyn til nedsættelse af  

 bøder til personer med særlig lav indtægt ophæves,  

 dog således at der fortsat skal ske en nedsættelse af  

 bøder til unge under 18 år.
Den nugældende praksis har i væsentlig grad  

 karakter af en automatisk nedsættelse for personer, der tilhører  

 nærmere angivne grupper, uden at der foretages en reel vurdering af den  

 enkeltes indtægtsforhold.
I gruppen af pensionister er der  

 således store forskelle mellem f.eks. en person, der alene modtager  

 folkepension, og en person, der har store supplerende indtægter fra  

 f.eks. private pensionsordninger og eventuelt en formue ved siden af.
Der er  

 ligeledes store indbyrdes forskelle i gruppen af studerende.
 Disse forhold samt hensynet til en forenkling taler for,  

 at man ændrer den nugældende praksis f.eks. på den  

 måde, som Rigsadvokaten har foreslået.
På den anden side er det vigtigt, at bøder  

 ikke har en sådan størrelse, at de bødefældte som  

 følge af deres indtægtsforhold ikke vil være i stand til  

 at betale bøderne.
Endvidere gælder det, at bøder af  

 samme størrelse alt andet lige er økonomisk mere byrdefulde for  

 personer med meget lave indtægter end for økonomisk velstillede  

 personer.
 I en række høringssvar er der givet udtryk  

 for betænkelighed ved at begrænse den gældende praksis i  

 så vidt omfang, som Rigsadvokaten har foreslået.
 På den baggrund finder Trafikministeriet, at der  

 ikke på det foreliggende grundlag bør gennemføres  

 ændringer ved lovgivning på dette punkt.
Trafikministeriet har herved bl.a. taget hensyn til, at  

 forslaget til færre bødepositioner, jf. pkt. 5.1 ovenfor, vil  

 føre til en vis forhøjelse af bøderne på  

 færdselslovsområdet.
Denne forhøjelse vil også  

 få betydning for mindrebemidlede.
En normalbøde, der i dag er  

 på 800 kr., vil efter forslaget blive forhøjet til 1.000 kr.  

  For den mindrebemidlede, der får bøden halveret, vil  

 bøden således stige fra 400 kr. til 500 kr.
Hvis ordningen helt  

 blev fjernet, ville bøden for den mindrebemidlede stige fra 400 kr. i  

 dag til 1.000 kr., dvs. en stigning på 600 kr., mens den for andre kun  

 ville stige med 200 kr. (fra 800 til 1.000 kr.).
Der stilles således ikke forslag om særlige  

 regler til en nyordning på dette punkt.
Dette er imidlertid efter  

 Trafikministeriets opfattelse ikke til hinder for, at der kan ske en vis  

 »opstramning« af praksis, således at der i videre omfang tages hensyn  

 til den enkeltes reelle betalingsevne, og at der ikke uden videre  

 udmåles en nedsat bøde til en person, blot fordi den  

 pågældende f.eks. er pensionist.
5.3. Bødefastsættelsen ved flere overtrædelser  

 (kumulation), og gentagelsesvirkning Trafikministeriet finder, at en række hensyn taler  

 for, at der som udgangspunkt indføres absolut kumulation i sager  

 vedrørende overtrædelser af færdselslovgivningen, hvor der  

 er spørgsmål om bøde.
Det vurderes, at det svækker  

 straffens præventive virkning, hvis en person, der foretager flere  

 forskellige overtrædelser af færdselslovgivningen, som ellers  

 præges af en udpræget takstmæssig strafudmåling, skal  

 »slippe billigere« end en person, der får de forskellige  

 overtrædelser pådømt hver for sig.
Trafikministeriet kan  

 videre som anført af Rigsadvokaten i redegørelsen  

 tiltræde, at praktiske, administrative hensyn i forbindelse med  

 samtidig verserende sager i flere politikredse og med hensyn til muligheden  

 for at anvende bødetilkendegivelser på stedet taler for absolut  

 kumulation.
Dette er samtidig i overensstemmelse med de grundlæggende  

 hensyn til lighed og forudsigelighed i strafforfølgningen.
 Det foreslås derfor, at det indføres som  

 almindelig regel, at der ved flere overtrædelser af færdselsloven  

 som udgangspunkt udmåles den normale takstmæssige  

 bødestraf for hver overtrædelse, uanset om overtrædelserne  

 begås ved én eller flere handlinger, og uanset om  

 pådømmelsen sker ved én eller flere sager (absolut  

 kumulation). Anvendes en nedsat bøde for personer med særlig lav  

 indtægt, er det selvsagt den nedsatte bøde, der indgår i  

 grundlaget for den absolutte kumulation.
Det forekommer rimeligt, at absolut kumulation på  

 færdselslovens område ikke undlades, fordi den sigtede samtidig  

 med overtrædelsen eller overtrædelserne af  

 færdselslovgivningen ligeledes har foretaget én eller flere  

 overtrædelser af andre særlove eller af straffeloven.
Derfor  

 foreslås det, at den absolutte kumulation ved overtrædelser af  

 færdselslovgivningen tillige finder anvendelse i sammenstød med  

 overtrædelser af andre love.
Der henvises til den foreslåede  

 bestemmelse i § 118 a, stk. 3.
Tilsvarende bør gælde i tilfælde af, at  

 en overtrædelse af færdselslovgivningen eller andre love  

 medfører frihedsstraf samtidig med, at der er foretaget en  

 overtrædelse af færdselslovgivningen, der medfører  

 bødestraf.
Det har i praksis vist sig, at domstolene er meget  

 tilbageholdende med at idømme tillægsbøder i  

 sådanne tilfælde.
Også her forekommer det ikke rimeligt, at  

 den pågældende skal »slippe gratis« for en overtrædelse.  

 Der henvises til den foreslåede bestemmelse i § 118 a, stk. 4.
Trafikministeriet er imidlertid opmærksom på,  

 at der vil kunne forekomme tilfælde, hvor en absolut kumulation af  

 bøder vil medføre en meget høj bøde.
I disse  

 tilfælde vil domstolene og politiet kunne nedsætte disse,  

 især hvis den sigtedes indkomstforhold gør det antageligt, at  

 vedkommende næppe nogensinde vil være i stand til at betale  

 bøden, ligesom der i konkrete tilfælde kan være behov for  

 at nedsætte en kumuleret bøde, hvis den samlede størrelse  

 i sig selv ikke forekommer rimelig.
Der henvises til den foreslåede  

 bestemmelse i § 118 a, stk. 5.
Indførelse af den foreslåede ordning  

 medfører en generel forhøjelse af bødeniveauet for  

 overtrædelse af færdselslovgivningen.
Dette forhold samt hensynet  

 til forudsigelighed og lighed i strafforfølgningen taler efter  

 Trafikministeriets opfattelse for, at der udmåles en skærpet  

 bøde i gentagelsestilfælde, hvis der enten ved lovgivning eller  

 ved administrative retningslinjer, herunder Rigsadvokatens  

 bødekatalog, er fastsat bestemmelser herom.
Som det fremgår, er den foreslåede  

 udtrykkelige lovregulering, hvorefter der som hovedregel skal ske  

 sammenlægning af de fulde normalbøder, dvs. uden  

 »mængderabat« (absolut kumulation), begrænset til bøder  

 på færdselslovsområdet.
Lovforslaget  aktualiserer  

 imidlertid det mere generelle spørgsmål om principperne for  

 udmåling af straf i tilfælde, hvor der foreligger flere  

 overtrædelser af lovgivningen, og hvor der derfor er  

 spørgsmål om, med hvilken vægt »normalstraffen« for hver  

 enkelt overtrædelse skal indgå i den samlede straf.  

 Justitsministeriet vil på den baggrund anmode Straffelovrådet om,  

 at dette spørgsmål inddrages i rådets igangværende  

 arbejde med en samlet vurdering af strafferammerne i straffeloven.
6. Administrative og økonomiske konsekvenser for stat, kommuner  

 og amtskommuner Ved lovforslaget foreslås, at mindstetaksten for  

 bøder på færdselslovsområdet fastsættes til  

 500 kr.
Herudover foreslås, at intervallet mellem de enkelte  

 bødepositioner bliver 500 kr.
Forslaget indebærer således,  

 at alle nuværende bødepositioner som udgangspunkt rundes op til  

 nærmeste større bødeposition, der er delelig med 500. Det  

 vil medføre en forøgelse af bødeprovenuet.  

 Skønnet herom er behæftet med betydelig usikkerhed, men  

 merprovenuet antages at udgøre ca. 50 mio. kr. årligt.
 Det foreslås endvidere, at bødestraffen for  

 flere overtrædelser af færdselsloven sker ved sammenlægning  

 af bøderne for hver overtrædelse (absolut kumulation). Det  

 må antages, at princippet om absolut kumulation vil betyde en vis  

 forøgelse af det nævnte forventede årlige merprovenu  

 på ca. 50 mio. kr.
Skønnet over størrelsen af merprovenuet er  

 behæftet med betydelig usikkerhed.
På den ene side er det  

 vanskeligt at vurdere forslagets effekt på udviklingen i antallet af  

 bøder, herunder i hvilket omfang den foreslåede  

 forhøjelse af bødetaksterne vil have en  

 adfærdsregulerende effekt.
På den anden side vil den effektive  

 kontrolindsats fra politiets side kunne føre til at flere  

 overtrædelser opdages.
 I relation til lovforslagets hovedregel om absolut  

 kumulation er det endvidere vanskeligt at vurdere, i hvilket omfang domstole  

 og politi vil anvende lovforslagets § 118 a, stk. 5, til at fravige  

 hovedreglen, og hvilken betydning dette vil have for bødeprovenuets  

 størrelse.
 Samlet vurderes det, at der ved gennemførelsen af  

 lovforslaget, kombineret med provenuudviklingen i øvrigt på  

 bødeområdet vil være et merprovenu fra bøder i  

 størrelsesordenen 100 mio. kr. årligt.
Det årlige merprovenu for indeværende  

 finansår afhænger af tidspunktet for lovforslagets  

 ikrafttræden.
Under forudsætning af at loven træder i kraft  

 den 1. september 2000 vurderes merprovenuet for indeværende  

 finansår at udgøre i størrelsesordenen ca. 35 mio.  

 kr.
 Lovforslaget skønnes ikke at have administrative  

 eller økonomiske konsekvenser for kommuner og amtskommuner.
7. Administrative og økonomiske konsekvenser for  

 erhvervslivet Lovforslaget vurderes ikke at have økonomiske eller  

 administrative konsekvenser for erhvervslivet.
8. Administrative konsekvenser for borgerne Lovforslaget forventes ikke at have administrative  

 konsekvenser for borgerne.
9. Forslagets miljømæssige konsekvenser Lovforslaget forventes ikke at have  

 miljømæssige konsekvenser.
10. Forholdet til EU-retten Lovforslaget indeholder ikke EU-retlige aspekter.
11. Høring Et lovudkast og Rigsadvokatens redegørelse har  

 forinden fremsættelsen af dette lovforslag været sendt til  

 høring hos de i bilag 3 nævnte myndigheder og  

 organisationer.
12. Vurdering af konsekvenser af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Forslaget om forøgelse af bødestørrelsen  

 forventes at medføre et merprovenu på i størrelsesordenen  

 100 mio.kr. årligt.
Nej Administrative konsekvenser for stat, kommuner og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Forslaget indeholder ikke EU-retlige aspekter.
Bemærkninger til lovforslagets  

 enkelte bestemmelser Til § 1 Til nr. 1 Med forslaget til en ny § 118 a gennemføres en  

 revision af bødefastsættelsen inden for  

 færdselslovgivningen.
I henhold til de gældende bestemmelser i  

 færdselslovens §§ 117 og 118 samt i tilhørende forskrifter  

 er straffen for overtrædelse af en række af  

 færdselslovgivningens bestemmelser bøde, herunder i visse  

 tilfælde skærpede bøder.
Endvidere vil der for spiritus-  

 og promillekørsel under visse omstændigheder kunne udmåles  

 straf i form af hæfte eller fængsel i op til 1 år.
Den  

 nærmere udmåling af bøder er ikke fastsat i  

 bestemmelserne, ligesom der ikke er nogen mindstegrænse for  

 udmåling af bøder.
Der er ved tidligere ændringer i færdselsloven  

 sket en skærpelse af strafniveauet for blandt andet  

 hastighedsovertrædelser, kørsel med overlæs og  

 kørsel uden førerret, jf. herved bl.a. lov nr. 468 af 10. juni  

 1997 om ændring af færdselsloven og lov nr. 187 af 29. april 1999  

 om ændring af færdselsloven og godskørselsloven.
Der er  

 derimod ikke sket en tilsvarende skærpelse af bødestraffene for  

 overtrædelse af færdselsloven i øvrigt.
 I den foreslåede § 118 a, stk. 1,  

 fastlægges en minimumsgrænse på 500 kr. for bøder  

 for overtrædelser af færdselsloven eller forskrifter udstedt med  

 hjemmel heri.
Endvidere foreslås det, at bøderne skal  

 udmåles i beløb, der er delelige med 500 kr.
Det vil betyde, at  

 der vil komme væsentlig færre bødepositioner, end der er i  

 dag.
Som eksempel kan nævnes, at der i dag er 14 takster i niveauet fra  

 150   1.500 kr., hvoraf de 6 takster er på under 500 kr.
Fremover vil  

 der således alene være 3 bødepositioner i niveauet fra 0  

 1.500 kr., nemlig 500, 1.000 og 1.500 kr.
Dermed vil bøder, der i dag ligger under 500 kr.,  

 blive hævet til 500 kr., bøder på over 500 kr., men under  

 1.000 kr., som udgangspunkt blive hævet til 1.000 kr. og så  

 fremdeles.
Det bemærkes i den forbindelse, at når bøden  

 f.eks. i dag ligger på 600 kr., må det konkret vurderes, hvorvidt  

 det af præventive og retssikkerhedsmæssige grunde vil være  

 mest hensigtsmæssigt at hæve bødetaksten til 1.000 kr.  

 eller sænke denne til 500 kr.
Det bemærkes samtidig, at det i  

 sidste instans er domstolene, der fastsætter  

 bødestørrelsen, idet bøder dog, bortset fra de i  

 stk. 2 nævnte tilfælde, ikke kan udmåles til et  

 beløb under 500 kr. og i øvrigt skal udmåles i  

 beløb, der er delelige med 500.
Den foreslåede bestemmelse i § 118 a, stk. 2, giver  

 mulighed for i visse tilfælde at fravige de bødepositioner, der  

 følger af bestemmelsen i stk. 1. Bestemmelsen indebærer, at  

 bøder til personer, der får udmålt en nedsat bøde  

 (typisk det halve af normalbøden) som følge af, at de  

 pågældende har en særlig lav indtægt, ikke  

 nødvendigvis skal være på 500 kr. eller på  

 beløb, der er delelige med 500 kr.
Dog gælder der et  

 bødeminimum på 300 kr.
Er normalbøden efter stk. 1 f.eks.  

 på 500 kr., kan bøden således nedsættes til 300 kr.  

 Er normalbøden 1.500 kr. vil en nedsat bøde kunne  

 fastsættes til 750 kr.
Bestemmelsen i stk. 2 har således alene til  

 formål at sikre, at de faste bødepositioner efter stk. 1  

 på 500 kr., 1.000 kr., 1.500 kr. osv. ikke vil hindre en  

 videreførelse af en ordning med nedsættelse af bøder (til  

 f.eks. det halve) for personer med særlig lav indtægt.  

 Bestemmelsen tilsigter ikke at regulere selve spørgsmålet om  

 nedsættelse af bøder for denne personkreds.
Der henvises herved  

 til de almindelige bemærkninger, pkt. 5.2. Den foreslåede  

 bestemmelse er således overvejende af teknisk karakter.
I bestemmelsens stk. 3 foreslås der  

 indført en absolut kumulation af bøder i sager  

 vedrørende overtrædelser af færdselslovgivningen.
Det  

 betyder, at der ved flere overtrædelser som almindelig regel  

 udmåles den normale takstmæssige bødestraf for hver  

 overtrædelse, uanset om overtrædelserne begås ved én  

 eller flere lejligheder eller pådømmes ved én eller flere  

 sager.
Den absolutte kumulation inden for færdselslovgivningens  

 område vil ligeledes gælde i tilfælde, hvor én eller  

 flere færdselslovsovertrædelser pådømmes sammen med  

 overtrædelser af andre særlove eller af straffeloven.
I tilfælde, hvor der i medfør af  

 straffelovens § 88, stk. 1, ved dom skal fastsættes en  

 fællesstraf i form af bøde for en straffelovsovertrædelse  

 og en færdselslovsovertrædelse, fastsætter retten efter  

 straffelovens § 88, stk. 4, en fælles straf af dagbod.
Straffen kan  

 eventuelt i medfør af bestemmelsens 2. led fastsættes for hver  

 overtrædelse for sig, således at der for overtrædelse af  

 straffeloven fastsættes straf af dagbod og for overtrædelse af  

 færdselsloven straf i form af en sumbøde.
 Samme overvejelser som i stk. 3 ligger til grund for det  

 foreslåede stk. 4, hvorefter det foreslås, at der i  

 tilfælde af, at en af overtrædelserne af færdselsloven  

 eller andre love, medfører en frihedsstraf samtidig med, at der er  

 foretaget en overtrædelse af færdselsloven, der medfører  

 bødestraf, skal pålægges en bøde ved siden af  

 frihedsstraffen.
Det skal bemærkes, at det alene er  

 færdselslovsbøder, der er omfattet af princippet om absolut  

 kumulation efter bestemmelserne i stk. 3 og 4. De foreslåede  

 bestemmelser angår ikke fastsættelse af bøder uden for  

 færdselslovens område.
Ved flere samtidige overtrædelser af  

 anden lovgivning, der medfører bødestraf, vil den samlede  

 bøde for disse overtrædelser således kunne  

 fastsættes uafhængigt af de foreslåede regler, hvorimod  

 én eller flere samtidige bøder for overtrædelse af  

 færdselslovgivningen vil skulle medtages fuldt ud ved  

 bødeberegningen.
Da en regel om absolut kumulation ikke i alle  

 tilfælde vil føre til et rimeligt resultat, foreslås det i  

 § 118 a, stk. 5, at bestemmelserne i stk. 3 og 4 kan fraviges,  

 når særlige grunde taler for det.
Dette vil eksempelvis kunne  

 være tilfældet, såfremt en sammenlægning af de  

 forskyldte normalbøder fører til en uforholdsmæssig  

 høj samlet bøde, herunder henset til forseelsernes karakter.  

 Bestemmelsen vil f.eks. også kunne finde anvendelse i tilfælde,  

 hvor reglerne om absolut kumulation ville betyde, at der skulle  

 idømmes en mindre tillægsbøde til en længere  

 frihedsstraf.
Det skal imidlertid fremhæves, at der som alt overvejende  

 hovedregel skal anvendes absolut kumulation.
Er der således tale om en  

 kortere frihedsstraf (for f.eks. spirituskørsel, hærværk,  

 vold), forudsættes det, at der idømmes en  

 tillægsbøde, hvis der til samtidig påkendelse foreligger  

 en overtrædelse af færdselsloven, der udløser en  

 bødestraf af en vis størrelse.
Med indførelse af den foreslåede ordning  

 vedrørende færdselslovsbøder bør der alene  

 udmåles en skærpet bøde i gentagelsestilfælde, hvis  

 der enten ved lovgivning eller ved administrative retningslinjer, herunder  

 Rigsadvokatens bødekatalog, er fastsat bestemmelser herom.
Det  

 betyder, at den hidtidige praksis, hvorefter nogle politikredse udsteder  

 skærpede bøder for blandt andet hastighedsovertrædelser i  

 gentagelsestilfælde, ophører, indtil der eventuelt ved  

 lovgivning eller administrative retningslinjer måtte blive fastsat  

 bestemmelser om skærpede bøder i gentagelsestilfælde.
 Det tilføjes, at anklagemyndigheden som hidtil vil  

 kunne træffe bestemmelse om påtaleopgivelse i tilfælde,  

 hvor sagens gennemførelse vil medføre vanskeligheder,  

 omkostninger eller sagsbehandlingstider, som ikke står i rimeligt  

 forhold til sagens betydning og den straf, der kan forventes idømt,  

 jf. retsplejelovens § 721, stk. 1, nr. 3. Endvidere gælder samme lovs  

 § 722, stk. 1, nr. 4, om tiltalefrafald i tilfælde, hvor  

 straffelovens § 89 er anvendelig, og det skønnes, at ingen eller  

 kun en ubetydelig straf vil blive idømt, og at domfældelse  

 heller ikke i øvrigt vil være af væsentlig betydning.
 De foreslåede nye bestemmelser påvirker heller  

 ikke anklagemyndighedens adgang til i medfør af retsplejelovens  

 § 722, stk. 1, nr. 1, helt eller delvist at frafalde tiltale, og  

 herunder eventuelt at meddele den tiltalte en advarsel, såfremt sagen  

 efter brødens beskaffenhed findes egnet hertil.
 Der henvises herudover til Rigsadvokatens  

 redegørelse både for så vidt angår de generelle  

 strafferetlige synspunkter, gennemgangen af gældende ret samt den  

 nærmere baggrund for den foreslåede bestemmelses indhold.
Til § 2 Bestemmelsen fastlægger lovens  

 ikrafttrædelsestidspunkt.
 Det foreslås, at loven træder i kraft den 1.  

 september 2000.
Bilag 1 Lovforslaget sammenholdt med gældende lov Gældende formulering Lovforslaget § 1 I færdselsloven, jf. lovbekendtgørelse nr. 783 af 15. oktober  

 1999, foretages følgende ændringer:
 1. Efter § 118 indsættes før overskriften  

 til § 119:
»§ 118 a.
Bøder for overtrædelse af denne lov og  

 for overtrædelse af forskrifter, der udstedes i medfør af loven,  

 udmåles til beløb, der er delelige med 500 kr., jf. dog  

 stk. 2.
Stk. 2. Bøder til personer med særlig lav  

 indtægt kan udmåles til beløb, der ikke er delelige med  

 500 kr.
Sådanne bøder kan dog ikke fastsættes til  

 beløb under 300 kr.
Stk. 3. Har nogen ved én eller flere handlinger  

 begået flere overtrædelser af denne lov eller forskrifter fastsat  

 i medfør heraf, og medfører overtrædelserne  

 idømmelse af bøde, sammenlægges bødestraffen for  

 hver overtrædelse.
Har nogen ved én eller flere handlinger  

 overtrådt denne lov eller forskrifter udstedt i medfør af denne  

 lov, og én eller flere andre love, og medfører  

 overtrædelserne idømmelse af bøde, sammenlægges  

 bødestraffen for hver overtrædelse af denne lov eller  

 forskrifter udstedt i medfør heraf og bødestraffen for  

 overtrædelsen af den eller de andre love.
Stk. 4. Har nogen ved én eller flere handlinger  

 begået flere overtrædelser af denne lov eller forskrifter fastsat  

 i medfør heraf og medfører én af overtrædelserne  

 idømmelse af frihedsstraf, mens en anden medfører  

 idømmelse af bøde, idømmer retten en bøde ved  

 siden af frihedsstraffen.
Det samme gælder, såfremt nogen ved  

 én eller flere handlinger har overtrådt denne lov, eller  

 forskrifter udstedt i medfør af denne lov, og én eller flere  

 andre love, og overtrædelsen af denne lov eller forskrifter udstedt i  

 medfør heraf medfører bødestraf, og overtrædelsen  

 af den eller de andre love medfører frihedsstraf.
 Stk. 5. Bestemmelserne i stk. 3 og 4 kan fraviges,  

 når særlige grunde taler herfor.«.
§ 2 Stk. 1. Loven træder i kraft den 1. september 2000.
Bilag 2 RIGSADVOKATENS REDEGØRELSE  

 OM  

 EN NY ORDNING OG FORENKLING AF  

 BØDEFASTSÆTTELSEN PÅ - Uden bilag - Indholdsfortegnelse 1.
Indledning 1 2.
Færdselslovensregler 3 2.1.
Færdselslovens nugældende bestemmelser om straf 3 2.2.
Tidligere ændringer af færdselsloven 4 2.2.1.
Lov nr. 283 af 29. april 1992 (Motorvejshastighed og skærpelse af  

 bødeniveauet) 5 2.2.2.
Lov nr. 468 af 10. juni 1997 (Spiritus- og prornillekørsel,  

 mobiltelefoner m.v.) og lov nr. 73 af 4. februar 1998 (Promillekørsel  

 m.v.) 7 2.2.3.
Lov nr. 292 af 18. maj 1998 (Motorcykel med tilkoblet  

 påhængsvogn eller påhængsredskab) 8 2.2.4.
Bekendtgørelse nr. 748 af 16. oktober 1998 (Forbud mod visse typer  

 radar- og laserudstyr) 9 2.2.5.
Lov nr. 187 af 30. marts 1999 (Skærpet kontrol med tunge  

 køretøjer, køre- og hviletidsbestemmelser,  

 betalingsbestemmelser m.v.) 9 3.
Generelle bemærkninger om straffastsættelsen på  

 færdselslovsområdet 10 3.1.
Strafudmålingen 10 3.2.
Bødefastsættelsen ved flere overtrædelser  

 (kumulation) 12 4.
Rigsadvokatens vejledning om bødetakster i politisager  

 (bødekataloget) 13 4.1.
Indledning 13 4.2.
Forhøjelses- og nedsættelsesgrunde 14 4.3.
Sammenstød af bødetakster 14 4.4.
Gentagelsesvirkning 15 4.5.
Taksterne i bødekataloget 16 4.6.
Registrering i kriminalregisteret 16 5.
Overvejelser 18 5.1.
Generel forhøjelse af de mindre bøder 18 5.2.
Færre positioner 20 5.3.
Nedsættelse af bøder til personer med dårlig  

 betalingsevne 21 5.4.
Kumulation 25 5.4.1.
Det generelle udgangspunkt 25 5.4.2.
Generelle overvejelser 25 5.4.3.
Diskussion af konkrete tilfælde 26 5.4.4.
Behandling af spørgsmålet om kumulation i  

 retspraksis 28 5.4.5.
Konklusion 30 5.5.
Gentagelsesvirkning 31 5.6.
 Overtrædelse af hastighedsbestemmelserne, kørsel med  

 overlæs m.v.
32 5.6.1.
Indledning 32 5.6.2.
Bødefastsættelsen i sager om  

 hastighedsovertrædelser 32 5.6.3.
Bødefastsættelsen i sager om overlæs 34 5.6.4.
Bødefastsættelsen i sager om overtrædelse af  

 køre- hviletidsbestemmelserne 35 6.
Konklusion og skitse til lovforslag 35 Bilag Bilag 1.
Vejledning om bødetakster i politisager (bødekataloget) 43 Bilag 2.
Rigsadvokatens meddelelse nr. 6/1998 om ændringer af  

 færdselsloven 141 Bilag 3.
Rigsadvokaten Informerer nr. 8/1998 om blandt andet strafudmålingen  

 ved samtidig spirituskørsel og kørsel uden at have erhvervet  

 kørekort 181 Bilag 4.
Rigsadvokaten Informerer nr. 16/1998 om forbud mod visse typer af radar-  

 og laserudstyr 187 Bilag 5.
Rigsadvokaten Informerer nr. 11/1999 om  

 færdselsstraffesager 189 Bilag 6.
Rigsadvokaten Informerer nr. 17/1999 om behandlingen af sager om  

 overtrædelse af bestemmelserne om hastighedsbegrænsere 205 Bilag 7.
Rigsadvokaten Informerer nr. 20/1999 om strafudmålingen ved samtidig  

 påkendelse af spirituskørsel og  

 lavpromillekørsel 207 1. Indledning I Rigsadvokatens vejledning om bødetakster i  

 politisager (bødekataloget) er der fastsat vejledende takster for  

 bødestørrelserne på en række områder, hvor  

 der i praksis forekommer mange ensartede sager.
 Disse vejledende retningslinjer omfatter bl.a.  

 færdselslovsovertrædelser, mindre overtrædelser af  

 straffeloven (butikstyveri, brugstyveri og hærværk) samt  

 overtrædelser af lov om euforiserende stoffer og  

 politivedtægterne.
 De vejledende retningslinjer er kun fastsat på  

 områder, hvor der er en rimelig sikkerhed for, at domstolene anvender  

 taksterne.
 Bødekataloget blev udsendt i juni 1991 og er delvis  

 revideret i maj 1992. De nugældende retningslinjer er medtaget som  

 bilag 1 til denne redegørelse.
Herudover er der med hensyn til udvalgte  

 færdselslovs- og våbenlovsovertrædelser i de senere  

 år på grund af lovændringer udsendt supplerende  

 retningslinjer for anklagemyndighedens bødepåstande.
Disse  

 retningslinjer er medtaget som bilag 2-7 til denne redegørelse.
 På flere områder er de vejledende  

 bødetakster imidlertid ikke ændret gennem 90 erne.  

 Bødernes størrelse har således ikke fulgt  

 prisudviklingen, og der er i en række tilfælde tale om  

 bøder af en sådan beskeden størrelse, at de næppe  

 har nogen præventiv effekt.
 Spørgsmålet om en nyordning og forenkling af  

 bødeområdet har i de senere år være drøftet i  

 forskellige sammenhænge.
 Således anbefalede en uformel styringsgruppe, der  

 blev nedsat af Justitsministeriet i 1994, i en redegørelse fra februar  

 1996 om et gennemført forsøg om udlevering af  

 bødetilkendegivelser på stedet m.v., at der generelt  

 indføres en minimumsbøde og faste intervaller i  

 bødetaksterne på mindst 200 kr., samt at sammenlægningen  

 af bødestraffe for flere forseelser skal ske ved sammenlægning  

 af de normale bøder for hver overtrædelse (absolut  

 kumulation).
Rigsadvokaten erklærede sig i en skrivelse af 13.  

 maj 1996 til Justitsministeriet enig i, at sådanne ændringer  

 bl.a. af praktiske, administrative hensyn og af hensyn til forudsigeligheden  

 i strafforfølgningen er ønskelige.
Rigsadvokaten  

 påpegede, at det var hans opfattelse, at forslagene kun kan  

 gennemføres ved lovgivning.
I februar 1999 rettede Rigsadvokaten på ny  

 henvendelse til Justitsministeriet om spørgsmålet.
Rigsadvokaten  

 henledte Justitsministeriets opmærksomhed på ønskeligheden  

 af, at spørgsmålet om sammenlægning af takstmæssige  

 bødestraffe blev lovreguleret, således at udgangspunktet er  

 sammenlægning af bødestraffene (absolut kumulation).
 Rigsadvokaten påpegede endvidere, at praktiske,  

 administrative hensyn, hensynet til forudsigeligheden i  

 strafforforfølgningen samt almenpræventive hensyn taler for, at  

 der - navnlig inden for færdselslovsområdet - fastsættes  

 retningslinjer dels om minimumsbøder af en vis størrelse dels  

 om færre bødepositioner, og Rigsadvokaten foreslog, at et udkast  

 til sådanne retningslinjer blev udarbejdet i rigsadvokaturen.
 Justitsministeriet tilsluttede sig ved skrivelse af 9.  

 juli 1999, at rigsadvokaturen nærmere overvejede  

 spørgsmålet om minimumsbøder af en vis størrelse  

 og om færre bødepositioner, og Justitsministeriet ville  

 endvidere se på mulighederne for gennem lovgivning at gennemføre  

 en ordning med absolut kumulation.
 Rigsadvokaturen har på denne baggrund iværksat  

 en vurdering af, hvorledes en nyordning og forenkling af  

 bødeområdet kan gennemføres.
 Overvejelserne koncentrerer sig om  

 færdselslovsområdet, hvor der synes at være størst  

 behov for en revision af de nugældende retningslinjer for  

 bødefastsættelsen.
Baggrunden herfor er, at overtrædelser af  

 færdselsloven udgør langt den største del af det samlede  

 antal overtrædelser af særlovgivningen.
Det fremgår  

 således af Politiets årsberetning for 1998, at der i  

 beretningsåret blev registreret 234.603 sigtelser for  

 overtrædelse af færdselsloven, og det samlede antal  

 overtrædelser af særlovgivningen udgør i alt ca. 300.000.  

 Til sammenligning kan nævnes, at der blev registreret 13.559  

 anmeldelser om overtrædelse af lov om euforiserende stoffer, 6.143  

 anmeldelser om overtrædelse af våbenloven, 8.840 anmeldelser om  

 overtrædelse af politivedtægterne og 505 anmeldelser om  

 overtrædelse af dyreværnsloven.
 Overvejelserne omfatter dog kun i et vist omfang de  

 områder af færdselsloven, der har været undergivet  

 lovregulering i de senere år, samt færdselslovens regler om  

 spiritus og promillekørsel.
2. Færdselslovens regler 2.1. Færdselslovens nugældende bestemmelser om straf Færdselslovens bestemmelser om straf findes i  

 færdselslovens § 117 og § 118, der har følgende ordlyd:
»§ 117. Spirituskørsel med motorkøretøj,  

 registreringspligtig knallert, traktor eller motorredskab straffes med  

 bøde.
Har alkoholkoncentrationen i blodet under eller efter  

 kørslen oversteget 2,00 promille, er straffen hæfte eller  

 fængsel indtil 1 år.
Stk. 2. Straffen efter stk. 1, 1. pkt., kan stige til  

 hæfte eller fængsel indtil 1 år, hvis  

 føreren 1)	tidligere er dømt for spiritus- eller  

 promillekørsel, 2)	findes skyldig i flere tilfælde af spiritus- eller  

 promillekørsel eller 3)	findes skyldig i forhold, der er omfattet af § 125 a eller § 126,  

 stk. 1, nr. 1-4.
Stk. 3. Promillekørsel straffes med bøde.  

 Det samme gælder spirituskørsel med ikke registreringspligtig  

 knallert.
Er den skyldige tidligere dømt for spiritus- eller  

 promillekørsel, kan straffen dog stige til hæfte eller  

 fængsel indtil 1 år.
 Stk. 4. Spiritus- og promillekørsel, der  

 foregår ved uberettiget brug af motorkøretøj, en  

 registreringspligtig knallert, en traktor eller et motorredskab, jf.  

 straffelovens § 293, stk. 1, straffes med bøde, hæfte eller  

 fængsel indtil 1 år.
Stk.5. Overtrædelse af § 9, stk. 1, § 54, stk. 1, § 56, stk.  

 1, § 62, stk. 1, og § 63 a straffes med bøde eller under  

 skærpende omstændigheder med hæfte eller fængsel  

 indtil 1 år.
Ved udmåling af bøde for overtrædelse  

 af § 56, stk. 1, og § 63 a tages særligt hensyn til størrelsen  

 af en opnået eller tilsigtet økonomisk fordel.
Stk. 6. Den, som fører motordrevet  

 køretøj, hvortil der kræves kørekort, til trods  

 for at retten til at være eller blive fører af et sådan  

 køretøj er frakendt den pågældende ubetinget,  

 straffes med bøde.
I gentagelsestilfælde kan straffen stige til  

 hæfte eller fængsel indtil 1 år.
 § 118. Med bøde straffes den, der:
1)	overtræder § 3, stk. 1 og 2, §§ 4-8, § 9, stk. 2, § 10, § 12,  

 §§ 14-52, § 54, stk. 2-4, § 55 a, stk. 1, § 60, stk. 5, § 62, stk. 2 og 3, §§  

 63-65, § 67, § 70, stk. 1 og 2, § 72, §§ 74-75, § 78, stk. 3, §§ 80-82, § 83  

 a, § 84, stk. 2, §§ 86-88, §§ 97-99 og § 105, 2)	tilsidesætter vilkår for en tilladelse i henhold til  

 loven eller i henhold til forskrifter udstedt i medfør af loven  

 eller 3)	undlader at efterkomme forbud eller påbud, der er meddelt i  

 henhold til loven eller i henhold til forskrifter udstedt i medfør af  

 loven.
 Stk. 2. Ved fastsættelsen af bøder for  

 overtrædelse af § 4, stk. 1, § 5, § 14, stk. 1 og 2, § 15, stk. 1-4, §  

 16, § 17, stk. 1, §§ 18-29, §§ 31-36, § 37, stk. 4, § 41, §§ 44-49, § 50,  

 stk. 2 og 3, §§ 51 og 52, § 54, stk. 2-4, § 62, stk. 3, § 63, stk. 1-2, § 64,  

 § 67, § 70, stk. 1 og 2, §§ 80-82, § 83 a, § 84, stk. 2, og §§ 87 og 88  

 udmåles en skærpet bøde.
Stk. 3. Ved fastsættelsen af bøder for  

 overtrædelse af §§ 42 og 43 skal der tages hensyn til den generelle  

 risikoforøgelse, som den pågældende  

 hastighedsovertrædelse medfører.
Ved  

 hastighedsovertrædelser på motorveje med en  

 hastighedsgrænse på 100 km i timen eller derover udmåles en  

 skærpet bøde.
Der udmåles ligeledes en skærpet  

 bøde ved hastighedsovertrædelser begået ved kørsel  

 med 1)	biler med tilladt totalvægt på ikke over 3.500 kg med  

 tilkoblet påhængsvogn, sættevogn eller  

 registreringspligtigt påhængsredskab, herunder campingvogn, 2)	lastbiler, hvis tilladte totalvægt overstiger 3.500 kg, 3)	busser, hvis tilladte totalvægt overstiger 3.500 kg, 4)	vogntog bestående af de under nr. 2 og 3 nævnte  

 køretøjer og registreringspligtige  

 påhængskøretøjer, 5)	ledbusser eller 6)	motorcykel med tilkoblet påhængsvogn eller  

 registreringspligtigt påhængsredskab.
 Stk. 4. Overtrædelse af de i §121, stk. 1, nr. 1-8,  

 nævnte bestemmelser og forbud straffes dog kun, såfremt  

 standsningen eller parkeringen har været til fare for andre eller  

 unødigt voldt ulempe for færdslen.
Stk. 5. I forskrifter, der udstedes i medfør af  

 loven, kan der fastsættes straf af bøde for overtrædelse  

 af bestemmelser i forskrifterne.
Der kan endvidere fastsættes straf af  

 hæfte for overtrædelse af bestemmelser i forskrifter udstedt i  

 medfør af § 86 a.
I forskrifter, der udstedes i medfør af § 68,  

 kan der fastsættes bestemmelser om udmåling af en skærpet  

 bøde for overtrædelse af regler om hastighedsbegrænsere.  

 Tilsvarende gælder for forskrifter, der udstedes i medfør af §  

 85 for overtrædelse af regler om køretøjers  

 største tilladte totalvægt, når   

 overtrædelsen er sket under kørsel med et køretøj  

 med en tilladt totalvægt på over 3.500 kg.
 Stk. 6. For overtrædelse af forskrifter, der er  

 udstedt efter § 85, stk. 1, og § 86 a, kan der pålægges ejeren  

 eller brugeren af køretøjet bødeansvar, selv om  

 overtrædelsen ikke kan tilregnes ham som forsætlig eller uagtsom.  

 For bødeansvaret fastsættes ingen forvandlingsstraf.
Stk. 7. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.« Det fremgår således af bestemmelserne, at færdselslovens  

 § 117 omfatter overtrædelser, der kan straffes med bøde,  

 hæfte eller fængsel indtil 1 år.
Færdselslovens § 118  

 omfatter i det væsentligste overtrædelser, der alene kan straffes  

 med bøde.
For så vidt angår de overtrædelser, der er  

 nævnt i § 118, stk. 2 og 3, udmåles en skærpet  

 bøde.
2.2. Tidligere ændringer af færdselsloven Bestemmelserne i §§117 og 118 er ændret flere gange  

 siden den nugældende færdselslov blev indført i 1976. I  

 det følgende omtales nogle af de lovændringer, der blandt andet  

 har omhandlet bødefastsættelsen, og som derfor må tages i  

 betragtning ved overvejelserne om en generel omlægning af bøder  

 for overtrædelse af færdselsloven.
2.2.1. Lov nr. 283 af 29. april 1992 (Motorvejshastighed og  

 skærpelse af bødeniveauet) Ved lov nr. 283 af 29. april 1992 blev § 118, stk. 2, om  

 skærpet bøde for en række nærmere opregnede  

 overtrædelser, der af lovgiver vurderedes som værende  

 »trafikfarlige« forseelser, indsat.
Om baggrunden herfor fremgår følgende af  

 bemærkningerne til lovforslaget (FT 1991-1992, Till.
A, sp. 4279):
»5.2. Færdselssikkerhedskommissionens vurderinger om en  

 skærpelse af bødeniveauet Færdselssikkerhedskommissionen afgav den 1. juli  

 1991 en udtalelse om bl.a. en generel forhøjelse af  

 bødeniveauet for færdselsforseelser.  

 Færdselssikkerhedskommissionen gav udtryk for, at det nuværende  

 bødeniveau for færdselsforseelser er meget beskedent og  

 anbefalede, at der gennemføres en generel forhøjelse af  

 bødeniveauet for færdselsforseelser med mindst 50 procent,  

 samtidig med at bødetaksterne justeres efter den almindelige  

 løn- og prisudvikling siden 1988.
På tilsvarende måde som for anbefalingen om at  

 omlægge og skærpe bødeniveauet for  

 hastighedsovertrædelser, jf. oven for under punkt. 4.2., er  

 formålet at styrke bødernes præventive effekt.  

 Færdselssikkerhedskommissionen understregede, at det er en  

 afgørende forudsætning for Kommissionen, at trafikanterne  

 informeres grundigt om størrelsen af bøderne.
Kommissionen  

 pegede på, at dette vil være nødvendigt, hvis de  

 skærpede bøder skal have den forventede effekt.
5.3. Justitsministeriets vurdering af en skærpelse af  

 bødeniveauet Justitsministeriet er enig med  

 Færdselssikkerhedskommissionen i, at det nuværende  

 bødeniveau for færdselsforseelser er beskedent, og at en  

 skærpelse af bøderne kan have en præventiv effekt.  

 Justitsministeriet har derfor overvejet, hvordan en skærpelse af  

 bøderne for overtrædelse af færdselslovgivningen mest  

 hensigtsmæssigt kan gennemføres.
Det er Justitsministeriets opfattelse, at en ændret  

 påtalepraksis fra anklagemyndighedens side i form af skærpede  

 bødepåstande i færdselssager ikke kan forventes at  

 føre til en sådan forhøjelse af bødeniveauet, at  

 der vil være udsigt til at opnå en væsentlig forøget  

 præventiv effekt.
Det vil derfor være nødvendigt gennem en  

 ændring af færdselsloven at bestemme, at bøderne skal  

 skærpes.
 Justitsministeriet har herefter overvejet, om en  

 sådan ændring skal gennemføres i form af en generel  

 skærpelse af bøderne omfattende alle færdselsforseelser,  

 eller om skærpelsen skal begrænses til de trafikfarlige  

 forseelser.
Justitsministeriet finder, at skærpelsen af  

 bøderne bør begrænses til de færdselsforseelser,  

 som ud fra en generel betragtning må anses for trafikfarlige, enten for  

 vedkommende selv eller for medtrafikanterne.
Justitsministeriet er på  

 den anden side enig med Færdselssikkerhedskommissionen i, at  

 skærpelsen ikke kun skal omfatte visse særligt farlige  

 forseelser, som ud fra en konkret vurdering har medført fare for eller  

 skade på den pågældende selv eller andre.
Hvis en  

 skærpelse af bødeniveauet skal have en effekt, må der  

 nødvendigvis være tale om en stigning i bødetaksten,  

 omfattende en bred vifte af færdselsforseelser.
 Justitsministeriet foreslår på den baggrund,  

 at der gennemføres en skærpelse af bødeniveauet på  

 (tilnærmelsesvis) 50 procent i forhold til i dag, og at denne  

 skærpelse skal omfatte følgende overtrædelser af  

 færdselslovgivningen:
§ 4, stk. 1, (lyssignal og  

 færdselstavler m.v. ikke respekteret) § 5 (færdsel over  

 jernbanespor m.v.) § 14, stk. 1 og 2, § 15, stk. 1-4, § 16, § 17,  

 stk. 1, §§ 18-29, §§ 31-36, § 37, stk. 4, (færdselsregler for  

 kørende ikke respekteret, som f.eks. vending, overhaling, vigepligt,  

 lygteføring, m.v.) § 41 (almindelige regler for hastighed ikke  

 respekteret) §§ 44-48 (særlige regler for  

 færdsel på motorvej og motortrafikvej ikke respekteret) § 49 og §  

 50, stk. 2 og 3, (særlige regler for cykler ikke respekteret) § 54, stk. 2-4, (bl.a. overladelse af  

 motorkøretøj til spirituspåvirket person) § 62, stk. 3,  

 (kørekort til traktor ikke erhvervet) § 63, stk. 1-2, (bl.a.  

 knallertbevis ikke erhvervet) § 64 (øvelseskørsel) § 67 (bl.a. fejl og mangler i  

 køretøj) § 70, stk. 1 og 2, (tilkobling og  

 slæbning) §§ 80-81 (sikkerhedsseler og styrthjelm ikke  

 anvendt) § 82 (belæsningsregler ikke respekteret) § 83 a (brug af campingvogn til  

 personbefordring) § 84, stk. 2, (vogntogskørsel med ulempe og  

 fare) §§ 87-88 (hindringer på vej) Det bemærkes, at enkelte af de anførte  

 bestemmelser også omfatter overtrædelser, der ikke eller ikke kun  

 udgør en fare for færdselssikkerheden, men tillige varetager  

 bl.a. miljøhensyn.
Som eksempel kan nævnes mangler ved et  

 køretøjs udstødningssystem (utilstrækkelig  

 lyddæmpning, afmontering af katalysator m.v.), der udgør en  

 overtrædelse af § 67. Bødeskærpelsen vil imidlertid  

 også omfatte sådanne overtrædelser.
 Der vil af anklagemyndigheden blive nedlagt påstand  

 om skærpede bøder i ovennævnte sager i overensstemmelse  

 med bilag 1.
 De foreslåede bødetakster er, som de  

 nugældende, vejledende for domstolene, og vil kunne justeres i takt med  

 løn- og prisudviklingen.
Bødesatserne er ikke til hinder for, at der kan ske  

 en afvigelse fra bødestørrelsen i det konkrete tilfælde i  

 opad- eller nedadgående retning.
Den nuværende ordning, hvorefter  

 der udmåles en nedsat bøde til pensionister og studerende,  

 berøres heller ikke af forslaget.
Også de skærpede bødetakster vil  

 fremover blive justeret efter den almindelige løn- og  

 prisudvikling.« Endvidere blev færdselslovens generelle  

 hastighedsgrænse på motorveje forhøjet til 110 km i timen.  

 Samtidig hermed blev § 118, stk. 3, om bøder for  

 hastighedsovertrædelser indsat.
Om baggrunden for denne bestemmelse fremgår af  

 forarbejderne, at bøderne for hastighedsforseelser bør afspejle  

 den risikoforøgelse, som hastighedsoverskridelsen medfører.
Der  

 indførtes derfor en omlægning af bødeberegningen i sager  

 om hastighedsovertrædelser, således at der tages udgangspunkt i  

 den procentuelle overskridelse af den aktuelle hastighedsgrænse, og  

 således at bødeberegningen sker efter en progressivt stigende  

 skala.
Der blev indsat en særlig bødetakst for  

 lastbiler med en tilladt totalvægt over 3.500 kg og for vogntog  

 bestående af en sådan lastbil og et registreringspligtigt  

 påhængskøretøj, således at bøderne for  

 hastighedsoverskridelser med disse køretøjer blev belagt med et  

 tillæg på (tilnærmelsesvis) 50 procent.
Baggrunden var  

 ifølge bemærkningerne, at skadefølgerne af uheld, hvor  

 lastbiler m.v. er indblandet, er væsentligt større end ved andre  

 færdselsuheld.
 Endvidere blev der indsat en bestemmelse om en  

 særlig skærpet bødetakst for hastighedsovertrædelser  

 på motorveje med en hastighedsgrænse på 100 km i timen.  

 Dette var begrundet i miljømæssige og energimæssige  

 hensyn, der tilsiger, at der sættes særligt ind mod  

 hastighedsovertrædelser ved meget høje hastigheder.
 Som følge af lovændringen blev Rigsadvokatens  

 vejledning om bødetakster i politisager (bødekataloget)  

 revideret i maj 1992.
 Taksterne for overtrædelse af  

 hastighedsbestemmelserne fremgår af vejledningens afsnit 5a.5.-1 (bilag  

 1, side 87ff.).
2.2.2. Lov nr. 468 af 10. juni 1997 (Spiritus- og  

 promillekørsel, mobiltelefoner m.v.) og lov nr. 73 af 4. februar 1998  

 (promillekørsel m.v.) Ved lov nr. 468 af 10. juni 1997 blev § 118, stk. 3, 3.  

 pkt., ændret, idet der blev indført en skærpet bøde  

 for hastighedsovertrædelser begået ved kørsel med busser  

 og personbiler med en tilladt totalvægt på ikke over 3500 kg med  

 tilkoblet påhængsvogn m.v.
 Lovændringen medførte, at der for alle  

 køretøjstyper, for hvilke der er fastsat en  

 køretøjsbestemt hastighed, udmåles en skærpet  

 bøde for hastighedsovertrædelser ikke blot på motorveje,  

 men også på det øvrige vejnet.
 Ved lovændringen blev endvidere indsat en  

 bestemmelse i færdselslovens § 117, stk. 5, hvorefter der ved  

 udmåling af bøde for kørsel uden førerret skal  

 tages særligt hensyn til størrelsen af en opnået eller  

 tilsigtet økonomisk fordel.
I forarbejderne til lovforslaget blev der lagt op til et  

 bødeniveau på 5.000 kr. ved en  

 førstegangsovertrædelse stigende til 10.000 kr. for en  

 fjerdegangsovertrædelse.
Ved den femte overtrædelse er straffen  

 ifølge lovforslagets bemærkninger hæfte i 7 dage, jf.  

 herved også Rigsadvokatens Meddelelse nr. 6/1998, punkt 4.1 (bilag 2,  

 side 162ff).
 Lovændringen omhandlede i øvrigt en  

 nedsættelse af grænsen for spiritus- og promillekørsel til  

 0,50 promille, og lov nr. 73 af 4. februar 1998 omhandlede ligeledes  

 ændringer af reglerne om spiritus- og promillekørsel.
 Som følge af lov nr. 468 af 10. juni 1997 og lov  

 nr. 73 af 4. februar 1998 udsendtes Rigsadvokatens Meddelelse nr. 6/1998 om  

 ændringer i færdselsloven (bilag 2). Meddelelsen beskriver i  

 punkt 4 strafudmålingen for kørsel uden at have erhvervet eller  

 generhvervet kørekort (bilag 2, side 162ff.) og i punkt 5  

 strafudmålingen for hastighedsovertrædelser for en række  

 køretøjstyper, for hvilke der er fastsat en  

 køretøjsbestemt hastighedsgrænse (bilag 2, side 168ff.).  

 Bødefastsættelsen for overtrædelse af forbudet mod  

 anvendelse af håndholdte mobiltelefoner under kørsel  

 fremgår af punkt 9 (bilag 2, side 176ff.).
 Meddelelsen indeholder endvidere i relation til den nye  

 promillegrænse nogle retningslinjer for anklagemyndighedens  

 strafpåstande i gentagelsestilfælde og i tilfælde med flere  

 kørsler til samtidig pådømmelse.
 Meddelelse nr. 6/1998 er suppleret og ændret ved  

 Rigsadvokaten Informerer nr. 8/1998 om blandt andet strafudmålingen ved  

 samtidig spirituskørsel og kørsel uden at have erhvervet  

 kørekort (bilag 3) og Rigsadvokaten Informerer nr. 20/1999 om  

 strafudmålingen ved samtidig påkendelse af spirituskørsel  

 og lavpromillekørsel (bilag 7).
2.2.3. Lov nr. 292 af 18. maj 1998 (Motorcykel med tilkoblet  

 påhængsvogn eller påhængsredskab) Ved lov nr. 292 af 18. maj 1998 blev § 118, stk. 1, 3.  

 pkt., ændret, således at kørsel med motorcykel med  

 påhængsvogn eller registreringspligtigt  

 påhængsredskab blev omfattet af reglen om skærpede  

 bøder i færdselslovens § 118, stk. 3.
2.2.4. Bekendtgørelse nr. 748 af 16. oktober 1998 (Forbud mod  

 visse typer radar- og laserudstyr) Ved bekendtgørelse nr. 748 af 16. oktober 1998 blev  

 der indført et forbud mod visse typer radar- og laserudstyr m.v. i  

 køretøjer.
 Ifølge bekendtgørelsens § 1 må  

 køretøjer ikke være forsynet med udstyr, der er indrettet  

 til at modtage elektromagnetiske bølger fra politiets udstyr til  

 hastighedskontrol, eller som er indrettet til med elektromagnetiske  

 bølger at forstyrre politiets udstyr til hastighedskontrol.
 Overtrædelse af forbudet straffes efter  

 bekendtgørelsens § 2 med bøde.
 Som følge af bekendtgørelsen udsendtes  

 Rigsadvokaten Informerer 16/1998 om forbud mod visse typer af radar- og  

 laserudstyr (bilag 4), der blandt andet indeholder retningslinjer om  

 bødepåstanden i sager om overtrædelse af  

 bekendtgørelsen.
2.2.5. Lov nr. 187 af 30. marts 1999 (Skærpet kontrol med tunge  

 køretøjer, køre- og hviletidsbestemmelser,  

 betalingsbestemmelser m.v.) Ved lov nr. 187 af 30. marts 1999 blev der indført  

 hjemmel til indførsel af en skærpet bøde for  

 overtrædelse af reglerne om hastighedsbegrænsere (indført  

 ved bkg. nr. 267 af 6. maj 1999) og skærpet bøde for  

 kørsel med overlæs (indført ved bkg. nr. 268 af 6. maj  

 1999).
 Som følge af loven og de i medfør af loven  

 udstedte bekendtgørelser udsendtes Rigsadvokaten Informerer nr.  

 11/1999 om færdselsstraffesager (bilag 5), der blandt andet i punkt 3  

 fastsætter retningslinjer om bødepåstanden for  

 overtrædelse af reglerne om hastighedsbegrænsere (bilag 5, side  

 197ff.) og i punkt 4 fastsætter retningslinjer for kørsel med  

 overlæs (bilag 5, side 200ff.). Rigsadvokaten Informerer nr. 11/1999  

 ændrer og supplerer endvidere retningslinjerne i vejledningen om  

 bødetakster (bødekataloget), Rigsadvokatens Meddelelse nr.  

 6/1998 om ændringer i færdselsloven og Rigsadvokaten Informerer  

 nr. 8/1998 om blandt andet strafudmålingen ved samtidig  

 spirituskørsel og kørsel uden at have erhvervet  

 kørekort.
 Retningslinjerne i Rigsadvokaten informerer nr. 11/1999 er  

 endvidere suppleret i Rigsadvokaten Informerer nr. 17/1999 om behandlingen af  

 sager om overtrædelse af bestemmelserne om hastighedsbegrænsere  

 (bilag 6).
 3. Generelle bemærkninger om straffastsættelsen på  

 færdselslovsområdet.
3.1. Strafudmålingen Udmålingen af bøder efter færdselsloven  

 er i et vist omfang nærmere beskrevet i forarbejderne til de enkelte  

 bestemmelser.
Således er blandt andet udgangspunktet for  

 størrelsen af straffene for spiritus- og promillekørsel,  

 kørsel i frakendelsestiden og kørsel uden at have erhvervet  

 førerret samt straffene for hastighedsovertrædelser  

 udførligt angivet i bemærkningerne til lovforslagene.
 I øvrigt gælder de almindelige  

 strafudmålingsregler i straffeloven for straffastsættelsen ved  

 overtrædelse af færdselsloven, herunder straffelovens § 80.
 Ifølge denne bestemmelse skal der ved straffens  

 udmåling tages hensyn til lovovertrædelsens grovhed og til  

 oplysninger om gerningsmandens person, herunder om hans almindelige  

 personlige og sociale forhold, hans forhold før og efter gerningen  

 samt hans bevæggrunde til denne.
Endvidere gælder straffelovens § 51, stk. 3, der  

 bestemmer, at der ved fastsættelsen af sumbøder »inden for de  

 grænser, som hensynet til lovovertrædelsens beskaffenhed og de i  

 § 80 nævnte omstændigheder tilsteder« skal tages »særligt  

 hensyn til den skyldiges betalingsevne og til den opnåede eller  

 tilsigtede fortjeneste eller besparelse.« Bødestørrelsen for overtrædelse af  

 færdselsloven er blevet reguleret i takt med den almindelige  

 prisudvikling, og i 1975 behandlede Højesteret  

 spørgsmålet om størrelsen af en sådan  

 forhøjelse (U 1976.100 H).
Anklagemyndigheden havde nedlagt påstand om en  

 bøde på 300 kr. for en hastighedsovertrædelse.
Dette var  

 en forhøjelse med 50 procent af de bødetakster, der var anvendt  

 siden 1970. Højesteret tiltrådte, at den økonomiske  

 udvikling i samfundet begrundede en forhøjelse af de hidtidige  

 bødetakster, men præventive hensyn fandtes ikke i almindelighed  

 at kræve en større forhøjelse end 25-30 procent.  

 Højesteret fastsatte derfor bøden til 250 kr.
I en dom af samme  

 dato (U 1976.104 H) udtalte Højesteret sig om spørgsmålet  

 om, hvorvidt bøderne til personer med lav indkomst skulle  

 nedsættes.
 Rigsadvokaten havde i meddelelse nr. 2/1975 opgivet  

 gældende praksis om halvering af bøder til personer med typisk  

 lav indkomst, som for eksempel unge under uddannelse, værnepligtige og  

 folkepensionister.
Højesteret udtalte, at straffelovens § 51, stk. 3,  

 måtte føre til, at bøder i almindelighed af domstolene  

 udmåles under hensyn til tiltaltes betalingsevne, og at  

 tilstrækkeligt sikre oplysninger om en tiltaltes økonomiske  

 forhold må tages i betragtning af domstolene.
Højesteret  

 nedsatte derfor den normale bøde på 250 kr. til 125 kr. efter  

 oplysning om tiltaltes stilling (studerende) og økonomiske  

 forhold.
 Dette udgangspunkt er dog til dels fraveget ved  

 bøder for overtrædelse af færdselslovens § 117, stk. 5, 2.  

 pkt. (kørsel uden at have erhvervet kørekort), jf. de to  

 nedenfor nævnte Vestre Landsrets domme.
I U 1998.1053 V havde tiltalte ført en  

 registreringspligtig knallert uden at have erhvervet kørekort til  

 hverken motorcykel eller bil.
Byretten udtalte, at udgangspunktet for  

 bødestraffen herfor var 5.000 kr., men under hensyn til tiltaltes  

 indtægtsforhold fastsattes bøden til 3.000 kr.
Landsretten  

 bemærkede, at der ved udmålingen af bødestraffen skal  

 tages særligt hensyn til størrelsen af en opnået eller  

 tilsigtet økonomisk fordel ved ikke at have erhvervet førerret.  

 Landsretten tiltrådte derfor, at bøden i et tilfælde af  

 førstegangskørsel uden at have erhvervet førerret er  

 5.000 kr., og da den opnåede økonomiske fordel ikke er  

 afhængig af indtægtsniveau, blev bøden forhøjet til  

 5.000 kr.
I U 1999.652 V nedlagde anklagemyndigheden påstand  

 om en bøde på 5.200 kr. til en person under 18 år, der  

 havde ført en registreringspligtig knallert uden førerbevis og  

 uden at benytte styrthjelm.
Landsretten udtalte, at da tiltalte på  

 gerningstidspunktet ikke kunne erhverve kørekort på grund af sin  

 alder, kunne bøden ikke fastsættes under hensyn til den  

 økonomiske fordel i forbindelse med lovovertrædelsen.  

 Bøden måtte derfor fastsættes uden særligt hensyn  

 til det i færdselslovens § 117, stk. 5, 2. pkt., nævnte  

 kriterium.
Under hensyn til karakteren af lovovertrædelsen fandt  

 landsretten, at straffen for kørsel uden førerret inden det  

 fyldte 18 år som udgangspunkt kan fastsættes til en bøde  

 på 2.500 kr.
Da kørsel havde fundet sted på en  

 registreringspligtig knallert, og da tiltalte havde knallertbevis, fandtes  

 der at foreligge formildende omstændigheder, og landsrettens  

 stadfæstede derfor byrettens dom, hvorefter tiltalte blev straffet med  

 en bøde på 2.200 kr.
 Ved kørsel uden at have erhvervet kørekort tages  

 således for voksne ikke hensyn til indtægtsforhold, mens der for  

 unge under 18 år sker en nedsættelse af bøden i forhold  

 til normalstraffen.
3.2. Bødefastsættelsen ved flere overtrædelser  

 (kumulation) Såfremt en person har begået flere  

 overtrædelser af færdselsloven eller af færdselsloven og  

 andre love, afgøres det efter nugældende praksis ved en konkret  

 vurdering om en samlet bødestraf for flere overtrædelser  

 bør fastsættes ved sammenlægning af de normale  

 bøder for hver overtrædelse eller til et mindre  

 beløb.
 Denne praksis er i overensstemmelse med to  

 højesteretsdomrne fra 1976.
 I U 1976.107/1 H og U 1976/107/2 H udtalte  

 Højesteret således, at spørgsmålet om den samlede  

 bødestraf for flere overtrædelser, jf. straffelovens § 88,  

 bør fastsættes ved sammenlægning af de normale  

 bøder for hver overtrædelse eller til et mindre beløb,  

 må afgøres efter en konkret vurdering.
 Denne konkrete vurdering medførte et forskelligt  

 resultat i de to sager.
I U 1976.107/1 H fandt Højesteret, at den samlede  

 bøde for overtrædelse af færdselsloven ved at have  

 foretaget konstruktive ændringer af en knallert og for at have opgivet  

 urigtigt navn og bopæl til politiet (nu retsplejelovens § 750) burde  

 fastsættes ved sammenlægning af taksterne for de to  

 overtrædelser.
Bødestraffen blev dog nedsat til et mindre  

 beløb under hensyn til oplysningerne om tiltaltes økonomiske  

 forhold.
 I U 1976.107/2 H fandt Højesteret, at den samlede  

 bøde for overtrædelse af færdselsloven ved to gange  

 på samme dag at have ført en motorcykel uden at have erhvervet  

 kørekort, burde fastsættes til et lavere beløb end det  

 beløb, der fremkom ved sammenlægning af taksten for en  

 kørsel.
I U 1985.1105 V nedsatte landsretten en bøde, der  

 af byretten var fastsat ved absolut kumulation.
Tiltalte havde ved én  

 lejlighed overtrådt færdselslovens § 54, stk. 3, og § 65, stk. 2,  

 ved at have overladt sin bil til en person, der ikke havde erhvervet  

 kørekort og var påvirket af spiritus, og ved en senere lejlighed  

 overtrådt § 65, stk. 2, alene.
Byretten udmålte en bøde  

 på 1.500 kr., og bøden var fastsat som en absolut  

 sammenlægning af bøderne for én overtrædelse af  

 færdselslovens § 54, stk. 3, og to overtrædelser af § 65, stk. 2.  

 Landsretten nedsatte bøden til 1.200 kr., og i noten til dommen er  

 blandt andet henvist til U 1976.107 H.
 For fastsættelsen af straffen i sådanne  

 tilfælde gælder i øvrigt straffelovens § 88, der har  

 følgende ordlyd:
» Stk. 2. Medfører de til straffens bestemmelse  

 medvirkende lovovertrædelser frihedsstraf af forskellig art,  

 fastsættes en fælles frihedsstraf i den strengeste strafart, jf.  

 dog § 58, stk. 1.
 Stk. 3. Medfører en af lovovertrædelserne  

 frihedsstraf, en anden bøde, kan retten i stedet for en fælles  

 frihedsstraf idømme bøde ved siden af frihedsstraf.
 Stk. 4. Medfører en af lovovertrædelserne  

 dagbod, en anden af dem bødestraf af anden art, fastsætter  

 retten en fælles straf af dagbod, medmindre det efter  

 omstændighederne skønnes rettest at fastsætte straf for  

 hver overtrædelse for sig.
Stk. 5. Medfører en af lovovertrædelserne  

 foranstaltning efter §§ 68-70, medens der for en anden er forskyldt straf,  

 kan retten bestemme, at denne straf bortfalder.« 4. Rigsadvokaten vejledning om bødetakster i politisager  

 (bødekataloget) 4.1. Indledning Rigsadvokatens vejledning om bødetakster i  

 politisager (bødekataloget) blev udgivet i juni 1991 og revideret i  

 maj 1992 i forbindelse med vedtagelsen af lov nr. 283 af 29. april 1992  

 (Motorvejshastighed og skærpelse af bødeniveauet).
Vejledningens retningslinjer anvendes af politiet og  

 anklagemyndigheden, og det fremgår af vejledningens generelle  

 retningslinjer, at det ved optagelse af ændrede og nye takster i  

 bødekataloget er forudsat, at der er nogenlunde sikkerhed for, at  

 domstolene anvender taksterne.
Vejledningens takster på et bestemt  

 område ændres, såfremt domstolene ændrer praksis  

 på det pågældende område.
Det forudsættes i vejledningen, at  

 bødetaksterne i kataloget følges over hele landet.
Fravigelse  

 af de vejledende takster bør således alene være begrundet  

 i individuelle hensyn og ikke have karakter af en generel afvigelse enkelte  

 steder i landet.
Det fremgår endvidere af vejledningen, at hvis et  

 forhold om overtrædelse af færdselsloven er af en sådan  

 grovhed, at frakendelse af førerretten kommer på tale, kan  

 taksterne ikke anvendes.
Dette medfører dog ikke, at taksten ved et  

 sådant forhold nødvendigvis vil afvige fra den normale  

 takst.
4.2. Forhøjelses- og nedsættelsesgrunde De vejledende retningslinjer for bøderne i  

 færdselssager er angivet ved beløb for de enkelte paragraffer i  

 færdselsloven, som overtrædelsen vedrører.
I katalogets bødetakster er der som regel  

 anført et beløb med en streg efter.
Beløbet angiver da  

 normaltaksten, der kan forhøjes, hvis forseelsens grovhed giver  

 anledning hertil.
I nogle tilfælde står beløbet alene.  

 Dette angiver, at der er tale om en fast takst.
 Retningslinjerne i bødekataloget er kun af  

 vejledende karakter for politiet og anklagemyndigheden i den forstand, at  

 særlige omstændigheder i gerningsmandens personlige forhold,  

 navnlig indtægts- og formueforhold, kan begrunde fastsættelse af  

 lavere beløb end de anførte.
Det fremgår endvidere, at bøder til sigtede  

 med særlig lav indtægt nedsættes til det halve  

 beløb, dog ikke mindre end 250 kr.
En halvering vil navnlig kunne  

 komme på tale for unge under uddannelse, pensionister og personer, der  

 modtager ikke-tilbagebetalingspligtig kontanthjælp efter  

 bistandsloven.
 For personer under 18 år (unge mellem 15 og 18  

 år), der er helt uden indtægt, f.eks. skolebørn,  

 nedsættes bødebeløbet ligeledes med det halve, men helt  

 ned til 150 kr.
De normale bødetakster kan også i andre  

 tilfælde nedsættes på grund af sigtedes dårlige  

 betalingsevne.
Nedsættelsen vil i så fald ske med et afrundet  

 beløb omkring 2/3 af normalbøden, dog ikke under 250 kr.  

 Indtægtsforholdene for eksempelvis værnepligtige og  

 dagpengemodtagere vil normalt ikke begrunde en nedsættelse.
4.3. Sammenstød af bødetakster Det anføres i bødekataloget, at det må  

 afgøres efter en konkret vurdering, om en samlet bødestraf for  

 flere overtrædelser, jf. straffelovens § 88, bør  

 fastsættes ved sammenlægning af de normale bøder for hver  

 overtrædelse eller til et mindre beløb.
Det anføres endvidere, at der på enkelte  

 områder har udviklet sig en administrativ praksis vedrørende  

 kumulation.
Således har der været anvendt en overgrænse  

 på 600 kr. ved kumulation af bøder for fejl og mangler ved  

 køretøjer.
Denne grænse er efter de foreliggende  

 oplysninger hævet til 900 kr. i visse politikredse.
4.4. Gentagelsesvirkning Ifølge bødekataloget er bødetakster  

 på 1.000 kr. og derover forbundet med gentagelsesvirkning, hvis ikke  

 andet er anført i bødekatalogets specielle del.
 Modsat er der ikke knyttet gentagelsesvirkning til  

 bøder under 1.000 kr., medmindre dette udtrykkeligt fremgår af  

 katalogets specielle del.
 Gentagelsesvirkningens tidsmæssige udstrækning  

 er som hovedregel begrænset til 2 år, og fristen løber fra  

 vedtagelsen eller endelig dom.
 Bødestørrelsen i gentagelsestilfælde  

 kan ikke anvises generelt.
 Rigsadvokaten har dog som følge af tilkendegivelser  

 i lovforarbejder eller på andet grundlag udstedt retningsliner om  

 forhøjede bøder i gentagelsestilfælde for en række  

 færdselslovsovertrædelser.
Som eksempel herpå kan nævnes, at der ved  

 Rigsadvokatens Meddelelse nr. 6/1998 (bilag 2) og Rigsadvokaten Informerer  

 nr. 8/1998 og nr. 11/1999 (bilag 3 og 5) er fastsat retningslinjer for  

 bødestørrelsen i gentagelsestilfælde ved kørsel  

 uden førerret.
Ved Rigsadvokaten Informerer nr. 11/1999 er der  

 endvidere fastsat retningslinjer om bødestørrelsen i  

 gentagelsestilfælde ved overtrædelse af reglerne om installation  

 og plombering af hastighedsbegrænsere i lastbiler og busser og ved  

 overtrædelse af reglerne om overlæs og akseltryk.
 For så vidt angår de områder, hvor der  

 ikke foreligger retningslinjer fra Rigsadvokaten om bøden i  

 gentagelsestilfælde, følges der efter de foreliggende  

 oplysninger en forskellig praksis i politikredsene.
 I nogle politikredse forhøjes bøderne sjældent i  

 gentagelsestilfælde, hvorimod bøden for eksempelvis  

 hastighedsovertrædelser i gentagelsestilfælde i nogle  

 politikredse forhøjes med 50 procent og i andre med 25 procent.
 Der er således ikke på alle områder en ensartet praksis  

 på landsplan med hensyn til bødestørrelserne i  

 gentagelsestilfælde.
4.5. Taksterne i bødekataloget Taksterne i bødekataloget og de øvrige  

 administrative vejledninger spænder fra 150 kr. til 6.800 kr., og der  

 er ca. 20 forskellige takster.
I niveauet fra 150 kr. til 1500 kr. er der 14 forskellige  

 takster, heraf er 6 takster under 500 kr.
Taksten på 150 kr. omfatter  

 blandt andet fodgængere, der går over for rødt, og taksten  

 på 1.500 kr. omhandler blandt andet førere af  

 motorkøretøjer, der undlader at respektere vigepligt med  

 påkørsel til følge.
Bødetaksterne er således meget  

 differentierede og som eksempel herpå kan nævnes  

 overtrædelse af færdselslovens bestemmelser om  

 køretøjers indretning og udstyr m.v.
En uvirksom  

 håndbremse straffes med en bøde på 300 kr., et uvirksomt  

 horn med en bøde på 400 kr. og montering af et flertonet horn  

 med en bøde på 450 kr.
Et andet eksempel er reglerne om  

 kørekort.
Her straffes undladelse af at medbringe kørekort med  

 en bøde på 150 kr., undladelse af at forny kørekort med  

 en bøde på 300 kr. og nægtelse af at forevise  

 kørekort med en bøde på 250 kr.
4.6. Registrering i kriminalregisteret Reglerne for politiets indberetninger til  

 Kriminalregisteret (KR) fremgår af Rigspolitichefens Kundgørelse  

 B, nr. 26.
Overtrædelser af færdselsloven skal kun i et  

 vist omfang indberettes til KR.
Det fremgår således af  

 kundgørelsens punkt 22, at der straks skal ske opdatering i KR,  

 når en person sigtes for spiritus- og promillekørsel,  

 kørsel trods sygdom, overanstrengelse m.v., kørsel uden at have  

 erhvervet kørekort, kørsel med overlæs, kørsel  

 trods frakendt førerret samt andre  

 færdselslovsovertrædelser, hvor der opstår  

 spørgsmål om betinget eller ubetinget frakendelse af  

 førerretten.
 Ifølge kundgørelsens punkt 29 skal der i  

 disse sager tillige ske indberetning, når sagen er afgjort, uanset om  

 det sker inden- eller udenretligt.
 Herudover skal der ske indberetning af alle inden- eller  

 udenretlige bødeafgørelser, hvorved der idømmes eller  

 vedtages bøde på 1.000 kr. eller derover, herunder nedsatte  

 bøder, hvor normaltaksten er 1.000 kr. eller derover.
 Der skal endvidere - uanset bødestørrelsen -  

 ske indberetning af alle inden- eller udenretlige  

 bødeafgørelser for overtrædelse af færdselslovens  

 almindelige hastighedsregler (§ 41), bestemmelserne om vigepligt samt  

 bestemmelserne om mangler ved køretøjets driftsbremse og  

 styretøj.
 De gældende regler for registrering i  

 kriminalregisteret, hvorefter der kun i begrænset omfang sker  

 indberetning om sigtelser i sager om overtrædelse af  

 færdselsloven, medfører, at det i mange tilfælde ikke er  

 praktisk muligt at behandle flere verserende sager mod samme person under  

 én og samme sag.
 En politikreds vil eksempelvis normalt ikke være  

 bekendt med, om en person, der sigtes for overtrædelse af  

 færdselslovens hastighedsregler, har verserende sager af samme art i  

 andre politikredse, og den pågældende politikreds kan derfor ikke  

 drage omsorg for, at samtlige verserende sager samles og  

 pådømmes under én og samme sag efter princippet i  

 straffelovens § 88.
Den begrænsede indberetning af afgørelser  

 medfører endvidere, at straffastsættelsen ikke altid kan ske i  

 overensstemmelse med reglen i straffelovens § 89. Denne bestemmelse omhandler  

 situationen, hvor en person har begået flere forbrydelser, af hvilke  

 kun en eller nogle er blevet pådømt.
Efter § 89 skal der under  

 en ny straffesag idømmes en tillægsstraf, »for så vidt samtidig påkendelse ville have  

 medført forhøjelse af straffen«.  

 Retten skal altså vurdere, om straffen i den første sag ville  

 være blevet højere, hvis alle forhold havde været oplyst.  

 Skønner retten, at straffen ville være blevet højere end  

 den faktisk idømte, bliver tillægsstraffen forskellen imellem  

 den skønnede samlede straf og den faktisk idømte.
 Den begrænsede indberetning af afgørelser til  

 kriminalregisteret medfører ligeledes, at tidligere afgørelser  

 ikke i alle tilfælde kan tillægges gentagelsesvirkning.
5. Overvejelser 5.1. Generel forhøjelse af de mindre bøder Som det fremgår ovenfor, er retningslinjerne for  

 bødefastsættelsen på færdselslovsområdet meget  

 detaljerede.
Der findes en række forskellige bødepositioner  

 under 500 kr., som bliver yderligere differentieret, hvis det er aktuelt at  

 bruge retningslinjerne for nedsættelse af bøder, jf. punkt 4.3.  

 ovenfor.
Strafniveauet for blandt andet  

 hastighedsovertrædelser, kørsel med overlæs og  

 kørsel uden førerret er blevet skærpet i de senere  

 år.
Der er derimod ikke sket en tilsvarende skærpelse for  

 overtrædelse af færdselsloven i øvrigt.
 Det må antages, at en effektiv  

 håndhævelse af en så entydigt adfærdsregulerende lov  

 som færdselsloven i høj grad er afhængig af trafikanternes  

 opfattelse af risikoen for at blive grebet i en overtrædelse.
Herudover er det af betydning, at der opretholdes et  

 effektivt sanktionssystem.
Bøderne må have en sådan  

 størrelse, at de virker præventivt, og bøder må  

 ikke blive af en så beskeden størrelse, at de opleves snarere  

 som en formalitet end en misbilligelse af lovovertrædelsen.  

 Bøder skal på den anden side udmåles således, at der  

 er rimelig mulighed for, at de bliver betalt.
Det ville være  

 betænkeligt, hvis bødestørrelsen fører til, at  

 mange ikke er i stand til at betale bøderne, især hvis dette  

 fører til anvendelse af forvandlingsstraf.
Prisudviklingen siden udsendelsen af bødekataloget  

 i 1991 og den generelt stigende velstand i samfundet giver grundlag for at  

 antage, at bøder på 150 kr., 200 kr., 250 og 400 kr. er så  

 lave, at de for de fleste mennesker opleves som værende af symbolsk  

 karakter og derved ikke har nogen videre præventiv effekt.
Bøder  

 på 150 kr. for at gå over for rødt og bøder  

 på 200 kr. for at have undladt at anvende sikkerhedsseler eller at have  

 kørt uden lys på cyklen samt bøder på 400 kr. for  

 at have undladt at respektere et »fuldt stop« skilt er næppe af en sådan  

 størrelse, at straffen i sig selv har nogen nævneværdig  

 indvirkning på trafikanternes adfærd.
Det skal herved bemærkes, at selvom de nævnte  

 overtrædelser først og fremmest udsætter den  

 pågældende trafikant selv for fare, kan den udviste adfærd  

 medføre, at andre trafikanter tvinges til at foretage uventede  

 manøvrer, der kan udsætte dem selv eller andre for fare.
Hertil  

 kommer de meget betydelige samfundsmæssige omkostninger, som  

 personskader i trafikken medfører og det forhold, at det kan  

 være vanskeligt at motivere børn og unge til at overholde  

 færdselsreglerne, hvis de oplever, at en betydelig del af de  

 øvrige trafikanter ser stort på reglerne.
 Hensynet til straffens præventive virkning taler  

 derfor for, at mindstebeløbene for overtrædelse af  

 færdselsloven hæves væsentligt.
 Bøderne bør endvidere ikke være  

 så lave, at administrations- og indrivelsesomkostninger står i et  

 væsentligt misforhold til bødens størrelse.
 I den tidligere omtalte redegørelse fra den  

 uformelle styringsgruppe foreslås en mindstebøde på 400  

 kr., men det anføres endvidere, at en mindstebøde på 500  

 kr. bør overvejes blandt under hensyn til størrelsen af  

 standsnings- og parkeringsafgiften.
 Standsnings- og parkeringsafgiften i færdselslovens  

 §121, stk. 5, udgør 430 kr., og kontrolafgiften for at køre  

 uden gyldig rejsehjemmel i S-tog udgør 500 kr.
 Det forekommer ikke velbegrundet, at bøder for  

 overtrædelse af færdselsloven fastsættes til lavere  

 beløb end de nævnte afgifter, selvom der i de nævnte  

 afgifter i et vist (beskedent) omfang er indeholdt betaling for en ydelse,  

 som den pågældende har gjort brug af uden forinden at  

 erlægge den forudsatte betaling.
 Efter en samlet vurdering af de nævnte hensyn findes  

 det rimeligt og forsvarligt at ændre bødetaksterne,  

 således at der som udgangspunkt ikke udstedes bøder på  

 under 500 kr. for overtrædelse af færdselsloven.
Der er herved tillige taget hensyn til, at  

 bødetaksterne ikke bør ændres med alt for korte  

 mellemrum.
Taksterne vil derfor være mere følelige i perioden  

 umiddelbart efter en regulering end på tidspunktet umiddelbart  

 før en regulering.
Ændringen vil berøre et stort antal  

 bøder.
Ifølge de foreliggende oplysninger blev der i 1998  

 udstedt i alt ca. 250.000 bøder for overtrædelse af  

 færdselsloven.
Heraf er ca. 85.000 udstedt i intervallet fra 1-400 kr.  

 og dermed omfattet af ændringen.
5.2. Færre positioner Som anført i afsnit 4.6. omfatter  

 bødekataloget ca. 20 forskellige takster, og i niveauet fra 150 kr.  

 til 1500 kr. er der 14 takster, hvoraf 6 takster under 500 kr.
 Der kan rejses spørgsmål om, hvorvidt det er  

 nødvendigt og hensigtsmæssigt at have så mange forskellige  

 bødetakster.
Vagn Greve og Poul Lodberg har i Færdselsstrafferet  

 (1. udgave 1987) side 240 ff. diskuteret det eksisterende system med faste  

 bødepositioner for overtrædelse af færdselsloven.
Det  

 bestående takstsystem beskrives, og det anføres, at der ikke er  

 betænkeligheder ved systemet, så længe sanktionen er ganske  

 lille.
 Greve og Lodberg behandler herefter  

 spørgsmålet om antallet af positioner og anfører  

 følgende:
» I almindelighed kan der være god grund til at  

 hævde, at strafudmålingen giver det »prægnante udtryk for, at straffen er en  

 samfundsmæssig misbilligelse, idet man i straffens størrelse  

 angiver misbilligelsens styrke«. . . Dette  

 gælder dog ikke, når markeringen er formålet.  

 Differentieringen er imidlertid ikke blot unødvendig i disse  

 tilfælde; den er principielt forkert, idet den lægger et  

 slør over det tilsigtede formål og forleder til den tro, at alle  

 de almindelige strafudmålingshensyn er taget i betragtning.
Til trods  

 for dette anvendes der i praksis et meget stort antal bødepositioner.  

 Der er næppe grund til at have mere end f.eks. 100, 200, 500 og 1.000  

 kr., og det ville måske være rimeligt at anvende endnu  

 færre.« I redegørelsen fra den uformelle styringsgruppe,  

 der er omtalt ovenfor i indledningen, anføres det side 22, at meget  

 kunne tale for at indføre et niveauspring på 400 til 500 kr.,  

 idet der derved kunne opnås en meget betydelig forenkling af taksterne  

 i bødekataloget.
Straffelovrådet har i en udtalelse fra april 1999  

 afgivet i forbindelse med en gennemgang af et udkast til lovforslag om  

 ændring af straffeloven (udvidet brug af samfundstjeneste og betingede  

 domme med vilkår om alkoholistbehandling for spirituskørsel -  

 lovforslag nr.
L 41 fremsat den 13. oktober 1999 af justitsministeren)  

 også drøftet spørgsmålet om strafpositioner.  

 Straffelovrådet udtalte, at der generelt kan være grund til at  

 overveje at foretage en begrænsning i det betydelige antal  

 strafpositioner for lovovertrædelser, hvor  

 retshåndhævelsessynspunkter, herunder forskelle i de strafbare  

 forholds grovhed, næppe kan begrunde et detaljeret  

 udmålingsmønster.
 Det nugældende takstsystem er som anført  

 ovenfor meget detaljeret, og det er vanskeligt at begrunde  

 nødvendigheden af at opretholde et så detaljeret  

 takstsystem.
Hertil kommer, at der - som anført af Greve og  

 Lodberg - ved takstmæssige bøder ikke bør anvendes et  

 stort antal forskellige bødepositioner, blandt andet fordi man herved  

 forledes til at tro, at alle almindelige strafudmålingshensyn er taget  

 i betragtning.
Også Straffelovrådets udtalelse taler for en  

 begrænsning af antallet af strafpositioner.
 Det må på denne baggrund anses for  

 hensigtsmæssigt, at der sker en væsentlig reduktion af antallet  

 af bødepositioner, eventuelt således at bøderne  

 fastsættes til beløb, der er delelige med 500 kr.
 Antallet af bødepositioner i området fra 0  

 til 2000 kr. vil herved mindskes fra ca. 15 til 4, og takstsystemet vil blive  

 væsentligt forenklet og dermed lettere at administrere.
 Der forekommer i givet fald hensigtsmæssigt at  

 hæve de nuværende bøder på under 500 kr. til 500  

 kr., samt at hæve de nuværende bøder på over 500 kr.  

 - men under 1000 kr. - til 1000 kr. og så fremdeles.
5.3. Nedsættelse af bader til personer med dårlig  

 betalingsevne Som anført i afsnit 4 3. nedsættes  

 bøder til sigtede med særlig lav indtægt (herunder  

 studerende, pensionister og personer, der modtager  

 ikke-tilbagebetalingspligtig kontanthjælp) til det halve beløb,  

 dog ikke mindre end 250 kr.
 For personer under 18 år (unge mellem 15 og 18  

 år), der er helt uden indtægt, f.eks. skolebørn,  

 nedsættes bødebeløbet ligeledes med det halve, men helt  

 ned til 150 kr.
 Der kan rejses spørgsmål om, hvorvidt denne  

 praksis bør opretholdes, hvis der gennemføres en forenkling som  

 skitseret ovenfor.
 For så vidt angår studerende, der som  

 udgangspunkt ikke har forsørgerforpligtelser og i mange tilfælde  

 har erhvervsindtægter samtidig med, at de modtager  

 uddannelsesstøtte, kan det anføres, at de har fået en  

 sådan del i den almindelige velstandsstigning, at der ikke er grundlag  

 for at opretholde gældende praksis om halvering af bøden.
 For pensionister er der meget store individuelle forskelle  

 på indtægts- og formueforhold, og en del pensionister disponerer  

 over næsten lige så store beløb som mange  

 lønmodtagere, når de faste udgifter til bolig m.v. er betalt.  

 Det må endvidere antages, at andelen af økonomisk velfunderede  

 pensionister vil stige i fremtiden.
 Der er næppe heller en sådan forskel på  

 en kontanthjælpsmodtagers og eksempelvis en dagpengemodtagers reelle  

 rådighedsbeløb, at det kan begrunde, at bøden for  

 kontanthjælpsmodtageren i modsætning til bøden for  

 dagpengemodtageren nedsættes til det halve.
Hertil kommer, at de nævnte persongrupper ikke har  

 krav på nedsættelse ved betalingen af offentlige afgifter, som  

 eksempelvis vægtafgift (ejerafgift), energiafgifter m.v.
Standsnings-  

 og parkeringsafgifter og kontrolafgifter for at køre uden gyldig  

 rejsehjemmel i eksempelvis S-tog nedsættes heller ikke for disse  

 persongrupper.
Det er endvidere ofte en tilfældighed, om en sigtets  

 indkomstforhold er belyst ved udstedelsen af bødeforelæg.
En  

 sigtet har efter retsplejelovens § 750 alene pligt til at opgive navn,  

 bopæl og fødselsdato, og ifølge de foreliggende  

 oplysninger spørger politiet normalt ikke en sigtet om dennes  

 stillingsbetegnelse.
Dette indebærer i praksis, at mange  

 bødesager afgøres, uden at den sigtedes stilling eller  

 beskæftigelsesforhold i øvrigt er oplyst.
 Knud Waaben behandler i »Sanktionslæren«, 4.  

 udgave, 1999, side 63 ff., spørgsmålet om, hvorvidt der ved  

 bøders fastsættelse skal tages hensyn til lovovertrædernes  

 økonomiske forhold.
 Waaben anfører, at når der efter § 55, stk.  

 2, om forvandlingsstraf for visse bødeforelæg er benyttet et  

 fast omregningsforhold, tyder dette på, at bødebeløbet  

 ofte ventes fastsat uden hensyntagen til betalingsevnen.
 Waaben udtaler end videre, at der i praksis er et  

 stærkt behov for at udmåle bøder efter forholdsvis faste  

 takster, idet politi og domstole ikke kan overkomme at ekspedere de store  

 mængder af bødesager, hvis oplysninger om indtægts- og  

 formueforhold regelmæssigt skal fremskaffes og vurderes.
 Det synes på denne baggrund forsvarligt at  

 ændre den nugældende praksis, således at den sigtedes  

 indkomstforhold som udgangspunkt ikke tillægges betydning ved  

 fastsættelsen af takstmæssige bøder.
 Det angivne udgangspunkt udelukker ikke, at den vurdering,  

 som domstolene nødvendigvis må foretage ud fra den enkelte sags  

 konkrete omstændigheder, kan føre til, at den takstmæssige  

 bøde i helt særlige tilfælde nedsættes.
 Det foreslås således, at der fremover normalt  

 ikke sker reduktion af bøder på færdselslovsområdet  

 alene som følge af, at den tiltalte er studerende, pensionist eller  

 kontanthjælpsmodtager.
 Det er imidlertid spørgsmålet om denne  

 ændring også bør omfatte unge mellem 15 og 18 år,  

 hvor der i dag sker en nedsættelse af bøden med det halve, hvis  

 den pågældende er uden indtægt.
Personer mellem 15 og 18 år er ofte  

 skolesøgende eller på anden måde under uddannelse.  

 Endvidere bor unge i denne aldersgruppe typisk hos forældrene, der  

 stadig har forsørgerpligt.
Hovedparten af de unge vil endvidere  

 være uden egen indtjening af betydning, ligesom unge mellem 15 og 18  

 år i vidt omfang ikke kan få sociale ydelser.
 På denne baggrund kan det forekomme meget  

 vidtgående at gennemføre en ny ordning, hvorefter der ikke skal  

 ske reduktion af bøder på færdselslovsområdet for de  

 15-17 årige.
 Det foreslås derfor, at en ny ordning udformes  

 således, at bøden til unge på 15 -17 år  

 nedsættes til halvdelen af normalbøden.
Denne ordning bør udformes således, at der  

 ikke skal tages hensyn til den unges eventuelle indtægter, selv om  

 indtægten ikke er ubetydelig.
Herved opnås et objektivt kriterium  

 for nedsættelse af bøder, som er let at administrere, og som  

 ikke kræver, at politiet i hvert enkelt tilfælde skal indhente  

 oplysninger om den unges indtægtsforhold.
 Af hensyn til straffens præventive virkning og den  

 almindelige prisudvikling i samfundet bør nedsættelse dog ikke  

 ske til beløb under 300 kr.
Den foreslåede ordning vil medføre, at en  

 bøde på 500 kr. til en ung, der var 15 -17 år på  

 gerningstidspunktet, nedsættes til 300 kr., mens bøder f.eks.  

 på 1.000 kr. eller 1.500 kr. nedsættes til henholdsvis 500 kr. og  

 750 kr.
Er der tale om store bøder, bør bøden ved en  

 halvering fastsættes til beløb, der er delelige med 500 kr., jf.  

 forslaget ovenfor under punkt 5.2. Er normalbøden således f.eks.  

 7.500 kr., som det er tilfældet ved en 3. gangsovertrædelse af  

 færdselslovens § 56, stk. 1, 1. punktum, fastsættes bøden  

 til en person mellem 15 og 18 år til 3.500 kr., således som det i  

 øvrigt også sker i dag, jf.
Rigsadvokaten Informerer, nr.  

 11/1999, punkt 1 (bilag 5, side 191).
Med hensyn til forslaget ovenfor om, at der ikke i  

 øvrigt skal ske nedsættelse af bøden på grund af  

 ringe betalingsevne, bemærkes, at hvis den sigtedes indkomstforhold i  

 særlige tilfælde bør tillægges betydning, kan  

 politiet i øvrigt tage hensyn hertil ved inddrivelsen af bøden  

 i overensstemmelse med reglerne i Justitsministeriets cirkulære af 26.  

 juni 1975 om behandlingen af sager om benådning og udsættelse med  

 straffuldbyrdelse m.v.
Politiet kan således eksempelvis give henstand  

 med betalingen af en bøde eller tillade afdragsvis betaling.
Det fremgår af cirkulæret, at eftergivelse  

 eller nedsættelse i almindelighed bør finde sted, såfremt  

 politiet finder det åbenbart, at beløbet ikke kan inddrives, jf.  

 straffelovens § 52, stk. 3, og den pågældendes livsforhold er af  

 en sådan karakter, at der kan påregnes, at han uden egen skyld  

 vil være ude af stand til inden en rimelig tid helt eller delvis at  

 betale beløbet.
Eftergivelse eller nedsættelse bør dog  

 ikke ske i sager, hvor hensynet til retshåndhævelsens  

 effektivitet taler herimod, f.eks. i tilfælde, hvor den  

 pågældende gentagne gange har gjort sig skyldig i  

 overtrædelser af samme karakter, samt ved overtrædelse af  

 færdselslovens bestemmelser om spirituskørsel.
 Det bemærkes, at der ved lov nr. 369 af 18. maj 1994  

 er givet politiet adgang til indeholdelse i løn m.v. for bøder,  

 konfiskation og sagsomkostninger, og at baggrunden herfor ifølge  

 lovforslagets bemærkninger blandt andet var, at en effektiviseret  

 inddrivelse af bødekravene vil kunne medføre en nedgang i de  

 tilfælde, hvor ubetalte bøder afsones efter straffelovens  

 regler.
 Der er på denne baggrund ikke grundlag for at  

 antage, at en ændring af den bestående praksis om  

 nedsættelse af bøder til personer med dårlig betalingsevne  

 vil føre til øget anvendelse af forvandlingsstraf.
Den foreslåede ændring omfatter ikke  

 promillekørsel med en promille på over 0,8,  

 spirituskørsel og kørsel i frakendelsestiden i 1. gangs  

 tilfælde, hvor der allerede tages hensyn til den sigtedes  

 betalingsevne, idet der udmåles en bøde svarende til en  

 måneds nettoløn.
Forslaget tilsigter heller ikke at omfatte den  

 gældende praksis, hvorefter bøden for mindrebemidlede for  

 promillekørsel med en promille mellem 0,51 og 0,80 (»lavpromillekørsel«)  

 nedsættes fra 4.000 kr. til 2.000 kr., idet en sådan  

 nedsættelse fortsat må anses for velbegrundet under hensyn til  

 bødestørrelsen i sager om spiritus- og promillekørsel  

 ved en promille på 0,80 og derover, hvor minimumsbøden som  

 udgangspunkt er 2.000 kr.
5.4. Kumulation 5.4.1. Det generelle udgangspunkt Ved fastsættelsen af straffen i tilfælde, hvor  

 en person har begået flere strafbare forhold, kan forskellige  

 retningslinjer tænkes fulgt.
Man kan foretage en isoleret bedømmelse af hver  

 enkelt lovovertrædelse og lægge de forskyldte straffe sammen  

 (absolut kumulation). Man kan lade flerheden af lovovertrædelser  

 bevirke mere eller mindre skønsmæssige skærpelser af  

 straffen for det groveste forhold (modereret kumulation). Man kan endelig  

 lade straf for et eller flere forhold absorbere straffen for et eller flere  

 andre forhold.
En del af den pådømte kriminalitet har da  

 været »gratis«.
I praksis vil straffastsættelsen ofte føre  

 til en modereret kumulation.
Det sker f.eks., hvor retten tager sit  

 udgangspunkt i normalstraffen for den groveste forbrydelse, og  

 forhøjer den under hensyntagen til samtidig pådømte  

 mindre forbrydelser.
Dette fører i forhold til absolut kumulation til  

 en vis rabat i strafudmålingen.
5.4.2. Generelle overvejelser Som anført i afsnit 3.2. fremgår det af  

 bødekataloget, at det i overensstemmelse med dommen i U 1976.104 H  

 må afgøres efter en konkret vurdering, om en samlet  

 bødestraf for flere overtrædelser, jf. straffelovens § 88,  

 bør fastsættes ved sammenlægning af de normale  

 bøder for hver overtrædelse eller til et mindre  

 beløb.
 I den tidligere omtalte redegørelse fra den  

 uformelle styringsgruppe er der blandt andet anført følgende om  

 praksis ved udstedelse af bøder for flere overtrædelser:
»Efter de for styringsgruppen foreliggende oplysninger  

 gælder der ikke en ensartet praksis i politikredsene for, hvorledes  

 bøden fastsættes i sådanne tilfælde.
I nogle kredse  

 anvendes absolut kumulation, hvis den samlede bøde ikke derved kommer  

 »for højt« op, medens andre politikredse anvender den rettesnor, at  

 den »dyreste« forseelse tæller fuldt med, og de andre forseelser regnes  

 med til halv takst.
Allerede efter den gældende ordning sker det ofte,  

 at flere bødeforseelser mod samme person ikke underkastes en  

 fælles bødefastsættelse.
Dette skyldes, at samme person  

 kan have begået overtrædelserne i forskellige dele af landet, og  

 da mange mindre bøder ikke indberettes til KR (de fleste  

 færdselsbøder under 1000 kr.), vil politikredsene allerede af  

 den grund være uvidende om i andre politikredse verserende sager.  

 Indberetningspligtige bødesager for særlovsovertrædelser  

 indberettes i øvrigt normalt først, når afgørelsen  

 foreligger.
I disse sager kan reglen i straffelovens § 88 således ikke  

 praktiseres.
Ved flere samtidigt begåede forseelser er dette  

 naturligvis muligt, men efter styringsgruppens opfattelse kan man rejse  

 spørgsmål om, hvorvidt der i relation til  

 bødefastsættelsen er en særlig anledning til at behandle  

 disse tilfælde anderledes og mildere, end hvis en person indenfor et  

 kortere tidsrum har forset sig flere gange.« Det vil som følge af de anførte praktiske  

 forhold således ofte være tilfældigt, om politiet ved  

 udstedelse af et bødeforelæg har kendskab til, om den  

 pågældende er sigtet i andre verserende sager.
 Praktiske, administrative hensyn og hensynet til lighed og  

 forudsigelighed i strafforfølgningen taler derfor for, at  

 bødestraffen for flere lovovertrædelser som udgangspunkt sker  

 ved sammenlægning af de normale bøder for hver  

 overtrædelse (absolut kumulation).
 Det kan endvidere anføres, at det kan svække  

 straffens præventive virkning og virke pædagogisk uheldigt, at  

 der gives »rabat« til en person, der begår flere overtrædelser af  

 færdselsloven, idet personen herved i et vist omfang får  

 »fribrev« til at begå nye overtrædelser, sålænge de  

 hidtidige overtrædelser ikke er afgjort ved vedtagelse af  

 bødeforelæg eller ved dom.
5.4.3. Diskussion af konkrete tilfælde Spørgsmålet om kumulation kan i øvrigt  

 opstå i en række forskellige situationer.
Som eksempler  

 herpå kan nævnes følgende:
a Der synes ikke at vare grundlag for at give »rabat« i et sådant  

 tilfælde, idet overtrædelserne kan betragtes som to  

 selvstændige forhold.
Hertil kommer, at det beror på en  

 tilfældighed, at overtrædelserne bliver konstateret på  

 samme tidspunkt.
a Det er vanskeligt at begrunde, at der skal ydes rabat,  

 når en person overtræder færdselsloven flere gange.  

 Tværtimod kan det anføres, at det - ligesom i  

 gentagelsestilfælde med mellemliggende dom - kunne overvejes at  

 skærpe den samlede straf, idet den pågældende  

 fortsætter sin strafbare adfærd på trods af modtagelsen af  

 en advarsel i form af en sigtelse.
Praksis viser imidlertid, at der i disse tilfælde  

 oftest sker en reduktion af straffen.
Højesteret fandt således i  

 U 91.956 H i en sag om bødeniveauet ved samtidig  

 pådømmelse af tre kørsler i frakendelsestiden, at  

 bøden for den første kørsel i frakendelsestiden skulle  

 fastsættes svarende til den tiltaltes nettomånedsløn, og  

 at bøden ved samtidig pådømmelse af 2 eller 3  

 kørsler i frakendelsestiden burde forhøjes med 50 procent  

 henholdsvis 100 procent.
Niels Waage behandler i »Spritkørsel«, 2.  

 udgave, 1998, side 211, spørgsmålet om  

 sanktionsfastsættelsen ved samtidig pådømmelse af to  

 promillekørsler i intervallet 0,51-0,80. Waage anfører, at det  

 må være rigtigst at foretage sammenlægning af de hver for  

 sig forskyldte bødestraffe eller i hvert fald at udmåle en  

 højere bøde, end hvor kun én kørsel foreligger  

 til pådømmelse.
Waage bemærker, at sanktionen ved en  

 samtidig pådømmelse af to førstegangskørsler i  

 frakendelsestiden ikke er to gange normalbøden, men normalbøden  

 + 50 procent, jf.
U 1991.956 H.
Waage påpeger, at det ved  

 sammenligningen af de to tilfælde må tages i betragtning, at  

 normalbøden for en enkelt kørsel i frakendelsestiden er en  

 måneds nettoløn, altså typisk langt højere end  

 normalbøden for en enkelt promillekørsel i intervallet  

 0,51-0,80 promille, der i førstegangstilfælde kun er 4.000  

 kr.
a Også i sådanne tilfælde kan der  

 argumenteres for, at der ikke bør gives »rabat«, idet bestemmelserne  

 har forskellige beskyttelsesinteresser.
Såfremt overtrædelsen af  

 straffeloven medfører bødestraf udmålt ved  

 dagbøder, kan det dog være vanskeligt at udmåle straffen  

 efter princippet om absolut kumulation, medmindre retten finder, at straffen  

 i medfør af straffelovens § 88, stk. 4, efter omstændighederne  

 bør fastsættes for hver overtrædelse for sig.
Dette  

 forekommer kun sjældent i praksis.
 Såfremt en færdselsovertrædelse er af  

 underordnet betydning, vil politiet i øvrigt ofte undlade at rejse  

 sigtelse for overtrædelsen i tilfælde, hvor den  

 pågældende samtidig sigtes for et alvorligt strafbart forhold som  

 eksempelvis uagtsomt manddrab, og såfremt der er rejst sigtelse, vil  

 anklagemyndigheden ofte ved tiltalerejsningen udelade forhold, som  

 åbenbart er uden betydning i forhold til den straf, der forventes  

 udmålt for den alvorligste lovovertrædelse.
Såfremt straffelovsovertrædelsen  

 medfører frihedsstraf, kan der efter straffelovens § 88, stk. 3,  

 idømmes en bøde ved siden af frihedsstraffen.
Denne regel er en  

 undtagelse fra hovedreglen i § 88, stk. 1, om en fælles frihedsstraf.  

 Knud Waaben anfører i »Sanktionslæren« side 71, at det ved  

 anvendelse af stk. 3 kan markeres, at (f.eks.) en  

 særlovsovertrædelse ikke har været »gratis«.
a Heller ikke i denne situation synes der at være  

 grundlag for at give rabat for færdselslovsovertrædelsen.
Det  

 forhold, at overtrædelsen er begået med et køretøj,  

 som føreren uretmæssigt har sat sig i besiddelse af, bør  

 således ikke føre til en nedsættelse af den samlede straf  

 for lovovertrædelserne.
5.4.4. Behandling af spørgsmålet om kumulation i  

 retspraksis Spørgsmålet om strafudmålingen ved  

 samtidig påkendelse af flere færdselslovsovertrædelser,  

 hvoraf den ene efter praksis medfører frihedsstraf, har blandt andet  

 foreligget i nyere retspraksis i følgende tilfælde:
Vestre Landsret har i U 1998.312 V udtalt, at der hverken  

 var grundlag for udmåling af en skærpet frihedsstraf eller  

 tillægsbøde ved samtidig spirituskørsel og kørsel  

 uden kørekort.
Vedrørende spørgsmålet om  

 udmåling af en tillægsbøde anførte landsretten, at  

 det ville stemme mindre godt med almindelige  

 straffastsættelsesprincipper at idømme tillægsbøder  

 efter den ikke ofte anvendte bestemmelse i straffelovens § 88, stk. 3, i et  

 tilfælde som det foreliggende, hvor to bestemmelser i den samme lov var  

 overtrådt ved den samme handling, og at der måtte kræves et  

 særligt klart grundlag for at søge fastlagt en almindelig  

 praksis for idømmelse af tillægsbøder.
Østre Landsret har ligeledes i U 1998.1434 Ø  

 udtalt, at der ikke skulle idømmes en tillægsbøde efter  

 færdselslovens § 117, stk. 5, 2. pkt., i et tilfælde, hvor en  

 person var fundet skyldig i samtidig spirituskørsel og kørsel  

 uden kørekort.
Landsretten anførte som begrundelse for sin  

 afgørelse, at ordlyden af bestemmelsen i færdselslovens § 117,  

 stk. 5, 2. pkt., ikke fører til, at tillægsbøde skal  

 idømmes.
Landsretten fandt endvidere ikke, at der i forarbejderne til  

 lov nr. 468 af 10. juni 1997 om ændring af færdselsloven, hvor §  

 117, stk. 5, 2. pkt., blev indsat, er tilstrækkelige holdepunkter for  

 at fravige den faste retspraksis om, at der kun i særlige  

 tilfælde idømmes bøde ved siden af ubetinget  

 frihedsstraf, jf. straffelovens § 88, stk. 1.
Vestre Landsret har i en dom af 21. maj 1999 udtalt, at  

 der ikke var grundlag for at idømme en tillægsbøde i en  

 sag, der vedrørte samtidig påkendelse af en 1. gangs  

 promillekørsel efter færdselslovens § 53, stk. 3, med en  

 promille på 0,53 og en 1. gangs spirituskørsel efter  

 færdselslovens § 53, stk. 1, med en promille på 2,71. Landsretten  

 begrundede sin afgørelse med, at der ikke fandtes grundlag for at  

 skærpe den alvorlige straf for spirituskørslen på grund af  

 promillekørslen, der alene medfører bødestraf.  

 Procesbevillingsnævnet meddelte anklagemyndigheden afslag på at  

 indbringe sagen for Højesteret.
Sagen er omtalt i Rigsadvokaten  

 Informerer nr. 20/1999 (bilag 7).
 Der er dog også eksempler på, at der  

 idømmes en tillægsbøde ved siden af en ubetinget  

 frihedsstraf.
 Vestre Landsret har således i U 1998.1595 V  

 udmålt en straf på 14 dages hæfte og en  

 tillægsbøde på 1.600 kr. i et tilfælde, hvor en  

 person kørte spirituskørsel med en promille på 2,27 og  

 herefter i to tilfælde kørte bil, efter at førerretten  

 var administrativt inddraget.
De omtalte domme viser, at der i retspraksis generelt er  

 tilbageholdenhed med at idømme tillægsbøder ved siden af  

 en ubetinget frihedsstraf.
Dette medfører, at det for den tiltalte kan  

 være »gratis« at begå en lovovertrædelse, der isoleret set  

 ville medføre idømmelse af en betydelig bøde.
 Dette forekommer ikke rimeligt, og det er endvidere af  

 kriminalpræventive grunde uheldigt, at en overtrædelse reelt ikke  

 straffes alene som følge af, at en person har begået flere  

 lovovertræclelser.
5.4.5. Konklusion Det synes på denne baggrund rimeligt at  

 indføre en ordning, hvor udgangspunktet er absolut kumulation ved  

 bødestraffe for overtrædelse af færdselsloven,  

 således at der ved overtrædelser af færdselsloven i alle  

 tilfælde udmåles den normale takstmæssige bødestraf  

 for hver overtrædelse, uanset om overtrædelserne begås ved  

 en eller flere handlinger, og uanset om pådømmelsen sker ved en  

 eller flere sager (absolut kumulation). Ordningen bør også  

 omfatte tilfælde, hvor en eller flere  

 færdselslovsovertrædelser pådømmes sammen med  

 overtrædelser af andre særlove eller af straffeloven.
 For at imødegå, at bøderne får  

 en sådan størrelse, at der er en nærliggende risko for, at  

 den sigtede ikke vil være i stand til at betale bøden, kan der  

 dog i visse tilfælde være anledning til at fravige udgangspunktet  

 om absolut kumulation.
 Såfremt anvendelsen af princippet om absolut  

 kumulation fører til udmåling af en meget høj  

 bøde, kan der således være grundlag for at nedsætte  

 denne, særligt i tilfælde, hvor oplysningerne om den sigtedes  

 indkomstforhold gør det antageligt, at den sigtede næppe vil  

 være i stand til at betale den høje bøde.
 Der henvises i øvrigt til bemærkningerne  

 under punkt 5.3. om muligheden for udsættelse med betalingen af  

 bøder og nedsættelse af bøder samt om den restriktive  

 brug af forvandlingsstraf.
Det bemærkes i øvrigt, at en hovedregel om  

 absolut kumulation vil medføre en øget mulighed for at anvende  

 bødetilkendegivelser på stedet.
Ordningen med  

 bødetilkendegivelser på stedet blev permanent ved  

 Justitsministeriets cirkulæreskrivelse af 16. december 1996 med  

 virkning fra den 1. januar 1997. I vejledningen om denne ordning er det  

 blandt andet anført, at bødetilkendegivelsessystemet som  

 udgangspunkt ikke kan anvendes, hvis der skal fastsættes en  

 fælles bødestraf for flere samtidigt begåede  

 overtrædelser.
 Såfremt der indføres en ordning med absolut  

 kumulation ved bødestraffe for overtrædelse af  

 færdselsloven, vil bødetilkendegivelsessystemet kunne anvendes,  

 selv om der skal fastsættes en fælles bødestraf for flere  

 samtidigt begåede overtrædelser.
5.5. Gentagelsesvirkning Som det fremgår af afsnit 4.4., har Rigsadvokaten  

 for en række færdselslovsovertrædelser som følge af  

 tilkendegivelser i lovforarbejder eller på andet grundlag udstedt  

 retningslinjer om forhøjede bøder i gentagelsestilfælde.  

 Det fremgår endvidere, at der på områder, hvor der ikke  

 foreligger retningslinjer fra Rigsadvokaten, følges en forskellig  

 praksis i politikredsene.
Lighedshensyn samt hensynet til forudsigeligheden i  

 strafforfølgningen taler for, at der også på dette  

 område følges en ensartet praksis.
Størrelsen af en  

 bøde f.eks. for overtrædelse af hastighedsbestemmelserne  

 bør således ikke være afhængig af, hvilken  

 politikreds overtrædelsen begås i.
Hertil kommer, at forslaget om en generel  

 forhøjelse af de mindre bøder og en væsentlig reduktion  

 af antallet af bødepositioner samt indførelsen af en ordning om  

 absolut kumulation medfører en generel forhøjelse af  

 bødeniveauet for overtrædelse af færdselsloven.
Dette  

 forhold taler for, at skærpelse af bøderne ved  

 gentagelsestilfælde alene bør ske efter en nøje vurdering  

 af, om præventive hensyn taler afgørende herfor.
 På denne baggrund foreslås det, at der alene  

 udmåles en skærpet bøde i gentagelsestilfælde, hvis  

 der enten ved lovgivning eller ved administrative retningslinjer er fastsat  

 bestemmelser herom.
 Dette medfører, at den hidtidige praksis, hvorefter  

 nogle politikredse udsteder skærpede bøder for blandt andet  

 hastighedsovertrædelser i gentagelsestilfælde,  

 ophører.
Forslaget tilsigter ikke ændringer med hensyn til  

 frakendelse af førerretten i gentagelsestilfælde.
Som eksempel  

 herpå kan nævnes bestemmelsen i færdselslovens § 126, stk.  

 1, nr. 6, hvorefter retten til at føre motordrevet  

 køretøj, hvortil der kræves kørekort, frakendes  

 føreren af et sådant køretøj, såfremt  

 frakendelse findes begrundet ved beskaffenheden af den begåede  

 forseelse, og hvad der i øvrigt foreligger oplyst om tiltaltes forhold  

 som fører af motordrevet køretøj.
Frakendelsen sker  

 betinget, medmindre en af betingelserne i færdselslovens §126, stk. 2,  

 er opfyldt, eksempelvis at den pågældende tidligere er frakendt  

 førerretten betinget, og det nye forhold er begået i  

 prøvetiden.
Som et eksempel på anvendelsen kan nævnes, at  

 i U 1996.368 H blev en person, der den 10. januar 1994 førte sin  

 personbil ad en hovedvej med en hastighed af 133 km/t, selvom den  

 højest tilladte hastighed var 80 km/t, frakendt førerretten  

 betinget.
Højesteret lagde ved afgørelsen vægt på,  

 at den pågældende i perioden 1989-94 havde gjort sig skyldig i en  

 række væsentlige hastighedsovertrædelser (6  

 overtrædelser med mere end 30 procent overskridelse af den tilladte  

 hastighed), og at han derved havde vist en manglende forståelse for den  

 nødvendige agtpågivenhed og hensynsfuldhed over for andre  

 trafikanter.
 Gentagne overtrædelser af færdselsloven kan  

 således fortsat medføre, at den pågældende frakendes  

 førerretten, selv om gentagelse ikke tillægges betydning i  

 forhold til bødens størrelse.
 5.6. Overtrædelse af hastighedsbestemmelserne, kørsel med  

 overlæs m.v.
5.6.1. Indledning Såfremt de ovenfor anførte forslag  

 gennemføres, vil der ske en generel forhøjelse af de fleste  

 bøder og en væsentlig reduktion af antallet af  

 bødepositioner.
Den gældende ordning med nedsættelse af  

 bøder til personer med dårlig betalingsevne vil ophøre,  

 og bøder for overtrædelse af færdselsloven vil blive  

 omfattet af princippet om absolut kumulation.
 Ændringerne vil som udgangspunkt omfatte alle  

 overtrædelser af færdselsloven, men der er anledning til  

 særligt at overveje behandlingen af de områder af  

 færdselsloven, der har været undergivet lovregulering i de senere  

 år.
5.6.2. Bødefastsættelsen i sager om  

 hastighedsovertrædelser Som anført under afsnit 2.2.1. blev  

 bødefastsættelsen i sager om hastighedsovertrædelser  

 ændret ved lov nr. 283 af 29. april 1992, således at der tages  

 udgangspunkt i den procentuelle overskridelse af den aktuelle  

 hastighedsgrænse, og således at bødeberegningen sker efter  

 en progressivt stigende skala.
Der blev endvidere fastsat særlige retningslinjer  

 for bøderne for lastbiler med en tilladt totalvægt over 3.500 kg  

 og for vogntog bestående af en sådan lastbil og et  

 registreringspligtigt påhængskøretøj.
Den  

 særlige bødetakst blev ved lov nr. 468 af 10. juni 1997 udvidet  

 til at gælde alle køretøjstyper, for hvilke der er  

 fastsat en køretøjsbestemt hastighed.
I bemærkningerne til lovforslagene var de vejledende  

 bødetakster specifikt angivet, og disse takster anvendes af  

 anklagemyndigheden og domstolene.
Mindstetaksten for overtrædelse af  

 hastighedsbestemmelserne er 400 kr., og den højeste takst er 6.800 kr.  

 Der er herudover 16 positioner.
Det mindste og det største spring  

 mellem to positioner er henholdsvis 200 kr. og 1.200 kr.
Taksterne  

 fremgår af Rigsadvokatens meddelelse nr. 6/1998 (bilag 2).
 Da spørgsmålet om fastsættelsen af  

 vejledende takster for overtrædelse af hastighedsbestemmelserne har  

 været behandlet af lovgiver inden for de senere år, er der  

 særlig anledning til at overveje, om de vejledende takster
på dette område bør være omfattet af  

 ændringen.
 Såfremt den foreslåede generelle hævelse  

 af bødeminimum til 500 kr. gennemføres, vil det medføre,  

 at bødetaksten for eksempelvis undladelse af at anvende sikkerhedssele  

 vil overstige den laveste bødetakst for overtrædelse af  

 hastighedsbestemmelserne.
 Da overtrædelse af hastighedsbestemmelserne generelt  

 set må antages at medføre større fare for  

 færdselssikkerheden end flere af de overtrædelser, der efter  

 forslaget skal straffes med en bøde på 500 kr., må det  

 anses for en naturlig konsekvens at hæve mindstetaksten for  

 overtrædelse af hastighedsbestemmelserne til 500 kr.
Såfremt forslaget om en væsentlig reducering  

 af antallet af bødepositioner gennemføres, således at  

 bøder udmåles på beløb, der er delelige med 500,  

 vil det for at bevare enhed og konsekvens i bødetakstsystemet  

 være hensigtsmæssigt, at bøderne for overtrædelse af  

 hastighedsbestemmelserne ligeledes fastsættes til beløb delelige  

 med 500. Dette kunne ske ved at hæve de eksisterende takster til  

 nærmeste beløb deleligt med 500. En sådan ændring  

 ville medføre, at antallet af bødepositioner for  

 overtrædelse af hastighedsbestemmelserne ville reduceres til 10  

 positioner.
Bødetaksten for overtrædelse af  

 hastighedsbestemmelserne ville i så fald blive hævet med  

 maksimalt 400 kr., og ved de fleste bødepositioner med et  

 væsentlig mindre beløb.
Den eksisterende bødetakst  

 på 600 kr. ville blive hævet til 1000 kr., hvilket er en stigning  

 på mere end 50 procent.
Det kunne derfor overvejes at sænke  

 taksten på 600 kr. til 500 kr., og det kunne på samme måde  

 overvejes at sænke taksten på 1.100 kr. til 1.000 kr.,  

 således at ændringen ikke medfører uforholdsmæssigt  

 store procentuelle stigninger oveni i de stigninger, der allerede er  

 gennemført i de senere år.
5.6.3. Bødefastsættelsen i sager om overlæs Ved lov nr. 187 af 30 marts 1999 blev der indført  

 en skærpet bøde ved overtrædelse af bestemmelserne om  

 største tilladte totalvægt under kørsel med et  

 køretøj med en tilladt totalvægt på over 3.500 kg.  

 Overlæs udregnes i procent i forhold til køretøjets  

 tilladte totalvægt, og ifølge bemærkningerne til  

 lovforslaget skal bøden fastsættes til 100 kr. pr. procent for  

 så vidt angår føreren, og 250 kr. pr. procent for så  

 vidt angår ejeren/brugeren.
Der straffes alene, såfremt den  

 tilladte totalvægt overskrides med mere end 7 procent.  

 Minimumsbøden er derfor 700 kr., og bøden overstiger  

 således den foreslåede mindstetakst på 500 kr.
For så vidt angår overtrædelse af  

 reglerne om køretøjers størst tilladte totalvægt  

 under kørsel med et køretøj, hvis tilladte  

 totalvægt er på 3.500 kg eller derunder, fastsættes  

 bøderne til 20 kr. pr. procent for så vidt angår  

 føreren og 50 kr. pr. procent for så vidt angår ejeren.  

 Også i disse tilfælde straffes der alene, hvis den tilladte  

 totalvægt overskrides med mere end 7 procent.
Mindstebøden er  

 derfor 140 kr. for så vidt angår føreren og 350 kr. for  

 så vidt angår ejeren.
Også mindstebøderne på  

 dette område bør som følge af den foreslåede  

 mindstetakst hæves til 500 kr.
 Såfremt forslaget om en væsentlig reducering  

 af antallet af bødepositioner gennemføres, således at  

 bøder udmåles på beløb, der er delelige med 500,  

 vil det for at bevare enhed og konsekvens i bødetakstsystemet  

 være hensigtsmæssigt, at de nuværende bøder for  

 overtrædelse af reglerne om køretøjers største  

 tilladte totalvægt oprundes til nærmeste beløb deleligt  

 med 500.
 De samme synspunkter gør sig gældende i sager  

 om overtrædelse af forskrifterne om akseltryk.
5.6.4. Bødefastsættelsen i sager om overtrædelse af  

 køre- hviletidsbestemmelserne Ved lov nr. 187 af 30. marts 1999 blev kompetencen  

 vedrørende køre- og hviletidsbestemmelserne overført fra  

 Arbejdsministeriets til Trafikministeriets område, og som følge  

 heraf blev hjemmelsgrundlaget for udstedelse af bestemmelser om  

 gennemførelsen, anvendelsen og kontrollen med overholdelsen af  

 reglerne placeret i færdselslovens kapitel 13 a.
 Ifølge bemærkningerne til lovforslaget er der  

 ikke hermed tilsigtet nogen realitetsændring i den gældende  

 sanktionspraksis.
Overtrædelse af bestemmelserne straffes som  

 udgangspunkt med en bøde på 400 kr. til chaufføren og en  

 bøde på 1.000 kr. til vognmanden, hvad enten denne er en fysisk  

 eller juridisk person.
Taksten på 400 kr. til chaufføren  

 bør som følge af de foreslåede ændringer  

 hæves til 500 kr.
6. Konklusion og skitse til lovforslag Det er rigsadvokaturens opfattelse, at der særlig  

 på færdselslovsområdet er behov for en nyordning og  

 forenkling af behandlingen af overtrædelser, der er belagt med  

 bødestraf.
Denne forenkling foreslås gennemført ved  

 følgende ændringer:
a a a a a Da der er tale om væsentlige ændringer af  

 gældende retspraksis, kan det ikke forventes, at ændringerne kan  

 gennemføres ved en ændret påtalepraksis fra  

 anklagemyndighedens side. Ændringerne bør derfor  

 gennemføres ved lovgivning.
 Det har ved tidligere lejligheder være  

 drøftet, i hvilket omfang lovgivningsmagten bør give  

 detaljerede anvisninger til domstolene om strafniveauet for bestemte  

 lovovertrædelser, og i praksis har lovgivningsmagten været  

 tilbageholdende med præcise tilkendegivelser om det forudsatte  

 strafudmålingsniveau.
 Færdselslovsområdet er imidlertid præget  

 af et meget betydeligt antal ensartede sager, straffene udmåles i vid  

 udstrækning takstmæssigt, og personlige forhold tillægges  

 normalt ikke betydning.
 På denne baggrund har lovgivningsmagten da  

 også i bemærkningerne til lovforslag om ændringer af  

 færdselsloven i de senere år givet relativt præcise  

 anvisninger til domstolene om strafniveauet, og det må derfor  

 være forsvarligt at gøre det samme med hensyn til de nu  

 foreslåede meget omfattende ændringer, der omfatter mange  

 forskellige overtrædelser af færdselsloven, og som allerede i dag  

 er undergivet et sanktionssystem med faste takster.
Det bemærkes herved, at det er af afgørende  

 betydning, at den ændrede praksis ligger fast fra starten.
I modsat  

 fald vil politiet og anklagemyndigheden være afskåret fra at  

 afgøre sagerne ved udstedelse af bødeforelæg, og sagerne  

 må i stedet afgøres af domstolene, indtil der foreligger en  

 rimelig klar retspraksis på området.
Da der er tale om et meget  

 stort antal sager og overtrædelsestyper, vil domstolene i så fald  

 blive påført en meget stor arbejdsbyrde, og de sigtede vil ikke  

 have mulighed for at få afgjort deres sager hurtigt og smidigt.
 Det må endvidere tillægges betydning, at de  

 angivne anvisninger ikke afskærer domstolene fra i særlige  

 tilfælde ud fra en konkret, individuel vurdering at fravige  

 bødetaksterne i den enkelte sag.
 En lovændring kunne gennemføres ved som § 118  

 a at indsætte følgende bestemmelse i færdselsloven:
§ 118 a.
Bøder for overtrædelse af denne lov og  

 for overtrædelser af forskrifter, der udstedes i medfør af  

 loven, udmåles til beløb, der er delelige med 500 kr., jf. dog  

 stk. 2.
Stk. 2. Bøder til personer, der på  

 gerningstidspunktet var under 18 år, nedsættes til halvdelen af  

 normalbøden, dog ikke under 300 kr.
Dette gælder ikke  

 bøder for overtrædelse af færdselslovens bestemmelser om  

 spiritus- og promillekørsel og bøder til den, der fører  

 motordrevet køretøj, hvortil der kræves kørekort,  

 til trods for at retten til at være eller blive fører af  

 sådant køretøj er frakendt den pågældende  

 ubetinget.
 Stk. 3. Har nogen ved en eller flere handlinger  

 begået flere overtrædelser af denne lov, og medfører  

 overtrædelserne idømmelse af bøde, sammenlægges  

 bødestraffen for hver overtrædelse Har nogen ved en eller flere  

 handlinger overtrådt denne lov og en eller flere andre love, og  

 medfører overtrædelserne idømmelse af bøde,  

 sammenlægges bødestraffen for overtrædelse af denne lov og  

 bødestraffen for overtrædelsen af den eller de andre love.
Stk. 4. Har nogen ved en eller flere handlinger  

 begået flere overtrædelser af denne lov, og medfører en af  

 lovovertrædelserne frihedsstraf, en anden bøde, idømmer  

 retten en bøde ved siden af frihedsstraffen.
Det samme gælder,  

 såfremt nogen ved en eller flere handlinger har overtrådt denne  

 lov og en eller flere andre love, og overtrædelsen af denne lov  

 medfører bødestraf, og overtrædelsen af den eller de  

 andre love, medfører frihedsstraf.
 Lovudkastets § 118 a, stk. 1, medfører, at  

 der fremover som udgangspunkt udmåles bøder på mindst 500  

 kr. for overtrædelse af færdselsloven, og at springet mellem de  

 enkelte strafpositioner vil være 500 kr.
Ifølge de foreliggende oplysninger blev der i 1998  

 udstedt i alt 256.688 bøder for overtrædelse af  

 færdselsloven.
Heraf var 177.189 bøder på højst  

 1000 kr. og 79.499 bøder på over 1.000 kr.
Ved  

 gennemførelsen af en ordning som den foreslåede vil 2/3 af  

 samtlige udstedte bøder for overtrædelse af færdselsloven  

 være på 500 eller 1.000 kr., og der er herved opnået en  

 betydelig forenkling af bødefastsættelsen på  

 færdselslovsområdet.
 Der henvises i øvrigt til bemærkningerne i  

 afsnit 5.1., 5.2. og 5.6.
Hvis forslaget gennemføres, vil rigsadvokaturen  

 udsende en ny vejledning om bødetakster m.v. i sager om  

 overtrædelse af færdselsloven, således at  

 anklagemyndigheden fremover vil kunne nedlægge påstand om  

 bødestraf i overensstemmelse hermed.
Fastsættelsen af taksterne  

 vil ske ved at de gældende takster som udgangspunkt hæves (rundes  

 op) til nærmeste beløb deleligt med 500 kr.
Lovudkastets § 118 a, stk. 2, medfører, at  

 den sigtedes indkomstforhold som udgangspunkt ikke længere skal  

 tillægges betydning ved bødefastsættelsen.
Bøderne  

 til personer med særlig lav indtægt (herunder studerende,  

 pensionister og personer, der modtager ikke-tilbagebetalingspligtig  

 kontanthjælp) nedsættes således ikke.
For personer, der var  

 under 18 år på gerningstidspunktet, nedsættes bøden  

 til det halve af den normale, takstmæssige bøde, dog ikke under  

 300 kr.
Nedsættelsen af bøden til personer, der var  

 under 18 år på gerningstidspunktet, omfatter ikke bøder  

 for overtrædelser af færdselslovens bestemmelser om spiritus- og  

 promillekørsel og bøder til den, der fører motordrevet  

 køretøj, hvortil der kræves kørekort, til trods  

 for at retten til at være eller blive fører af sådant  

 køretøj er frakendt den pågældende ubetinget.
Dette  

 skyldes, at der ved fastsættelsen af bøder for disse  

 overtrædelser allerede er taget hensyn til de pågældendes  

 økonomiske forhold.
Derimod gælder den foreslåede  

 bestemmelse i stk. 2,1. pkt., (om nedsættelse af normalbøden for  

 unge mellem 15 -17 år til halvdelen) bl.a. i tilfælde, hvor der  

 er tale om overtrædelse af færdselslovens § 56, stk. 1, (eller §  

 63 a) om kørsel uden at have erhvervet kørekort, jf.
U 1999.652  

 V, der er omtalt ovenfor under afsnit 3.1.
Det anførte indebærer, at den  

 nugældende praksis om udmåling af bøder i sager om  

 spiritus- og promillekørsel, i sager om kørsel uden at have  

 erhvervet kørekort og i sager om kørsel i frakendelsestiden i  

 det hele opretholdes og videreføres uændret.
Dette gælder,  

 uanset om gerningsmanden er under eller over 18 år på  

 gerningstidspunktet.
 Der henvises i øvrigt til bemærkningerne i  

 afsnit 5.3.
 Lovudkastets §118 a, stk. 3-4, medfører, at  

 der ved overtrædelser af færdselsloven i alle tilfælde  

 udmåles den normale takstmæssige bødestraf for hver  

 overtrædelse, uanset om overtrædelserne begås ved en eller  

 flere handlinger, og uanset om pådømmelsen sker ved en eller  

 flere sager (absolut kumulation). Ændringen omfatter også  

 tilfælde, hvor en eller flere færdselslovsovertrædelser  

 pådømmes sammen med overtrædelser af andre særlove  

 eller straffeloven, og uanset om overtrædelsen af disse love  

 medfører frihedsstraf.
Ved fastsættelsen af en samlet bødestraf for  

 en eller flere overtrædelser af færdselsloven og en eller flere  

 overtrædelser af andre særlove eller straffeloven,  

 medfører de foreslåede bestemmelser alene, at  

 bødestraffen for overtrædelse af færdselsloven skal  

 indgå i den samlede straf med den eller de normale takstmæssige  

 bøder.
Bestemmelserne hindrer derimod ikke, at bødestraffen for  

 overtrædelse af andre særlove eller straffeloven indgår i  

 den samlede bødestraf med et mindre beløb end  

 normalbøden.
I tilfælde, hvor der i medfør af  

 straffelovens § 88, stk. 1, ved dom skal fastsættes en  

 fællesstraf i form af bøde for en straffelovsovertrædelse  

 og en færdselslovsovertrædelse, fastsætter retten efter  

 straffelovens § 88, stk. 4, en fælles straf af dagbod.
Straffen kan  

 eventuelt i medfør af bestemmelsens 2. led fastsættes for hver  

 overtrædelse for sig, således at der for overtrædelse af  

 straffeloven fastsættes straf af dagbod og for overtrædelse af  

 færdselsloven straf i form af en sumbøde.
 Såfremt den samlede bøde bliver af en  

 sådan størrelse, at det henset til den sigtedes indkomstforhold  

 må anses for sandsynligt, at den sigtede ikke vil være i stand  

 til at betale bøden, kan der være anledning til i særlige  

 tilfælde at fravige udgangspunktet om absolut kumulation.
 Der henvises i øvrigt til bemærkningerne i  

 afsnit 5.4.
 Indførelsen af en ordning med absolut  

 kumulation for bøder på færdselslovsområdet hindrer  

 ikke, at anklagemyndigheden som hidtil kan beslutte, at en sag om  

 overtrædelse af færdselsloven ikke skal føre til  

 tiltale.
Reglen i retsplejelovens § 721, stk. 1, nr. 3, om  

 påtaleopgivelse i tilfælde, hvor sagens gennemførelse vil  

 medføre vanskeligheder, omkostninger eller behandlingstider, som ikke  

 står i rimeligt forhold til sagens betydning og den straf, som i givet  

 fald kan forventes idømt, finder således fortsat anvendelse.
Det  

 samme gælder reglen i retsplejelovens § 722, stk. 1, nr. 4, om  

 tiltalefrafald i tilfælde, hvor straffelovens § 89 er anvendelig, og  

 det skønnes, at ingen eller kun en ubetydelig straf vil blive  

 idømt, og at domfældelse heller ikke i øvrigt vil  

 være af væsentlig betydning.
 Forslaget berører heller ikke anklagemyndighedens  

 adgang til i medfør af retsplejelovens § 722, stk. 1, nr. 1, helt  

 eller delvis at frafalde tiltale, og herunder eventuelt meddele en advarsel,  

 i tilfælde, hvor den påsigtede lovovertrædelse efter loven  

 ikke kan medføre højere straf end bøde, og forholdet er  

 af ringe strafværdighed.
 Det samme gælder domstolenes adgang til i  

 medfør af retsplejelovens § 937 at meddele tiltalte en advarsel,  

 såfremt sagen efter brødens beskaffenhed findes egnet  

 hertil.
 Såfremt de foreslåede ændringer  

 gennemføres, medfører det en generel forhøjelse af  

 bødeniveauet for overtrædelse af færdselsloven.
Dette forhold samt hensynet til forudsigelighed og lighed  

 i strafforfølgningen taler for, at tidligere overtrædelser af  

 færdselsloven alene tillægges gentagelsesvirkning med  

 udmåling af en forhøjet bøde til følge,  

 såfremt der ved lovgivning og/eller ved administrative forskrifter er  

 fastsat retningslinjer herfor.
En sådan ændring af praksis  

 forudsætter næppe en lovændring, men vil kunne  

 gennemføres ved fastsættelsen af de administrative  

 retningslinjer, som skal udsendes af Rigsadvokaten.
Bilag 3 Oversigt over myndigheder og organisationer, der er anmodet  

 om en udtalelse i anledning af lovforslaget:
Amtsrådsforeningen i Danmark Kommunernes Landsforening Københavns Kommune Frederiksberg Kommune Dansk Transport og Logistik Arbejdsgiverforeningen for Handel, Transport og  

 Service Arbejdsgiverforeningen for Transport og Logistik Danske Biludlejere FDM Dansk Arbejdsgiverforening Dansk Handel og Service Dansk Industri Dansk Speditørforening Danske Sælgere Danmarks Automobilforhandler Forening Centralforeningen af Autoreparatører i Danmark SiD NOAH-Trafik Chaufførernes Fagforening Hovedstadsområdets Trafikselskab De Danske Bilimportører Dansk Camping Union Dansk Cyklistforbund Dansk Kørelærer-Union Dansk Køreskole Forening Danske Kørelæreres Landsforbund Danske Busvognmænd Erhvervenes Transportudvalg Dansk Bil-forhandler Union Centralforeningen af Taxiforeninger i Danmark Bestillingskontorernes Arbejdsgiverforening Brancheforeningen for Hyrevognsejere Brancheforeningen for Limousineservice Københavns Aktive Taxiforening Københavns Taxi Storkøbenhavns Taxinævn Storkøbenhavns Taxivognmænds  

 Arbejdsgiverforening Dansk Taxi Forbund Nævnet for Etnisk Ligestilling Storebælt A/S Øresundsforbindelsen A/S Oversigt over myndigheder og organisationer,  

 Justitsministeriet har hørt over Rigsadvokatens redegørelse om  

 en nyordning og forenkling af bødefastsættelsen på  

 færdselslovsområdet:
