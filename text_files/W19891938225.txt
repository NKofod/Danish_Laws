 Bistandslovens § 47 - og ikke bistandslovens § 11 - blev anvendt i et  

 tilfælde, hvor A ved prøveløsladelsen på eget initiativ havde skaffet sig  

 bolig og arbejde i en kommune, der hverken var tidligere opholdskommune eller  

 institutionskommune.
 REDEGØRELSE FOR SAGEN:
A havde bopæl i B kommune, da han blev indsat til afsoning af  

 fængselsstraf.
Ved prøveløsladelsen havde A på egen hånd forinden skaffet sig  

 arbejde og bolig i C kommune.
 Kriminalforsorgen anmodede B kommune om at yde A hjælp til udgifter til  

 husleje og depositum.
 Kriminalforsorgen anmodede på B kommunes vegne C kommune om samtykke efter  

 bistandslovens § 47, stk. 2.
 C kommune afslog at meddele samtykke, idet C kommune anså sig berettiget  

 til refusion efter bistandslovens § 11.
 C kommune henviste til SM 0-33-84.
 AFGØRELSEN, DER KLAGES OVER:
 Amtsankenævnet henviste til bistandslovens § 47, stk. 2, og pålagde C  

 kommune at betragte sig som retlig opholdskommune for A.
 Nævnet lagde vægt på, at A uden medvirken fra Statsfængslet eller anden  

 offentlig myndighed havde skaffet sig bopæl og arbejde i C kommune.
 Nævnet lagde endvidere vægt på, at A's flytning til C kommune havde  

 medført en forbedring af hans bolig- og erhvervsmæssige forhold, idet han  

 ellers ville være bolig- og arbejdsløs ved prøveløsladelsen.
 KLAGEN TIL ANKESTYRELSEN:
 Sagen blev anket af det sociale udvalg i C kommune, der anførte, at der  

 var tale om en situation, hvor et institutionsophold afsluttedes med, at A  

 fik ophold i en anden kommune med bistand fra en offentlig myndighed, idet B  

 kommune ydede depositum samt en måneds husleje.
 Efter C kommunes opfattelse var amtsankenævnets afgørelse i strid med SM  

 0-33-84, og afgørelsen satte på det nærmeste denne SM ud af kraft, idet man i  

 en situation som den foreliggende som regel ville kunne påvise en boligmæssig  

 forbedring.
 I den nævnte SM var det blevet lagt til grund, at en flytning til egen  

 bolig efter et fængselsophold var omfattet af bistandslovens § 11.
 Antaget til principiel behandling:
 Sagen blev antaget til principiel behandling med henblik på, hvorledes  

 opholdskommunespørgsmålet løses, når en indsat ved løsladelsen uden medvirken  

 fra kriminalforsorgen skaffer sig bolig i en kommune, der hverken er  

 tidligere opholdskommune eller institutionskommune.
 LOVGRUNDLAG:
 Bistandslovens § 11 og § 47.
 Socialministeriets cirkulære af 15. august 1975 om bistandslovens  

 almindelige bestemmelser, pkt. 20.
 ANKESTYRELSENS AFGØRELSE:
Da A på eget initiativ havde fundet sig bolig og skaffet sig  

 beskæftigelse, fandt bistandslovens § 11 ikke anvendelse.
Den ovennævnte SM  

 skulle derfor forstås med denne begrænsning.
Derimod anvendtes lovens § 47.
 Ankestyrelsen var med amtsankenævnet enig i, at betingelserne for hjælp  

 efter § 47 var opfyldt i dette tilfælde.
 Ankestyrelsen tiltrådte således amtsankenævnets afgørelse.
