Bekendtgørelse om auktion af fangstrettigheder I medfør af § 34, stk. 1, nr. 7 i lov om fiskeri og fiskeopdræt (fiskeriloven), jf. lovbekendtgørelse nr. 261 af 21. marts 2019, som ændret ved lov nr. 558 af 7. maj 2019, fastsættes:
Anvendelsesområde § 1. Bekendtgørelsen fastsætter bestemmelser for auktion af fangstrettigheder i forbindelse med udbud af nye eller eksisterende fangstrettigheder.
Definitioner § 2. I denne bekendtgørelse forstås ved:
1) Auktion: Salg af en given fangstrettighed, hvor pris afgøres ved at budgivere afgiver bud.
Højeste bud giver ret og pligt til at købe fangstrettigheden.
 2) Budgiver: En erhvervsfisker, en bierhvervsfisker eller et erhvervsfiskerselskab, som er tilmeldt en given auktion af fangstrettigheder.
 3) Fangstrettighed: En rettighed til at fiske en mængde fisk, som er defineret af Fiskeristyrelsen forud for auktionen.
Annoncering af auktion § 3. Fangstrettighederne, som er genstand for auktion, offentliggøres på Fiskeristyrelsens hjemmeside i forbindelse med annoncering af auktionen.
 Stk. 2. Den nærmere procedure for gennemførelsen af auktionen, herunder auktionsregler, tilmelding og tidsfrister, offentliggøres ved annoncering af auktionen på Fiskeristyrelsens hjemmeside.
 Stk. 3. Fiskeristyrelsen kan til enhver tid aflyse en auktion.
 Stk. 4. Fiskeristyrelsen kan foretage ændringer i de annoncerede vilkår for en auktion op til 24 timer forud for auktionens start.
Varetagelse af auktion § 4. Fiskeristyrelsen kan indgå en aftale med en eksternt beskikket auktionsleder til at gennemføre auktionen.
 Stk. 2. Fiskeristyrelsen eller den eksternt beskikkede auktionsleder meddeler de tilmeldte budgivere om godkendelse til deltagelse i auktionen senest 2 hverdage før auktionens start.
Tilmelding til auktion § 5. Tilmelding til auktion foretages, jf. § 3, stk. 2, af den potentielle budgiver til Fiskeristyrelsen senest 7 hverdage før en auktion.
Budgivers identitet vil ikke blive offentliggjort i forbindelse med auktion.
Auktionens forløb og betaling § 6. Hvis der ikke er tilmeldt budgivere inden for fristen, jf. § 5, stk. 1, vil auktionen blive annulleret.
 § 7. Fangstrettigheden under auktion tilfalder bindende den budgiver, som har det stående højeste bud ved auktionens afslutning, jf. dog stk. 2 og stk. 5.
Stk. 2. Fangstrettigheden vil blive tildelt den vindende budgiver af Fiskeristyrelsen efter betaling af det budte beløb.
Betaling foretages i overensstemmelse med de annoncerede procedurer, jf. § 3, stk. 2.
Stk. 3. Prisen for fangstrettigheden udgør et beløb svarende til det bud, der ved auktionens afslutning er det stående, højeste bud samt et eventuelt hammerslagssalær, som opkræves af den beskikkede auktionsleder.
Et eventuelt hammerslagssalær vil fremgå af annonceringen efter § 3, stk. 2.
 Stk. 4. Såfremt der kun er én kvalificeret budgiver, vil rettigheden blive tilbudt denne budgiver til den af Fiskeristyrelsen fastsatte mindstepris for auktionen, jf. § 8, stk. 1.
Stk. 5. I tilfælde af, at den vindende budgiver ikke betaler inden for den af Fiskeristyrelsen fastsatte tidsfrist, tilfalder fangstrettigheden budgiveren af det næsthøjeste bud.
Tildeling af fangstrettigheden til budgiveren af næsthøjeste bud følger vilkårene i stk. 2-3. Såfremt denne budgiver ikke accepterer dette tilbud, kan den pågældende fangstrettighed blive udbudt på auktion på ny.
 § 8. Fiskeristyrelsen fastsætter en mindstepris for fangstrettigheden, som offentliggøres ved auktionens start.
 § 9. Auktionens resultat offentliggøres på Fiskeristyrelsens hjemmeside senest 5 hverdage efter auktionens afslutning.
Sanktioner § 10. Hvis den vindende budgiver ikke betaler beløbet inden indbetalingsfristen jf. § 7, stk. 5, kan Fiskeristyrelsen udelukke budgiverens deltagelse i auktioner af fangstrettigheder for en periode op til 5 år.
Ikrafttræden § 11. Bekendtgørelsen træder i kraft den 1. juli 2022.
