Offererstatningslovens § 10  plejepersonales mv. tilskadekomst i arbejdstiden, manglende anmeldelse, nævnets j.nr. 15-520-07852 Skadevolder var en beboer på et botilbud, hvor ansøger arbejdede.
Skadevolder kastede i vrede en rulleskøjte og et strygebræt efter ansøger.
Rulleskøjten ramte ansøger på knæet, og strygebrættet ramte ansøger i hovedet.
Forholdet blev ikke politianmeldt.
I første omgang skrev arbejdsgiver til nævnet, at forholdet ikke var anmeldt, fordi det blev vurderet, at der ikke var nogen pædagogiske gevinst ved en politianmeldelse.
Det blev endvidere vurderet, at en politianmeldelse kunne forværre skadevolders situation.
Nævnet valgte at anmode om en supplerende redegørelse fra arbejdsgiver for at få præciseret årsagen til den manglende politianmeldelse.
Arbejdsgiver oplyste herefter, at der var konkrete og behandlingsmæssige hensyn til skadevolder, som ikke tålte hverken stress eller afvigelser fra den sædvanlige gænge, uden at det afstedkom yderligere udadreagerende adfærd, og det blev vurderet, at en politianmeldelse ville øge presset på skadevolder.
 Nævnet fandt, at der var grundlag for at dispensere fra anmeldelseskravet i offererstatningslovens § 10, stk. 1, og tog de ansøgte krav under behandling.
