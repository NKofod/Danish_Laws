Forbud mod rygning i fælles opholdsrum på et bo - og behandlingstilbud Arbejdsmiljøklagenævnet har på møde den 27. april 2010 behandlet Xs klage over Arbejdstilsynets afgørelse af 9. juni 2009 over påbud om straks at sikre, at der ikke ryges indendørs.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at X straks skal sikre, at der ikke ryges indendørs på arbejdspladsen.
 Arbejdsmiljøklagenævnet fastholder således Arbejdstilsynets afgørelse af 9. juni 2009.
B E G R U N D E L S E X er et bo- og behandlingstilbud for psykisk syge mennesker, der er misbrugere.
En stor del af behandlingen, dvs. en stor del af medarbejdernes arbejdstid, foregår i det eneste fælles opholdsrum.
Der er 10 beboere og ca. 17 ansatte på X.
Opholdsrummet har en central placering på X, og er indrettet med sofaer og fjernsyn i den ene ende og spiseborde i den anden ende.
Der er åbent ud til tilstødende gangarealer, der er ingen dør i åbningen.
Der er rumventilation i opholdsrummet.
 Der var under Arbejdstilsynets besøg røg i luften og en tydelig lugt af cigaretrøg.
Beboere og personale spiser i det fælles opholdsrum, hvor der ryges.
Der må dog ikke ryges 1 time inden og 1 time efter et måltid.
Arbejdsmiljøklagenævnet finder, at X er en arbejdsplads med ansatte og som følge deraf omfattet af reglerne i lov om røgfri miljøer.
Det er derfor ikke tilladt at ryge i X lokaliteter, medmindre det er besluttet, at det er tilladt at ryge i arbejdslokaliteter, der alene tjener som arbejdsplads for én person ad gangen, eller det er besluttet at indrette rygerum og rygekabiner, hvor rygning kan finde sted.
 For så vidt angår særlige arbejdspladser fremgår det af § 13 i lov om røgfri miljøer, at det kan besluttes, at rygning er tilladt i væresteder, varmestuer og lignende tilbud til socialt udsatte, hvor der kun er ét opholdsrum for brugerne.
 Arbejdsmiljøklagenævnet finder ikke, at X er omfattet af undtagelsen i § 13, da der, ifølge det oplyste, findes mere end ét rum, hvor brugerne kan opholde sig.
 For så vidt angår særlige arbejdspladser fremgår det blandt andet af § 11, at på botilbud og lignende institutioner kan den enkelte beboer beslutte, om der må ryges i det værelse eller den bolig, der tjener som den pågældendes private hjem.
 Arbejdsmiljøklagenævnet finder, at botilbuddet er omfattet af bestemmelsen i § 11, da det er et botilbud, hvor den enkelte har et værelse.
 Arbejdsmiljøklagenævnet vurderer ikke, at det har betydning for afgørelsens gyldighed, at denne hjemmel ikke er medtaget i Arbejdstilsynet afgørelse, idet § 6 er tilstrækkelig hjemmel for påbuddet.
 Arbejdsmiljøklagenævnet finder dog, at afgørelsen tillige skal henvise til § 11, da der er en sammenhæng mellem reglerne om særlige arbejdspladser i § 11 og det givne påbud.
 Med hensyn til klagers bemærkning om dispensation fra et forbud mod rygning i fælleslokalet, bemærkes, at der ikke er mulighed for at dispensere fra loven.
Den angivne undtagelse i lovens § 13 om væresteder med et rum, er rettet mod væresteder, hvor der ikke er andre rum at opholde sig i, som fx beboelse.
At stedet alene har ét fællesrum, kan således ikke bevirke, at stedet kan omfattes af denne bestemmelse, da der er andre rum.
R E G L E R Arbejdsmiljøklagenævnet henviser til:
  Om rygning:
§ 4, § 6, § 11, § 23 og § 24, i lov nr. 512 af 6. juni 2007 om røgfri miljøer  Om Arbejdstilsynets kompetence til at give påbud:
 § 79 a, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 af 6. juni 2007 om røgfri miljøer.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet samt Xs brev af 29. juli 2009.
På klagenævnets vegne Fuldmægtig Kopi til  Arbejdstilsynet, Tilsynscenter -, Postboks 1228, 0900 København C J.nr.
 X, , Att.: de ansatte Afgørelsens retlige grundlag kan læses på de følgende sider.
Regler Lov nr. 512 af 6. juni 2007 om røgfri miljøer Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 3 Arbejdspladser, institutioner, skoler m.v.
Indendørs arbejdspladser § 6. Det er ikke tilladt at ryge indendørs på arbejdspladser, jf. § 4.
 Stk. 2. Det kan besluttes, at det er tilladt at ryge i arbejdslokaliteter, der alene tjener som arbejdsplads for én person ad gangen.
 Stk. 3. Det kan besluttes at indrette rygerum og rygekabiner, hvor rygning kan finde sted.
Særlige arbejdspladser § 11. På plejehjem, døgninstitutioner, botilbud og lignende institutioner kan den enkelte beboer beslutte, om der må ryges i det værelse eller den bolig, der tjener som den pågældendes private hjem.
 Stk. 2. Det kan pålægges beboere ikke at ryge i værelset eller boligen i det tidsrum, hvor personalet opholder sig der.
 .
 § 13. I væresteder, varmestuer og lignende tilbud til socialt udsatte, hvor der kun er ét opholdsrum for brugerne, kan det besluttes, at rygning er tilladt.
 ....
Kapitel 6 Tilsynsbestemmelser § 23. Arbejdsgiveren, indehaveren, restauratøren, bestyreren og forpagteren skal sørge for, at rygning kun sker i overensstemmelse med reglerne i denne lov.
 § 24. Tilsynet med overholdelsen af denne lov og de regler, der udstedes i medfør af denne lov, varetages af Arbejdstilsynet, jf. § 79 a i lov om arbejdsmiljø, Søfartsstyrelsen, jf. § 20 a i lov om sikkerhed til søs, og transport- og energiministeren, jf. § 150 f i lov om luftfart og § 66 a i offshoresikkerhedsloven.
Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 512 af 6. juni 2007 om røgfri miljøer § 79a.
Arbejdstilsynet fører som led i tilsynsvirksomheden efter denne lov tilsyn med overholdelsen af lovgivningen om røgfri miljøer.
Arbejdstilsynet kan, eventuelt på nærmere angivne vilkår, påbyde, at forhold, der strider mod lovgivningen om røgfri miljøer, bringes i orden straks eller inden en nærmere angivet frist.
 .
