Skriftlig fremsættelse (4. oktober  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til lov om ændring af patentloven og  

 varemærkeloven.
(Lovforslag nr.
L 14).
Formålet med lovforslaget er at ændre den  

 eksisterende adgang til administrativ omprøvning af patenter og  

 varemærker for at undgå parallel behandling af sager om disse  

 rettigheder ved domstolene og Patent- og Varemærkestyrelsen.
Desuden  

 indeholder lovforslaget ændringer i reglerne om bopælspligt i  

 Danmark for fuldmægtige, som repræsenterer udenlandske  

 ansøgere og rettighedshavere af patenter og varemærker.  

 Derudover indeholder lovforslaget nogle ændringer, som konsekvens af  

 lov nr. 432 af 31. maj 2000 om fuldbyrdelse af straf m.v.
De gældende regler om administrativ  

 omprøvning har i praksis vist sig ikke altid at fungere  

 tilfredsstillende.
Ved administrativ omprøvning af et patent kan  

 tredjemand eller indehaveren af patentet anmode Patent- og  

 Varemærkestyrelsen om at undersøge patentet på ny efter  

 dets udstedelse.
Administrativ omprøvning kan begæres i hele  

 patentets gyldighedstid.
Begæring om administrativ omprøvning anvendes  

 i nogen tilfælde i taktisk øjemed i forbindelse med en  

 forestående eller aktuel retssag.
Formålet kan være for  

 såvel indehaveren af patentet som tredjemand at forhale sagen og dermed  

 genere modparten.
Hertil kommer, at indehaveren af et patent i dag har  

 mulighed for at anmode om administrativ omprøvning under en verserende  

 retssag uden at skulle underrette retten eller modparten om anmodningen.
Det  

 vil sige, at der i en række tilfælde kan opstå parallel  

 behandling ved domstolene og Patent- og Varemærkestyrelsen  

 vedrørende samme patent med unødige forsinkelser og  

 omkostninger for parterne til følge.
Ifølge lovforslaget fjernes adgangen til at anmode  

 om administrativ omprøvning under en verserende retssag.
I de  

 tilfælde, hvor der anlægges retssag efter, at der er anmodet om  

 administrativ omprøvning, skal anmodningen stilles i bero med henblik  

 på domstolenes endelige afgørelse af sagen.
Er det patenthaveren  

 selv, der har anmodet om administrativ omprøvning, skal Patent- og  

 Varemærkestyrelsen dog færdigbehandle denne anmodning, selv om  

 der efterfølgende er anlagt sag ved domstolene.
Grunden til denne forskel mellem tredjemand og patenthaver  

 er, at en patenthaver ved sin anmodning om administrativ omprøvning  

 har mulighed for at begrænse sit patent, således at dette ikke  

 krænker tredjemands rettigheder.
Dette kan afværge retssagen  

 mellem de to parter.
Hertil kommer, at en anmodning på foranledning af  

 patenthaver ikke vil kræve høring af andre parter, hvorfor sagen  

 vil kunne afsluttes hurtigt i Patent- og Varemærkestyrelsen, i  

 modsætning til hvis tredjemand anmoder om administrativ  

 omprøvning.
Her skal der indhentes udtalelser fra patenthaveren,  

 hvorved sagen kan få et langvarigt forløb med gentagne  

 udtalelser fra de involverede parter.
Dette medfører reelt en parallel  

 sagsbehandling ved domstolene og i Patent- og Varemærkestyrelsen, som  

 ikke er hensigtsmæssig.
 Da de samme problemstillinger kan forekomme i forbindelse  

 med konflikter vedrørende varemærker, er de tilsvarende  

 ændringer indeholdt i lovforslaget for så vidt angår  

 varemærkeloven.
Baggrunden for ændringerne i reglerne om  

 bopælskrav for fuldmægtige er en henvendelse fra  

 Europa-Kommissionen, som har indledt traktatkrænkelsesprocedure mod  

 Danmark med krav om ændring af bopælsreglerne i den danske  

 patentlov.
Ifølge patentlovens § 12 skal en ansøger, der ikke  

 har bopæl i Danmark, have en herboende fuldmægtig til at  

 repræsentere sig i alt vedrørende ansøgningen.
Kravet om  

 en herboende fuldmægtig strider efter Kommissionens opfattelse mod  

 EU-reglerne om fri etableringsret og fri udveksling af tjenesteydelser.
Der  

 gælder de tilsvarende regler i varemærkeloven.
Med lovforslaget  

 vil patentlovens og varemærkelovens regler blive ændret,  

 således at de kommer i overensstemmelse med EU-retten.
Ifølge lovforslaget kan Patent- og  

 Varemærkestyrelsen opfordre en ansøger eller indehaver af et  

 patent eller et registreret varemærke til at udpege en  

 fuldmægtig, hvis der er behov for det af hensyn til varetagelsen af  

 ansøgerens eller indehaverens interesser.
Fuldmægtigen skal have  

 bopæl inden for det Europæiske Økonomiske  

 Samarbejdsområde (EØS).
Det danske sprog vil som altovervejende hovedregel fortsat  

 være arbejdssproget hos de danske myndigheder ved behandlingen af disse  

 sager.
Det er forventningen, at udenlandske ansøgere og  

 rettighedshavere af egen drift fortsat vil vælge danske patentagenter  

 og advokater som fuldmægtige for derigennem at varetage deres  

 interesser.
 Med disse bemærkninger, og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
