Bygge- og Boligstyrelsen afgjort, at tilbagebetalingskrav bortfaldt,  

 uanset at boligstøttemodtageren ikke kunne anses at have opfyldt sin  

 oplysningspligt, idet kommunen i forbindelse med boligstøttemodtagerens  

 fraflytning fra kommunen blev anset at have afgivet begunstigende  

 forvaltningsakt.
Ved støttemodtagerens fraflytning fra kommunen havde  

 kommunen over for støttemodtageren rejst tilbagebetalingskrav uden forbehold  

 for en senere regulering, hvilket forhold blev anset at have givet  

 støttemodtageren en berettiget forventning om ikke senere at blive mødt med  

 et sådant krav.
 »Vedr.: Tilbagebetaling af boligstøtte for 1988.
 Boligstyrelsen har modtaget Deres klage af 25. oktober 1990 over afgørelse  

 af 8. oktober 1990 fra Amtsankenævnet i Vejle Amt vedrørende tilbagebetaling  

 for 1988 af boligstøtte.
 Klagen vedrører tilbagebetaling af boligstøtte ydet i 1988.
 Det fremgår af sagen, at Deres klient har modtaget boligstøtte til  

 lejemålet indtil oktober 1989, hvor hun fraflyttede Gedved Kommune.
 Videre fremgår, at kommunen i forbindelse med Deres klients fraflytning  

 ved skrivelse af 25. oktober 1989 meddelte følgende:
»Da du er fraflyttet adressen skal det herved meddeles, at din  

 restance på boligstøtte udgør 4.515 kr., hvilket beløb skal tilbagebetales  

 til Gedved Kommune.
Restancen er opgjort pr. 31. oktober 1989 således:
 Gl. mellemværende på restance 4.181 kr.
 Restance 9.-31. oktober 1989 334 kr.
Ny restance pr. 31. oktober 1989, i alt 4.515 kr.« Efterfølgende har kommunen ved skrivelse af 23. maj 1990 rejst krav om  

 tilbagebetaling af for meget udbetalt boligstøtte, 10.872 kr., vedrørende  

 1988.
 Baggrunden for kravet er, at Deres klients husstandsindkomst for 1988 er  

 steget væsentligt fra 119.000 kr., som lagt til grund ved  

 boligstøtteberegningen, til 204.000 kr.
 Deres klient har på grundlag af en husstandsindkomst på 204.000 kr. alene  

 været berettiget til 1.487 kr. i boligstøtte i 1988, og kommunen har herefter  

 krævet tilbagebetaling af den udbetalte boligstøtte herudover med 12.339 kr.  

 - 1.467 kr. = 10.872 kr.
 På baggrund af Deres klage herover har Amtsankenævnet for Vejle Amt  

 stadfæstet kommunens afgørelse, idet nævnet har udtalt, at Gedved Kommune i  

 forbindelse med skrivelsen af 25. oktober 1989 burde have taget forbehold for  

 boligstøtte for 1988 og 1989, der ikke var endeligt afgjort, men at dette  

 ikke kan indebære, at kommunens krav på tilbagebetaling af det meste af  

 boligstøtten for 1988 skal bortfalde.
 Deres klient har i sin klage og supplerende skrivelse af 8. september 1990  

 anført, at hun ikke har kommentarer til den opgjorte husstandsindkomst og  

 boligstøtteberegning, men at kommunen i skrivelse af oktober 1989 har opgjort  

 restancen pr. 31. oktober 1989 endeligt til 4.515 kr., hvorfor hun ikke kan  

 godkende det herefter rejste krav om tilbagebetaling af boligstøtte ydet i  

 1988.
 Kommunen har i skrivelse af 15. august 1990 til amtsankenævnet anført:
»I forbindelse med, at N.N. fraflyttede Gedved Kommune den 8. oktober  

 1989, blev hendes boligstøtterestance opgjort pr. 31. oktober 1989. Gammel  

 restance vedrørende tidligere år på 4.181 kr. + restance for perioden 9. -  

 31. oktober 1989 på 334 kr., i alt 4.515 kr.
Grunden til, at det var pr. 31.  

 oktober 1989, restancen blev opgjort, var, at der på det tidspunkt, hvor  

 Gedved Kommune erfarede, at N.N. var fraflyttet, var udbetalt boligstøtte for  

 oktober måned 1989.
 På dette tidspunkt var der ikke foretaget efterregulering for 1988. Denne  

 er først foretaget i maj 1990. Opgørelse af restance for 1988 fremgår af brev  

 til pågældende af 25. maj 1990.
Det kan nævnes, at der endnu ikke er foretaget efterregulering for 1989,  

 hvorfor det endnu ikke kan siges på nuværende tidspunkt, om der vil opstå  

 endnu en restance for året 1989.« Ved klage af 25. oktober 1990 over amtsankenævnets afgørelse har De  

 anført, at sagen er af principiel karakter, da det efter Deres opfattelse  

 ikke primært er et spørgsmål om anvendelse af boligstøttelovens § 41, stk. 2,  

 jf. § 7, stk. 7, men derimod, at opgørelsen af 25. oktober 1989 intet  

 forbehold indeholder med eventuelle senere tilbagesøgning, og at skrivelsen  

 har karakter af en endelig afgørelse.
Deres klient har derfor en berettiget  

 forventning om, at hendes mellemværende med Gedved Kommune nu er endeligt  

 afgjort.
 Videre anfører De, at det er et almindeligt kendt princip i den offentlige  

 forvaltning, at begunstigende forvaltningsakter ikke vilkårligt kan  

 tilbagekaldes.
 Set i forhold til brev af 23. maj 1990 må opgørelsen i brevet af 25.  

 oktober 1989 efter Deres opfattelse ses som en begunstigende forvaltningsakt.  

 Når ydermere henses til opgørelsens endelige karakter, finder De, at  

 kommunens rejsning af yderligere krav vil stride mod god forvaltningsskik.
 Endelig anfører De, at kommunen således må være nærmest til at bære  

 risikoen for, at der ikke er taget forbehold om yderligere  

 tilbagebetalingskrav.
 Amtsankenævnet har på baggrund af Deres klage til Bygge- og Boligstyrelsen  

 fastholdt sin afgørelse.
Bygge- og Boligstyrelsen skal på den baggrund meddele, at det fremgår af §  

 63 i lov om individuel boligstøtte, at amtsankenævnets afgørelser ikke kan  

 indbringes for anden administrativ myndighed.
Boligministeren kan dog optage  

 en sag til behandling, når det skønnes, at sagen er af principiel betydning.
 Efter lovens § 38, stk. 3, gælder, at en ansøger skal give  

 kommunalbestyrelsen oplysning om alle forhold, der kan medføre nedsættelse  

 eller bortfald af boligstøtten.
Af § 41 følger videre, at såfremt den faktiske husstandsindkomst  

 overstiger den forventede indkomst, opgjort efter lovens § 7, stk. 7, der er  

 lagt til grund for boligstøtteberegningen, med mindst 10.000 kr., skal  

 ansøgeren tilbagebetale den for meget modtagne boligstøtte.
Tilbagebetaling  

 skal dog ikke ske, såfremt ansøgeren godtgør, at han har givet  

 kommunalbestyrelsen meddelelse om indkomstændringer ud over den anførte  

 grænse.
 Bygge- og Boligstyrelsen har fundet grundlag for at behandle Deres klage.
 Styrelsen er på baggrund af ovenstående enig i, at Deres klient ikke har  

 opfyldt sin oplysningspligt efter boligstøttelovens § 38, stk. 3, og at der  

 derfor som udgangspunkt skal ske tilbagebetaling, jf. § 41, stk. 2 og 3.
 Styrelsen finder imidlertid, at et sådant tilbagebetalingskrav kan  

 bortfalde i tilfælde, hvor kommunen efterfølgende har givet afkald på kravet  

 eller afgivet en lignende begunstigende forvaltningsakt, der har givet  

 støttemodtageren en berettiget forventning om ikke senere at blive mødt med  

 et sådant krav.
 Bygge- og Boligstyrelsen er af den opfattelse, at kommunens skrivelse af  

 25. oktober 1989 må opfattes som en sådan begunstigende forvaltningsakt.
 Styrelsen har herved lagt vægt på denne skrivelses endelige karakter,  

 herunder navnlig, at der ikke i skrivelsen er taget forbehold for senere  

 regulering.
