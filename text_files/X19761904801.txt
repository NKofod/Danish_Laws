 En kommune kan ikke fastsætte generelle regler om, at børn af  

 arbejdsløse forældre ikke kan optages i eller skal udmeldes af daginstitution  

 eller dagpleje.
 MEDDELELSE OM AFGØRELSEN:
 Socialministeriet er blevet spurgt, om en kommune kan fastsætte særlige  

 betingelser for børns ophold i daginstitutioner, når forældrene er  

 arbejdsløse.
 Ministeriet har i den anledning udtalt, at det ikke er i overensstemmelse  

 med pricipperne bag bistandslovens afsnit om dagpleje og daginstitutioner med  

 tilhørende cirkulærebestemmelser, hvis en kommune fastsætter generelle  

 regler, om at børn af arbejdsløse forældre ikke kan optages i eller skal  

 udmeldes af dagplejen eller af daginstitutionen.
 I socialministeriets cirkulære af 29. marts 1976 om institutioner under  

 kommunen og om visse særlige plejehjem er det i punkt 43 bestemt, at børn,  

 der er optaget i daginstitution, ikke kan opsiges uden tvingende grunde.  

 Skulle opsigelse i enkelte tilfælde komme på tale, er det endvidere bestemt,  

 at opsigelsen bør ske med 6 måneders varsel.
 Ministeriet har i sit svar tilføjet, at den omstændighed, at udmeldelsen  

 skulle komme fra forældrene, intet ændrer i overstående, hvis udmeldelsen i  

 realiteten sker efter pålæg fra det sociale udvalg.
 Af socialministeriets cirkulære af 3. november 1975 om kontanthjælp efter  

 bistandsloven, punkt 14, fremgår det endvidere, at der som en fast udgift kan  

 ydes hjælp til børnepasning, samt at det ikke bør kræves, at børn udmeldes af  

 daginstitutioner eller lignende, fordi de i en kortere tid, medens der ydes  

 hjælp, kan passes af forældrene.
 Hertil har ministeriet i svaret føjet, at forældrenes muligheder for at  

 passe barnet som udgangspunkt betragtes som kortvarige, når de står til  

 rådighed for arbejdsmarkedet.
Endelig er det fremhævet, at der principielt må anvendes samme  

 opsigelsesvarsel, hvad enten der er tale om en plads i en daginstitution  

 eller i formidlet dagpleje.
Opsigelse bør have undtagelsens karakter og bør  

 først ske efter en nøje vurdering af forholdene i hvert enkelt tilfælde.
Det  

 bør herunder haves for øje, at det er af betydning for barnets udvikling, at  

 det ikke for ofte skal skifte miljø.
