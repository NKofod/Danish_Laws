Fremsat den 25. februar 2009 af kulturministeren (Carina Christensen) Forslag til Lov om ændring af lov om Kunstrådet og lov om Statens Kunstfond (Regler om repræsentantskaber m.v.) § 1 I lov nr. 230 af 2. april 2003 om Kunstrådet, som ændret ved §6 i lov nr. 563 af 24. juni 2005, foretages følgende ændringer:
 1. Lovens titel affattes således:
»Lov om Statens Kunstråd« 2. Overalt i loven ændres »Kunstrådet« til: »Statens Kunstråd« og »Kunstrådets« til: »Statens Kunstråds«.
 3. I § 2, stk. 1, ændres »teater« til: »scenekunst«.
 4. I § 6, stk. 1, ændres »et fagudvalg for teater« til: »et fagudvalg for scenekunst«.
 5. § 6, stk. 3, affattes således:
»Stk. 3. Kulturministeren udpeger 2 medlemmer til hvert fagudvalg.
Repræsentantskabet, jf. kapitel 3, udpeger 3 medlemmer til hvert fagudvalg.
For så vidt angår fagudvalget for musik, udpeger kulturministeren dog 3 medlemmer, og repræsentantskabet udpeger 4 medlemmer.
Ved nedsættelse af et udvalg for dansk billedkunst i udlandet udpeger ministeren 2 medlemmer, og repræsentantskabet udpeger 3 medlemmer.
Kulturministeren udpeger tillige formanden for hvert fagudvalg blandt medlemmerne.
Hvis et udvalg for dansk billedkunst i udlandet nedsættes, udpeger kulturministeren en fælles formand for fagudvalget for billedkunst og udvalget for dansk billedkunst i udlandet.« 6. § 6, stk. 6, affattes således:
»Stk. 6. Medlemmer af Statens Kunstråd, Statens Kunstråds fagudvalg samt udvalget for dansk billedkunst i udlandet kan i 3 år efter beskikkelsesperiodens udløb ikke beskikkes til et andet af de nævnte organer.
Medlemmer af Statens Kunstfonds udvalg kan ligeledes ikke i 3 år efter beskikkelsesperiodens udløb beskikkes til Statens Kunstråd og dets udvalg.
Medlemmer af Statens Kunstråd og Statens Kunstråds udvalg kan ikke samtidig være medlem af andre af Statens Kunstråds organer eller Statens Kunstfonds organer, medmindre andet følger af denne lov.
Samtidigt medlemskab af Statens Kunstråds og Statens Kunstfonds repræsentantskaber er muligt, og medlemmer udpeget af Folketingets partier til repræsentantskabet for Statens Kunstråd, jf. § 10, skal samtidig være medlem af repræsentantskabet for Statens Kunstfond.« 7. § 8, stk. 1, affattes således:
»Der nedsættes et repræsentantskab, der har til opgave at udpege medlemmer til Statens Kunstråd, til dets fagudvalg og et udvalg for dansk billedkunst i udlandet, såfremt et sådant nedsættes, jf. § 6.« 8. § 8, stk. 2, affattes således:
»Stk. 2. Repræsentantskabet skal følge Statens Kunstråds virksomhed.
Statens Kunstråds regnskab og beretning forelægges repræsentantskabet til bemærkninger, inden det af Statens Kunstråd forelægges kulturministeren.« 9. § 8, stk. 3, affattes således:
»Stk. 3. Repræsentantskabet arrangerer i samarbejde med Statens Kunstfonds repræsentantskab et årligt seminar om kunstens rolle i samfundet.« 10. § 9, stk. 1, affattes således:
»Medlemmer af repræsentantskabet beskikkes for 4 år.
Genbeskikkelse kan finde sted en gang.
Afgår et medlem inden udløbet af sin beskikkelsesperiode, foretages nybeskikkelse kun for den resterende del af perioden.« 11. § 11, stk. 3, ophæves.
§ 2 I lov om Statens Kunstfond, jf. lovbekendtgørelse nr. 1002 af 29. november 2003, som ændret ved § 7 i lov nr. 563 af 24. juni 2005, foretages følgende ændringer:
 1. Overalt i loven ændres »Kunstrådet« til: »Statens Kunstråd« og »Kunstrådets« til: »Statens Kunstråds«.
 2. I § 1, stk. 2, ændres »teaterkunsten« til: »scenekunsten«.
 3. I § 4, stk. 1, ændres »udvalg for film- og teaterkunsten« til: »udvalg for film- og scenekunsten«.
 4. § 5, stk. 2, affattes således:
»Stk. 2. Medlemmerne af repræsentantskabet beskikkes for et tidsrum af 4 år.
Genbeskikkelse kan finde sted en gang.
Afgår et medlem inden udløbet af sin beskikkelsesperiode, foretages nybeskikkelse kun for den resterende del af perioden.
Medlemmer af Statens Kunstfonds udvalg kan ikke samtidig være medlem af andre af Statens Kunstfonds organer eller af Statens Kunstråd og dets organer, medmindre andet følger af denne lov.
Medlemmer af udvalg efter § 4 kan ikke i 3 år efter beskikkelsesperiodens udløb beskikkes til Statens Kunstråd og dets udvalg.
For medlemmer af udvalg efter § 4 gælder endvidere, at medlemmerne i 3 år efter beskikkelsesperiodens ophør ikke kan beskikkes til et andet udvalg efter § 4. Medlemmer af Statens Kunstråd og dets udvalg kan ligeledes ikke i 3 år efter beskikkelsesperiodens udløb beskikkes til Statens Kunstfonds udvalg, jf. § 4. Samtidigt medlemskab af Statens Kunstfonds og Statens Kunstråds repræsentantskaber er muligt, og medlemmer udpeget af Folketingets partier skal samtidig være medlem af repræsentantskabet for Statens Kunstråd.
Medlemmer udpeget af de partier, der er opstillingsberettiget til og repræsenteret i Folketinget og af KL (Kommunernes Landsforening), skal være folkevalgte politikere.« 5. § 5, stk. 4, affattes således:
»Stk. 4. Repræsentantskabet arrangerer i samarbejde med Statens Kunstråds repræsentantskab et årligt seminar om kunstens rolle i samfundet.« § 3 Stk. 1. Loven træder i kraft den 1. juli 2009.
 Stk. 2. Formanden for Statens Kunstråds billedkunstudvalg og for et udvalg for dansk billedkunst i udlandet udpeges pr. 1. april 2011, jf. § 1, nr. 5.
Bemærkninger til lovforslaget Almindelige bemærkninger 1. Indledning Det følger af § 14 i lov nr. 230 af 2. april 2003 om Kunstrådet, at loven skal tages op til revision i folketingssamlingen 2008/2009. Derfor iværksatte Kulturministeriet i efteråret 2007 en uvildig undersøgelse af, hvordan den eksisterende kunststøttestruktur fungerer.
Det var konsulentfirmaet Pluss Leadership, der gennemførte undersøgelsen, som involverede interviews med tidligere og nuværende medlemmer af Kunstrådet, ansatte, samarbejdspartnere og brugere.
Undersøgelsen konkluderede, at støttestrukturen overordnet set er velfungerende.
Den tostrengede kunststøttestruktur fungerer  med kun få og små overlap.
Kunstrådets sammensætning vurderedes også som hensigtsmæssig, ligesom den generelle arbejdsdeling og relation mellem Kunstråd og fagudvalg.
Undersøgelsen pegede også på forbedringspotentialer.
Hvad angår strukturen, pegedes der i rapporten på, at repræsentantskabets funktion som rent udpegningsorgan kunne præciseres, eller evt. kunne de to repræsentantskaber slås sammen.
Rapporten pegede også på, at fagudvalget for billedkunst og et udvalg for dansk billedkunst i udlandet, såfremt et sådant nedsættes, med fordel kunne samorganiseres.
Som et led i forberedelsen til dette lovforslag fremlagde kulturministeren i efteråret et oplæg til mindre ændringer i lov om Kunstrådet og lov om Statens Kunstfond.
Oplægget blev forhandlet med Folketingets partier, og resultatet af disse forhandlinger blev en politisk aftale med alle Folketingets partier.
Aftalen peger på, at repræsentantskabets opgave som udpegende organ skal tydeliggøres.
Repræsentantskabet har i dag to hovedfunktioner: Det skal dels udpege medlemmer til Statens Kunstråd og dets udvalg, dels følge Statens Kunstråds virksomhed.
En tydeliggørelse af den udpegende funktion indebærer således en nedtoning af den del af Kunstrådets repræsentantskabs funktion, der består i at følge virksomheden.
Den politiske aftale peger imidlertid også på en tredje funktion, nemlig en såkaldt debatskabende funktion, som repræsentantskabet i dag alene har i kraft af det fælles møde, som repræsentantskabet ifølge den nuværende lovgivning skal afholde en gang om året med repræsentantskabet for Statens Kunstfond.
Ifølge den politiske aftale om revision af kunstrådsloven udvides dette årlige møde mellem de to repræsentantskaber til et seminar for kunstmiljøet bredt om forskellige aspekter af spørgsmålet om kunstens rolle i samfundet.
Samtidig fastholdes det dog, at Statens Kunstråds repræsentantskabs funktion primært er at udpege medlemmer til rådet.
Aftalen indebærer endvidere, at karensreglerne, for så vidt angår begge repræsentantskaber, afskaffes.
Parterne er desuden enige om, at Statens Kunstråds repræsentantskab gives en mulighed for, i en periode på to år, at forbedre fremmødeprocent og vise betydningen af det årlige seminar om kunstens rolle i samfundet.
 Parterne er endvidere enige om, at de to år, repræsentantskabet får til at forbedre sin fremmødeprocent, også bruges til at observere, om det fortsat er en god ide, at de medlemmer af repræsentantskabet, der udpeges af partierne, nødvendigvis skal være folkevalgte politikere.
Den nuværende parallelitet mellem Kunstrådets repræsentantskab og Statens Kunstfonds repræsentantskab vedrørende karensregler tilstræbes opretholdt.
Det betyder, at lov om Statens Kunstfond ændres, dog kun for så vidt angår repræsentantskabet.
 Aftalen indebærer desuden, at der for Kunstrådets to udvalg på billedkunstområdet  såfremt et udvalg for dansk billedkunst i udlandet nedsættes  fra næste kunstrådsperiode udpeges en fælles formand, og endelig at Kunstrådets navn ændres til »Statens Kunstråd«.
2. Gældende ret I 2003 gennemførtes med lov nr. 230 af 2. april 2003 om Kunstrådet en større reform af kunststøttesystemet.
Før reformen var der 9 selvstændige råd, sekretariater og selvejende institutioner, der varetog støtten til de forskellige kunstgenrer eller forestod international kulturudveksling eller fremstød på kunstområderne.
Med reformen blev disse 9 institutioner og råd slået sammen under Kunstrådet og Kunststyrelsen.
Kunststøttestrukturen blev således tostrenget, idet Statens Kunstfond blev opretholdt.
Statens Kunstfond forestår primært støtte til enkeltpersoner, f.eks. arbejdslegater og livsvarige ydelser, mens Kunstrådet varetager støtten til formidling og produktion forestået af projekter og institutioner.
Både Statens Kunstfond og Kunstrådet sekretariatsbetjenes af Kunststyrelsen.
Kunstrådet er i dag organiseret således, at der er et overordnet organ  Kunstrådet  og 4 fagudvalg for henholdsvis litteratur, teater, billedkunst og musik.
Derudover har ministeren ifølge lovgivningen mulighed for at oprette et udvalg for dansk billedkunst i udlandet.
Det har ministeren hidtil gjort.
 Statens Kunstfond er organiseret med en bestyrelse og 8 tremandsudvalg for hhv. billedkunstnerisk udsmykning, legater og indkøb på billedkunstområdet, litteratur, film og teater, klassisk tonekunst, rytmisk tonekunst, kunsthåndværk og design og arkitektur.
Såvel Statens Kunstfond som Kunstrådet har et repræsentantskab bestående af repræsentanter for kunstnerorganisationer mv.
Repræsentantskabernes primære opgave er at udpege medlemmer til råd og fond og deres respektive udvalg.
For fondens vedkommende udpeger repræsentantskabet 2 af 3 medlemmer af udvalgene.
Kulturministeren udpeger formændene for udvalgene.
For Kunstrådets vedkommende udpeger repræsentantskabet 3 af 5 medlemmer (for musikudvalget dog 4 af 7 medlemmer). Kulturministeren udpeger de resterende, herunder formændene.
Selve Kunstrådet består af en formand udpeget af ministeren, formændene for de fire faste udvalg og 5 medlemmer udpeget af Kunstrådets repræsentantskab.
Repræsentantskabernes rolle består ifølge loven af to opgaver: Dels udpeger de medlemmer til henholdsvis råd og fond og respektive udvalg, dels følger repræsentantskaberne henholdsvis Kunstrådets og Statens Kunstfonds virksomhed.
Repræsentantskabet for Statens Kunstfond har yderligere den opgave at afgive indstilling til kulturministeren om de ydelser, der tillægges kunstnere for livstid  også kendt som de livsvarige ydelser  som optages på finansloven årligt.
Det gælder for alle udvalg under Kunstfond og Kunstråd, at medlemmer kun kan sidde i én periode.
Herefter har man 3 års karensperiode, hvor man ikke kan sidde i noget andet organ under Kunstråd eller Kunstfond.
3. Forslagets indhold Det foreslås, at Kunstrådets navn ændres til »Statens Kunstråd«.
 Det foreslås, at den nye lovgivning kommer til at indeholde bestemmelse om, at der ved skiftet til næstkommende Kunstråd, om tre år, udpeges én fælles formand til Kunstrådets to udvalg på billedkunstområdet.
 Desuden foreslås det, at den nye lovgivning afskaffer karensreglerne for repræsentantskabet i Statens Kunstråd såvel som i Statens Kunstfond.
 Det foreslås også, at den nye lovgivning tydeliggør, at Statens Kunstråds repræsentantskabs primære opgave er at være udpegende organ.
 Ydermere foreslås det, at repræsentantskaberne for henholdsvis Statens Kunstråd og Statens Kunstfond i fællesskab får ansvaret for et årligt seminar for kunstmiljøet bredt om kunstens rolle i samfundet.
Som lovgivningen for Kunstrådet og Statens Kunstfond er udformet i dag, er det tydeligt, at der er en parallelitet lovene imellem.
For så vidt angår karensbestemmelser for repræsentantskaberne, foreslås det, at der i den nye lovændring lægges vægt på, at parallelitet lovene imellem bibeholdes.
4. Lovforslagets økonomiske og administrative konsekvenser for stat, regioner og kommuner Forslaget skønnes ikke at have økonomiske og administrative konsekvenser for stat, regioner og kommuner.
5. De økonomiske og administrative konsekvenser for erhvervslivet Lovforslaget skønnes ikke have økonomiske og administrative konsekvenser for erhvervslivet.
6. De administrative konsekvenser for borgerne Forslaget skønnes ikke at have administrative konsekvenser for borgerne.
7. Miljømæssige konsekvenser Forslaget skønnes ikke at have miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Forslaget har været sendt i høring hos:
Rigsrevisionen, Konkurrencestyrelsen, Kommunernes Landsforening, Københavns Kommune, Frederiksberg Kommune, Statens Kunstfond, Akademiraadet, Foreningen af Kunsthaller i Danmark, Organisationen Danske Museer, Kunstnersammenslutningernes Samråd, Foreningen af Unge Kunstnere og Kunstformidlere, Foreningen af Danske Kunstkritikere, Billedkunstnernes Forbund, Danske Billedkunstneres Fagforening, Dansk Gallerisammenslutning, Dansk Forfatterforening, Danske Skønlitterære Forfattere, Den Danske Forlæggerforening, Danske Dramatikeres Forbund, Danmarks Teaterforeninger, Foreningen af Små Teatre, Dansk Skuespillerforbund, Dansk Artistforbund, De Danske Dansekompagnier, Børneteatersammenslutningen, Danske Teatres Fællesorganisation, Sammenslutningen af Danske Scenografer, Foreningen af Danske Sceneinstruktører, Danske Populærautorer, Foreningen af Danske Dramaturger, Fællesrådet for Moderne Dans, Dansk Komponist Forening, Dansk Kor Forbund, Dansk Musiker Forbund, Dansk Tonekunstner Forening, Danske Jazz, Beat og Folkemusik Autorer, Fællesrådet for udøvende kunstnere, Landsdelsorkesterforeningen, Spillesteder.dk, Dansk Solist-Forbund, Dansk Kapelmesterforening, Danske Kunsthåndværkere, Foreningen Danske Designere, Dansk Kunstnerråd, DAMUSA Dansk Musikskolesammenslutning, Børne- og Kulturchefforeningen, Udvalget for Børneteater og Opsøgende Teater, Kunstrådet, Kunstrådets repræsentantskab, Kunststyrelsen, Kulturministeriets Rektorkollegium, Bibliotekslederforeningen, Danmarks Biblioteksforening, DAMU Dansk Amatør Musik Union, DAKU Dansk AmatørKor Union, Musik & Ungdom, Dansk Musikpædagogisk Forening, Assitej, Kunstrådets repræsentantskab, Statens Kunstfonds repræsentantskab, Landsdelsscenernes Samarbejdsudvalg 10. Vurdering af konsekvenser af lovforslaget Bemærkninger til lovforslagets enkelte bestemmelser Til § 1 Til nr. 1 Kunstrådets navn ændres til »Statens Kunstråd«, og lovens titel bliver således »lov om Statens Kunstråd«.
Navnet ændres, fordi flere kommuner har etableret kunstråd, hvilket giver anledning til forvekslinger, når der, særligt i pressen, blot henvises til »Kunstrådet«.
Til nr. 2 Kunstrådets navn ændres til »Statens Kunstråd«, jf. bemærkninger til lovforslagets § 1 nr. 1.
Til nr. 3 I loven ændres »teater« til »scenekunst«, således at der kommer overensstemmelse mellem, hvad der refereres til i lovgivningen, og hvordan der faktisk refereres til området.
Til nr. 4 I loven ændres »et fagudvalg for teater« til »et fagudvalg for scenekunst«, således at der kommer overensstemmelse mellem, hvad udvalget hedder i lovgivningen, og hvad udvalget faktisk kaldes.
Til nr. 5 Strukturen i Kunstrådet indebærer, at formanden for billedkunstudvalget sidder i Kunstrådet, og formanden for det internationale billedkunstudvalg ikke sidder i Kunstrådet.
Således forhindrer den nuværende struktur en gedigen koordinering med begge billedkunstudvalg af rådets overordnede temaer og retningslinjer i forbindelse med f.eks. handlingsplan og vanskeliggør også en koordinering af de to billedkunstudvalgs arbejde og uddelinger.
Det foreslås derfor, at kulturministeren fra næste periode for Statens Kunstråd  såfremt der bliver nedsat et udvalg for dansk billedkunst i udlandet  udpeger en fælles formand for Statens Kunstråds billedkunstudvalg og udvalget for dansk billedkunst i udlandet.
En fælles formand for de to udvalg, som det i øvrigt også ses hos Statens Kunstfonds to billedkunstudvalg (det billedkunstneriske udvalg for kunst i det offentlige rum og det billedkunstneriske indkøbs- og legatudvalg) og to tonekunstudvalg (tonekunstudvalget for den klassiske musik og tonekunstudvalget for den rytmiske musik), vil sikre koordination dels udvalgene imellem, dels de respektive udvalg og Statens Kunstråd imellem.
Til nr. 6 Det foreslås, at karensreglerne for repræsentantskabet i Statens Kunstråd såvel som i Statens Kunstfond afskaffes, således at det fremover vil være muligt at sidde i repræsentantskabet i mere end én periode, idet genbeskikkelse kan finde sted en gang.
Det vil endvidere være muligt at sidde i både Statens Kunstråds repræsentantskab og Statens Kunstfonds repræsentantskab på én gang, ligesom det vil være muligt at blive beskikket til råd, rådsudvalg og fondsudvalg efter en periode i repræsentantskabet.
Eftersom Statens Kunstråds repræsentantskab ikke uddeler midler, anses det ikke for nødvendigt at opretholde karensregler for repræsentantskabet for fortsat at kunne sikre kunststøttesystemets legitimitet.
Tværtimod vil erfaring fra repræsentantskabet være med til at styrke et potentielt medlem af f.eks. et udvalg for råd eller fond til at varetage de opgaver, der hører til hvervet som udvalgsmedlem.
Arbejdet i henholdsvis råd og fond vil være bekendt for et udvalgsmedlem, der allerede har erfaring fra repræsentantskabet.
Ligeledes vil erfaring fra Statens Kunstråd eller fra et udvalg under rådet eller fonden kunne styrke repræsentantskabsarbejdet.
De nye karensregler vil være gældende fra lovens ikrafttrædelse og vil således omfatte de siddende repræsentantskabsmedlemmer.
Paralleliteten til reglerne omkring Statens Kunstfond søges bevaret, hvilket betyder, at bestemmelser for begge repræsentantskaber revideres.
Til nr. 7 I den nuværende lovgivning har Kunstrådets repræsentantskab til opgave at »foretage indstillinger« til kulturministeren om medlemmer til Kunstrådet, dets fagudvalg samt i givet fald til udvalget for dansk billedkunst i udlandet.
Som konsekvens af lovforslagets understregning af Statens Kunstråds repræsentantskabs udpegende rolle understreges dette ved netop at erstatte ordene »foretage indstillinger« med ordet »udpege«.
Til nr. 8 Repræsentantskabets funktion foreslås med dette lovforslag primært at blive at udpege medlemmer til Statens Kunstråd og dets udvalg.
Repræsentantskabets funktion med at følge Statens Kunstråds virksomhed nedtones.
Med den ny lovgivning vil det således fremover være Statens Kunstråd selv, der fremsender regnskab for Statens Kunstråds virksomhed til kulturministeren.
Denne ændring foretages for at tydeliggøre, at det er Statens Kunstråd, der har ansvaret for sine egne regnskaber.
Statens Kunstråds regnskab og beretning forelægges repræsentantskabet til bemærkninger, inden det af Statens Kunstråd forelægges kulturministeren.
Til nr. 9 Den nuværende lovgivning pålægger Kunstrådets repræsentantskab at mødes med Statens Kunstfonds repræsentantskab én gang årligt til en fælles drøftelse af Kunstrådets og Statens Kunstfonds virksomhed.
Ud over at diskutere eventuelle overlap i støtteordningerne har denne årlige drøftelse  ligesom de almindelige repræsentantskabsmøder  blandt andet haft til formål at skabe betingelser for, at politikere fik chance for at mødes og debattere med repræsentanter fra de kunstfaglige miljøer og vice versa.
For at skabe bedre rammer for denne politisk-kunstfaglige debat får repræsentantskabet i fællesskab med Statens Kunstfonds repræsentantskab ansvaret for et årligt seminar om kunstens rolle i samfundet.
Det politiske ønske om afholdelse af et årligt seminar skal ses i lyset af, at lovgivningen siden dens oprindelse har lagt vægt på, at der var et årligt forum, hvor repræsentanter for kunstfaglige organisationer eller institutioner fik lejlighed til at mødes med folkevalgte politikere.
Der har fra politisk side været et ønske om, at det årlige møde kunne favne mere bredt både deltagermæssigt og emnemæssigt, end det har været muligt med de hidtidige fælles møder mellem repræsentantskaberne.
Til nr. 10 I den nuværende lovgivning kan genbeskikkelse ikke finde sted.
Det foreslås med den nye lov at gøre genbeskikkelse mulig engang, for så vidt angår repræsentantskabet.
Til nr. 11 Repræsentantskabets nugældende funktion med at følge Kunstrådets virksomhed foreslås nedtonet, jf. bemærkninger til lovforslagets § 1, nr. 7.
Til § 2 (ændring af lov om Statens Kunstfond) Til nr. 1 Kunstrådets navn ændres til »Statens Kunstråd«, jf. bemærkninger til lovforslagets bestemmelse nr. 1.
Til nr. 2 I loven ændres »teaterkunsten« til »scenekunsten«, således at der kommer overensstemmelse mellem, hvad der referes til i lovgivningen, og hvordan der faktisk refereres til området.
Til nr. 3 I loven ændres »udvalget for film- og teaterkunsten« til »udvalget for »film- og scenekunsten«, således at der kommer, overensstemmelse mellem hvad udvalget hedder i lovgivningen, og hvad udvalget faktisk kaldes.
Til nr. 4 Som lovgivningen for Statens Kunstfond og Kunstrådet er udformet i dag, er der parallelitet lovene imellem med hensyn til reglerne om repræsentantskaberne.
Denne parallelitet foreslås i denne lovændring bibeholdt.
Det foreslås således at afskaffe karensreglerne for repræsentantskabet i Statens Kunstfond såvel som i Statens Kunstråd, så det fremover dels vil være muligt at sidde i repræsentantskabet i mere end én periode, dels vil være muligt at sidde i både Statens Kunstfonds repræsentantskab og Statens Kunstråds repræsentantskab på én gang, ligesom det vil være muligt at blive beskikket til fondsudvalg, råd og rådsudvalg efter en periode i repræsentantskabet.
Genbeskikkelse kan finde sted en gang.
Det anses ikke for nødvendigt at opretholde karensregler for repræsentantskabet for fortsat at kunne sikre kunststøttesystemets legitimitet.
Tværtimod vil erfaring fra repræsentantskabet være med til at styrke et potentielt medlem af f.eks. et udvalg i fond eller råd til at varetage de opgaver, der hører til hvervet som udvalgsmedlem.
Arbejdet i henholdsvis fond og råd vil være bekendt for et udvalgsmedlem, der allerede har erfaring fra repræsentantskabet.
Ligeledes vil erfaring fra Statens Kunstfonds bestyrelse eller fra et udvalg under fonden eller rådet kunne styrke repræsentantskabsarbejdet.
De nye karensregler vil være gældende fra lovens ikrafttrædelse og vil således omfatte de siddende repræsentantskabsmedlemmer.
Paralleliteten til reglerne omkring Statens Kunstråd søges bevaret, hvilket betyder, at bestemmelser for begge repræsentantskaber revideres.
Til nr. 5 Den nuværende lovgivning pålægger Statens Kunstfonds repræsentantskab at mødes med Kunstrådets repræsentantskab én gang årligt til en fælles drøftelse af Statens Kunstfonds og Kunstrådets virksomhed.
Ud over at diskutere eventuelle overlap i støtteordningerne har denne årlige drøftelse  ligesom de almindelige repræsentantskabsmøder  blandt andet haft til hensigt at skabe betingelser for, at politikere fik chance for at mødes og debattere med repræsentanter fra de kunstfaglige miljøer og vice versa.
For at skabe bedre rammer for denne politisk-kunstfaglige debat foreslås det, at repræsentantskabet i fællesskab med Statens Kunstråds repræsentantskab får ansvaret for et årligt seminar.
Det politiske ønske om afholdelse af et årligt seminar skal ses i lyset af, at lovgivningen siden dens oprindelse har lagt vægt på, at der var et årligt forum, hvor repræsentanter for kunstfaglige organisationer eller institutioner fik lejlighed til at mødes med folkevalgte politikere.
Der har fra politisk side været et ønske om, at det årlige møde kunne favne mere bredt både deltagermæssigt og emnemæssigt, end det har været muligt med de hidtidige fælles møder mellem repræsentantskaberne.
Til § 3 De nuværende formænd er udpeget for perioden 1. april 2007 til 31. marts 2011. Med den nye bestemmelse udpeges én fælles formand for de to billedkunstneriske udvalg fra 1. april 2011.
