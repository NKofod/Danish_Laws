 Hjælp i henhold til bistandslovens § 58 til anskaffelse af køleskab  

 fandtes ikke generelt at være begrænset af den mulighed, der er beskrevet i  

 socialstyrelsens cirkulæreskrivelse nr. 602 af 29.
 september 1978 om hjælp til husholdningsredskaber efter bistandslovens  

 § 58.
 REDEGØRELSE FOR SAGEN:
En ansøger, der var bevægelseshæmmet og måtte anvende kørestol, kunne ikke  

 betjene det køleskab, der var installeret i hendes bolig, da hun overtog  

 denne.
Social- og sundhedsforvaltningen gav afslag på en ansøgning om  

 udskiftning af køleskabet.
Forvaltningen henviste til, at socialstyrelsens  

 vejledende fortegnelse over hjælpemidler, hvortil der kan ydes støtte efter  

 bistandslovens § 58, ikke anførte anskaffelse af køleskabe som  

 tilskudsberettiget.
 AFGØRELSEN, DER KLAGES OVER:
 Amtsankenævnet ændrede socialforvaltningens afgørelse og pålagde  

 forvaltningen at yde ansøgeren hjælp til anskafffelse af et køle/fryseskab,  

 som ville kunne opfylde ansøgerens behov, når hendes handicap blev taget i  

 betragtning.
 Amtsankenævnet havde ved sin afgørelse lagt vægt på, at ansøgeren som  

 lejer af en lejlighed, hvor der var indsat køle/fryseskab af ejeren som  

 standardudstyr i boligen, allerede var i besiddelse af et køleskab, som  

 imidlertid efter det oplyste var uanvendeligt, når ansøgerens handicap blev  

 taget i betragtning.
 Amtsankenævnet fandt derfor, at bistandslovens § 58, jfr. socialstyrelsens  

 cirkulæreskrivelse nr. 602 af 29. september 1978, pkt. 3.3.7. indeholdt den  

 fornødne hjemmel til anskaffelse af et køle/fryseskab, som var indrettet på  

 en for ansøgerens handicap hensigtsmæssig måde.
 KLAGEN TIL ANKESTYRELSEN:
Sagen blev anket af social- og sundhedsforvaltningen.
Forvaltningen  

 anførte bl.a.:
»I § 36, stk. 1, i socialministeriets bekendtgørelse nr. 470 af 22.  

 oktober 1980 om ydelse af hjælpemidler efter bistandslovens § 58 er det  

 anført, at der kan ydes støtte til særligt indrettede husholdningsredskaber  

 m.v. til lettelse af den daglige tilværelse i hjemmet.
I § 36, stk. 2, er det  

 anført, at socialstyrelsen fastsætter nærmere retningslinier for ydelse af  

 hjælpemidler efter stk. 1.
 I pkt. 39 i socialstyrelsens cirkulæreskrivelse nr. 12 af 13. juli 1981  

 henvises der til, at socialstyrelsens cirkulæreskrivelse nr. 602 af 29.  

 september 1978 fortsat vil være gældende.
 I omtalte cirkulæreskrivelse nr. 602 er begrebet husholdningsredskaber  

 afgrænset i pkt. 2, og der er her anført, at der ved husholdningsredskaber  

 forstås hjælpemidler til brug ved udførelsen af almindeligt forekommende  

 husholdningsarbejde.
 Endvidere er det anført, at det skal dreje sig om husholdningsredskaber,  

 der i væsentlig grad letter eller afhjælper den daglige tilværelse i hjemmet  

 og/eller afhjælper eller modvirker en forværring af pågældendes handicap.
Om støtte til specielt køleskab anføres i cirkulæreskrivelse nr. 602, i  

 pkt. 3.3.7, at kørestolsbrugere, der allerede er i besiddelse af et køleskab,  

 kan få hjælp til udgiften til at få køleskabslågen vendt, hvor køleskabet på  

 grund af køkkenets indretning og størrelse kun kan anbringes således, at det  

 er særdeles besværligt for brugeren at komme til skabet.
Bestemmelsen anfører  

 intet om støtte til nyt køleskab.
 Uagtet der i socialstyrelsens vejledende fortegnelse over hjælpemidler,  

 hvortil der kan ydes støtte efter bistandslovens § 58, på side 19 under  

 »emnet udstyr til boligen« er anført, at der kan ydes støtte til  

 køleskabe og frysere, har social- og sundhedsforvaltningen opfattet dette til  

 at være begrænset af den mulighed, der er beskrevet i cirkulæreskrivelsen nr.  

 602'.
 ANKESTYRELSENS AFGØRELSE:
 Ankestyrelsen finder ikke, at hjælp i henhold til bistandslovens § 58 til  

 anskaffelse af køleskab generelt er begrænset af den mulighed, der er  

 beskrevet i socialstyrelsens cirkulæreskrivelse nr. 602 af 29. september  

 1978.
