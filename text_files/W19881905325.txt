 En mand M's frivillige indbetaling af konfirmationsbidrag fandtes  

 alene at burde benyttes til nedskrivning af hans restance på  

 konfirmationsbidrag i stedet for nedskrivning af restance på ægtefællebidrag.
 Ankestyrelsen lagde vægt på, at man som udgangspunkt må respektere en  

 frivillig indbetaling, der sker efter aftale med den inddrivende myndighed.
 REDEGØRELSE FOR SAGEN:
En fraskilt mand M fik pålagt at betale bidrag til den tidligere ægtefælle og til sine tre børn.
Social- og sundhedsforvaltningen foretog inddrivelsen af bidragene og restancer herpå.
Under inddrivelsessagen indgik M, som bestred opgørelsen af restancen vedrørende ægtefællebidraget, aftale med en medarbejder på social- og  

 sundhedsforvaltningen om frivillig indbetaling af 200 kr.
 månedlig til dækning af konfirmationsbidrag til et af børnene.
 AFGØRELSEN, DER KLAGES OVER:
Social- og sundhedsforvaltningen benyttede M's indbetalinge vedrørende konfirmationsbidrag til at nedskrive restancen vedrørende ægtefællebidraget.
Social- og sundhedsforvaltningen begrundede beslutningen med, at social- og sundhedsforvaltningen i henhold til § 15, stk. 3, i Justitsministeriets cirkulære af 29. november 1978 om inddrivelse af underholdsbidrag, jf. § 35, er forpligtet til at fyldestgøre private krav (ægtefælle) forud for offentlige krav (forskudsvis udlagte bidrag). Som følge heraf havde social- og sundhedsforvaltningen overført en del af M's indbetalinger vedrørende konfirmationsbidraget til restancen på ægtefællebidraget, således at restancen på konfirmationsbidraget alene vedrørte det offentlige krav.
 KLAGEN TIL ANKESTYRELSEN:
 Afgørelsen var indanket af M.
 SUPPLERENDE OPLYSNINGER EFTER ANKEN:
Ankestyrelsen anmodede Justitsministeriet om en udtalelse om, hvorvidt reglen i § 15, stk. 3, finder tilsvarende anvendelse ved frivilligt indbetalte bidrag i overensstemmelse med en afdragsaftale med den inddrivende myndighed.
Familieretsdirektoratet oplyste hertil, at udgangspunktet måtte være, at en frivillig indbetaling skulle respekteres.
 LOVGRUNDLAG:
 Lov om inddrivelse af underholdsbidrag § 2.
 ANKESTYRELSENS AFGØRELSE:
Ankestyrelsen finder, at social- og sundhedsforvaltningen burde have benyttet M's indbetalinger af konfirmationsbidrag til alene at nedskrive restancen på konfirmationsbidraget i stedet for at benytte en del af disse indbetalinger til nedskrivning af restancen på ægtefællebidrag.
Ankestyrelsen har herved lagt vægt på, at man som udgangspunkt må respektere en frivillig indbetaling, der sker efter aftale med den inddrivende myndighed.
