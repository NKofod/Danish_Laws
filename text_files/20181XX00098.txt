Skriftlig fremsættelse (3. oktober 2018) Transport-, bygnings- og boligministeren (Ole Birk Olesen):
 Herved tillader jeg mig for Folketinget at fremsætte:
Forslag til lov om ændring af jernbanelov (Master til brug for mobil- og internetdækning i tog) (Lovforslag nr.
L 45) Det er besluttet, at der skal sikres god mobil- og internetdækning i alle tog på hele statens jernbaneanlæg med henblik på, at passagererne bl.a. skal kunne anvende toget som en fuld funktionsdygtig arbejdsplads.
Det har dog vist sig, at det ikke er muligt for Banedanmark at erhverve alle de nødvendige arealer til placering af master og dertilhørende tekniske anlæg til brug herfor.
 Lovforslagets formål er at tilvejebringe hjemmel til, at Banedanmark kan erhverve de arealer og rettigheder, der er nødvendige for at anlægge master og dertilhørende tekniske anlæg langs jernbanen til brug for mobil- og internetdækning i tog, samt foretage de for anlægsprojektet nødvendige forundersøgelser.
 Lovforslaget indeholder således hjemmel til, at transport-, bygnings- og boligministeren ved ekspropriation kan erhverve de arealer og rettigheder, der er nødvendige for at kunne anlægge master og dertilhørende tekniske anlæg langs jernbanen til brug for mobil- og internetdækning i tog.
 Lovforslaget indeholder endvidere hjemmel til, at transport-, bygnings- og boligministeren, hvis det skønnes nødvendigt, til enhver tid mod behørig dokumentation og uden retskendelse har adgang til en privat ejendom med henblik på at foretage de nødvendige forundersøgelser i forbindelse med anlæggelse af master og dertilhørende tekniske anlæg til brug for mobil- og internetdækning i tog.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
