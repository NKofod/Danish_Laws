Nr BSF 10 Forslag til folketingsbeslutning om opfordring til at trække aktstykke nr.  

 22 om ydelse af en statsgaranti på 500 mio. kr. til Færøerne tilbage fra  

 Finansudvalget Fremsat af Kim Behnke (FP) Aage Brusgaard (FP) Kirsten Jacobsen (FP)  

 Annette Just (FP) Pia Kjærsgaard (FP) den 22. oktober 1992 Folketinget opfordrer finansministeren til at trække aktstykke nr.
22 i folketingsåret 1992-93 tilbage fra Finansudvalget.
I aktstykket søger ministeren om tilslutning til at yde Færøerne en statsgaranti på 500 mio. kr.
Ministerens ansøgning er afledt af en aftale indgået mellem den danske regering og det færøske landsstyre den 6. oktober 1992 om ydelse af lånegaranti på 500 mio. kr.
Bemærkninger til forslaget Tirsdag den 6. oktober 1992 gik det færøske samfund konkurs.
Den største  

 bank på Færøerne, Sjovinnubankin, havde gennem mange år ydet ubegrænsede lån  

 til overforbrug på Færøerne med pant i overbelånte fiskerfartøjer og  

 overbelånte bygninger.
Bankens egenkapital på 98 mio. kr. kræves nedskrevet  

 til 15 mio. kr., hvilket endda må siges at være et overordentlig optimistisk  

 skøn for det forløb, der vil komme, idet tab og hensættelser til tab ikke  

 opgøres efter de samme regler, som gælder for danske banker og sparekasser,  

 men alene bygger på færingernes eget skøn.
De umiddelbare tab og hensættelser  

 til tab er blev opgjort til i alt 525 mio. kr., men kan meget vel vise sig at  

 blive langt større.
Danske banker og sparekasser er underlagt Finanstilsynets adgang til at  

 ændre skøn over tab og hensættelser til tab samt panternes værdi.
Færøske  

 banker er ikke underlagt samme regler! På Færøerne er festen forbi.
Mange års luksusliv med store luksusbiler og  

 en ekstremt høj levestandard er slut.
Infrastruktur i luksusklasse og andre  

 unødvendige offentlige projekter havde gennem år betydet uhæmmet offentligt  

 forbrug.
Både det offentlige og det private forbrug var blevet  

 lånefinansieret med sikkerhed i overbelånte ejendomme og fiskerfartøjer.
 Som følge af reducerede indtægter i fiskeriet og politisk bestemte  

 begrænsninger på fiskeriet måtte banken konstatere, at mere end en halv  

 milliard kroner var tabt.
På trods af at levestandarden og indkomsten pr. indbygger er væsentlig  

 højere på Færøerne end i Danmark, valgte det færøske landsstyre at rette  

 henvendelse til den danske regering for at få dækket gælden efter  

 »festen«.
Oven i de ca. 800 mio. kr., danske skatteydere allerede  

 tvinges til at subsidiere det færøske samfund med hvert år i bloktilskud  

 m.v., ønsker Færøerne nu en hjælpeaktion i form af betaling af gælden fra  

 overforbruget.
Den danske regering, - som gerne vil opkræve 150 mio. kr. i hjemmehjælp hos danske  

 pensionister, - som gerne tillader, at tusinder af danske familier må gå fra hus og hjem  

 som følge af den seneste skatteforhøjelse på grund af den 19. almindelige  

 vurdering, - som kun har et udvalg til overs for Bornholm, hvis samlede økonomi er  

 kørt i grus, - som intet har til overs for ventelistepatienter, - som passivt ser til, mens tusinder mister deres arbejde som følge af  

 nedgang i fiskerierhvervene i Danmark, - som hæmningsløst beskatter danskerne fra job, hus og velfærd, - som i øvrigt har grænseløs fantasi, når det gælder nye byrder på den  

 danske befolkning, denne regering kan pludselig finde tid og penge til med alle ressourcer at  

 sikre kapitalsikring af det færøske samfund med hele 500 mio. kr., hvor selv  

 små hjælpeprogrammer for den danske befolkning, små skattelettelser, små  

 afgiftslettelser osv. kan tage måneder, inden de bliver gennemført.
Skal det  

 danske samfund stille velfærd for 500 mio. kr. på højkant for det færøske  

 overforbrugssamfund, kan hele projektet sammensættes på ganske få timer.
Det  

 er en skændsel.
Argumentet fra regeringen er, at »krisen« i det færøske samfunds  

 økonomi skyldes nedgang i fiskeriet.
For det første skyldes krisen i færøsk  

 og andre landes fiskeri politiske beslutninger om reguleringer af fiskeriet.  

 For det andet er krisen i dansk fiskeri og følgeindustri langt alvorligere.  

 Danske fiskere, fiskeriarbejdere og fabriksarbejdere har ikke luksusbiler  

 stående hjemme, mens de klager deres nød.
I Danmark er nøden ægte og en følge  

 af selv samme regerings uduelige fiskeripolitik gennem 10 år.
Knæfald under  

 EF-forhandlinger og hysterisk udøvelse af magt fra staten gennem  

 fiskerikontrol sammen med velfærdsreducerende ophugninger af skibe er  

 årsagerne til, at dansk fiskeri i dag er i krise.
Hvad ville 500 mio. kr. i  

 hjælp til fiskere i Rønne, Frederikshavn, Hirtshals, Thyborøn, Esbjerg og  

 Grenå ikke have betydet? Nu får færøske fiskere og overforbrugssamfundet på  

 Færøerne i stedet hjælpen oven i købet betalt af de konkursramte danskere.
Nok er der »kun« tale om en lånegaranti, og regeringen vil givet  

 gøre meget for at overbevise Folketinget om, at det »bare« er en  

 garanti.
Imidlertid har færøske politikere udvist så meget sløsethed i de  

 senere år, at de 500 mio. kr. lige så godt kan nedskrives til 0 kr. med det  

 samme.
Pengene er simpelt hen kastet i Atlanterhavet.
De mange  

 velfærdsryttere på Færøerne mister intet.
Deres overbrug belønnes nu i form  

 af, at de danske skatteydere betaler regningen for gildet.
I aftalen indgået den 6. oktober mellem regeringen og det færøske  

 landsstyre hedder det i punkt 12: »Ved misligholdelse af nationalbanklån  

 eller statslån vil der blive foretaget modregning i bloktilskud«.
Den  

 passus, det vigtige punkt, optræder ikke i den aftale af 13. oktober, som er  

 optrykt som bilag til aktstykkeansøgningen fra finansministeren.
I den nye  

 udgave med ». . senere ændringer« er det citerede punkt 12 helt  

 væk.
Hvorfor? Det fremgår ikke af aktstykket, og derfor skylder regeringen en  

 forklaring på, hvorfor denne vigtige klausul er bortfaldet.
 Er det, fordi man allerede nu ved, at Færøerne ikke kan efterleve  

 tilbagebetalingerne og derfor hurtigt vil få bloktilskuddene reduceret? I  

 givet fald er påstanden om, at de 500 mio. kr. med det samme kan nedskrives  

 til 0 kr., fuldt berettiget.
Hele forløbet om, hvordan den færøske bank Sjovinnubankin er kommet ud i  

 så voldsomme tab, er blevet genstand for undersøgelse af det danske  

 Bagmandspoliti.
Bagmandspolitiet har indlogeret sig på Færøerne for at  

 undersøge, om der er tale om kriminelle forhold i forbindelse med  

 finansieringen af bl.a. hele den nye og moderne færøske fiskerflåde, der  

 efter forlydende på Færøerne aldrig har haft den fornødne egenkapital til  

 sikring af de store overforbrugslån.
Resultatet af denne undersøgelse kendes  

 givet ikke, før lånegarantien kommer til indfrielse.
 Med andre ord er der mistanke om, at den danske regering og det danske  

 Folketing kommer til at understøtte et projekt, hvis tab kan skyldes  

 kriminelle forhold! Dette være skrevet for, at regering og/eller  

 folketingsmedlemmer ikke efterfølgende skal kunne hævde, at dette forhold  

 ikke var oplyst før udstedelsen af garantien på 500 mio. kr.
For mindre end et år siden måtte Folketinget behandle en ansøgning fra  

 boligministeren (aktstykke nr. 46 af 12. november 1991), hvor en statsgaranti  

 for næsten 500 mio. kr. over for et par banker, der havde haft en række  

 almennyttige selskabers værdiløse byggegrunde som pant, kom til udbetaling.  

 Debatten viste da, at Folketingets flertal ved udstedelsen af garantien mange  

 år tidligere også var blevet bildt ind, at garantien var helt sikker.
Den  

 »helt sikre« garanti kom altså til at koste skatteyderne næsten 500  

 mio. kr.
Nu har vi chancen for at forhindre en gentagelse af disse  

 »sikre« lånegarantier.
Muligheden findes derved, at et flertal i  

 Folketinget vedtager dette beslutningsforslag og dermed afviser regeringens  

 ansøgning om ydelse af statsgaranti på 500 mio. kr. til det overbelånte  

 færøske samfund.
Forslagsstillerne har med beslutningsforslaget ønsket at skabe fuld  

 offentlighed om dette projekt.
Regeringens intention har givet været at få en  

 hurtig afgørelse ved en simpel vedtagelse af et aktstykke i Folketingets  

 Finansudvalg.
Den fremgangsmåde vil forslagsstillerne ikke acceptere.
Dette  

 forslag sikrer fuld offentlighed og fuld indsigt i, hvilke partier og  

 folketingsmedlemmer der er parat til med bind for øjnene at præmiere det  

 færøske samfunds uhæmmede forbrugsræs med en 500 mio. kr. statsgaranti.
Bilag I 22 Finansministeriet.
København den 14. oktober 1992.
a.
Finansministeriet anmoder om Finansudvalgets tilslutning til, at der  

 ydes statsgaranti på indtil 500 mio. kr. for Nationalbankens rediskontering  

 af veksler eller overtagelse af gældsbeviser med 6 måneders løbetid udstedt  

 af Færøernes Landsstyre til de færøske pengeinstitutter.
Der anmodes  

 endvidere om tilslutning til, at staten ved forfald af  

 vekslerne/gældsbeviserne kan indtræde som långiver.
b.
På baggrund af den økonomiske krise på Færøerne har der i betydeligt  

 omfang måttet ske hensættelser i den færøske banksektor.
 Finanstilsynet har således ved sin gennemgang af Sjovinnubankin i august  

 og september 1992 konstateret, at hovedparten af aktiekapitalen efter  

 hensættelser og tab på 525 mio. kr. på udlån er tabt, og at der kun resterer  

 15 mio. kr. af den oprindelige aktiekapital på 98 mio. kr.
På den baggrund er der mellem den danske regering og det færøske  

 landsstyre indgået en aftale (vedlagt som bilag), hvorefter Landsstyret  

 udsteder veksler/gældsbeviser for op til 500 mio. kr. til de færøske  

 pengeinstitutter.
Der ydes statsgaranti for vekslerne/gældsbeviserne, som  

 rediskonteres i/overtages af Nationalbanken.
Landsstyret og Investeringsfonden for Færøerne indskyder herefter i alt  

 500 mio. kr. i en nyoprettet fond.
Investeringsfonden for Færøerne blev  

 oprettet ved L 28 29/1 1964 og ledes efter lovændring pr. 1. april 1976 af en  

 bestyrelse udpeget af det færøske landsstyre.
 Fonden vil herefter indskyde kapital i Sjovinnubankin.
Ved vekslernes/gældsbevisernes forfald indtræder staten som långiver, hvis  

 den i punkt 8 i aftalen nævnte betingelse er opfyldt.
Lånet forrentes med  

 diskontoen og løber over 5 år med tilbagebetaling i lige store årlige afdrag.
c.
Sagen forelægges Finansudvalget nu, fordi der senest på en indkaldt  

 generalforsamling den 30. oktober 1992 skal være tilvejebragt den nødvendige  

 kapital i Sjovinnubankin.
Er kapitalen ikke tilvejebragt inden denne dato,  

 skal banken i henhold til den på Færøerne gældende Bank- og Sparekasselov fra  

 1930 gå i betalingsstandsning.
e.
Under henvisning til ovenstående anmodes om Finansudvalgets tilslutning  

 til, at der gives statsgaranti for lån på baggrund af  

 landsstyreveksler/gældsbeviser rediskonteret i/overtaget af Nationalbanken på  

 op til 500 mio. kr., og at der ved udløb af disse veksler/gældsbeviser kan  

 gives et statslån på tilsvarende beløb, således at der på forslag til lov om  

 tillægsbevilling for 1992 opføres følgende:
§ 7. Finansminsteriet C.
Tekstanmærkninger Dispositionsrammer mv.
Nr. 8 »Finansministeren bemyndiges til inden for et beløb på 500 mio. kr.  

 at yde garanti af statskassen for veksler/gældsbeviser med 6 måneders løbetid  

 udstedt af det færøske landsstyre til de færøske pengeinstitutter.
Ved  

 forfald af vekslerne/gældsbeviserne kan staten indtræde som direkte långiver.  

 Statslånet forrentes med diskontoen og tilbagebetales over en 5-årig periode  

 med lige store årlige afdrag.« Finansministeren vil senere fremsætte ændringsforslag til  

 finanslovforslaget for 1993 om ydelse af statslån til Fæøernes Landsstyre på  

 op til 500 mio. kr.
Henning Dyremose / Mogens Raun Andersen Til Finansudvalget.
STATSMINISTERIET Den 13. oktober 1992 Aftale mellem den danske regering og det færøske landsstyre af 6.  

 oktober 1992 med senere ændringer 1. Nationalbanken rediskonterer landsstyreveksler for 300 mio. kr. udstedt  

 til de færøske pengeinstitutter.
Vekslerne har en løbetid på 6 måneder.  

 Beløbet kan efter aftale med regeringen og Nationalbanken forhøjes med 200  

 mio. kr.
 2. Der ydes statsgaranti for landsstyrevekslerne.
 3. Landsstyret og Investeringsfonden for Færøerne foretager kapitalindskud  

 i en nyoprettet fond på 500 mio. kroner.
 4. Aktiekapital i Sjovinnubankin nedskrives til 15 mio. mod nu 98 mio.
5. Fonden indskyder ny kapital i Sjovinnubankin.
Fonden afgør fremtidig  

 stemmefordeling og eventuelt fordeling mellem aktiekapital og ansvarlig  

 kapital.
6. Fonden ledes af en bestyrelse på 5 medlemmer.
Regeringen udpeger 3.  

 Landsstyret udpeger 2.
 7. Ved forfald af vekslerne fra Landsstyret indtræder staten som långiver.
8. Landsstyret opstiller et realistisk finanslovforslag med balance mellem  

 indtægter og udgifter for 1993. Endvidere følger Landsstyret et  

 økonomisk-politisk stabiliseringsprogram.
Dette program udarbejdes efter  

 internationale standarder for genopretningsprogrammer inden 5 måneder.
Det  

 udarbejdes af uvildige økonomer, der udlånes af IMF, og som godkendes af de  

 færøske og danske myndigheder.
Landsstyret medvirker til en modernisering af  

 den færøske erhvervslovgivning, herunder bank-, aktieselskabs- og  

 revisorlovgivningen.
 9. Staten indtræder kun, jf. punkt 7, såfremt de efter punkt 8 anførte  

 foranstaltninger er gennemført.
 10. Nationalbanken diskonterer vekslerne til diskonto.
11. Statslånet forrentes med diskonto.
Løbetid 5 år med tilbagebetaling i  

 lige store årlige rater.
 12. Nærværende aftale er betinget af, at der er politisk tilslutning i  

 Danmark til de nødvendige aktstykker og lovændringer.
 13. Nærværende aftale er betinget af, at der er politisk tilslutning på  

 Færøerne til at gennemføre den nødvendige lovgivning.
Bilag II STATSMINISTERIET Den 6. oktober 1992 MÅ IKKE OFFENTLIGGØRES FØR KL. 11.00 DANSK TID, KL. 10.00 FÆRØSK TID Der er mellem den danske regering og det færørske landsstyre indgået  

 følgende aftale:
1. Nationalbanken rediskonterer landsstyreveksler for 300 mio. kr.  

 udstedt til de færøske pengeinstitutter.
Vekslerne har en løbetid på 6  

 måneder.
Beløbet kan efter aftale med regeringen og Nationalbanken forhøjes  

 med 200 mio. kr.
 2. Der ydes statsgaranti for landsstyrevekslerne.
 3. Landsstyret og Investeringsfonden for Færøerne foretager kapitalindskud  

 i en nyoprettet fond på 500 mio. kroner.
 4. Aktiekapital i Sjovinnubankin nedskrives til 15 mio. mod nu 98 mio.
5. Fonden indskyder ny kapital i Sjovinnubankin.
Fonden afgør fremtidig  

 stemmefordeling og eventuelt fordeling mellem aktiekapital og ansvarlig  

 kapital.
6. Fonden ledes af en bestyrelse på 5 medlemmer.
Regeringen udpeger 3.  

 Landsstyret udpeger 2.
 7. Ved forfald af vekslerne fra Landsstyret indtræder staten som långiver.
8. Landsstyret opstiller et realistisk finanslovforslag med balance mellem  

 indtægter og udgifter for 1993. Endvidere følger Landsstyret et  

 økonomisk-politisk stabiliseringsprogram.
Dette program udarbejdes efter  

 internationale standarder for genopretningsprogrammer inden 5 måneder.
Det  

 udarbejdes af uvildige økonomer, der udlånes af IMF, og som godkendes af de  

 færøske og danske myndigheder.
Landsstyret medvirker til en modernisering af  

 den færøske erhvervslovgivning, herunder bank-, aktieselskabs- og  

 revisorlovgivningen.
 9. Staten indtræder kun, jf. punkt 7, såfremt de efter punkt 8 anførte  

 foranstaltninger er gennemført.
 10. Nationalbanken diskonterer vekslerne til diskonto.
11. Statslånet forrentes med diskonto.
Løbetid 5 år med tilbagebetaling i  

 lige store årlige rater.
 12. Ved misligholdelse af nationalbanklån eller statslån vil der blive  

 foretaget modregning i bloktilskud.
 13. Nærværende aftale er betinget af, at der er politisk tilslutning i  

 Danmark til de nødvendige aktstykker og lovændringer.
 14. Nærværende aftale er betinget af, at der er politisk tilslutning på  

 Færøerne til at gennemføre den nødvendige lovgivning.
