Boligstøttemodtager oplyste over for kommunen, at husstandsindtægten  

 vil stige på grund af tilsagn om sommerferiejob, og anmodede om at få ændret  

 beregningsgrundlaget.
Kommunen afviste at ændre beregningen på grund af  

 manglende dokumentation for, hvornår en væsentlig og varig ændring er  

 indtrådt, og krævede efterfølgende hele beløbet tilbagebetalt.
 Under henvisning til, at modtageren har overholdt sin oplysningspligt,  

 ændrer ankenævnet kommunens afgørelse, idet nævnet hjemviser sagen til  

 beregning af tilbagebetalingskravet ved periodeopdeling.
 1) De har ved brev af 16. oktober 1986 klaget over kommunes krav om  

 tilbagebetaling af for meget modtaget boligsikring for perioden  

 1.1-31.12.1984, 8.268 kr.
Amtsankenævnet har behandlet Deres sag den 19. november 1987, og har på  

 baggrund af vedlagte redegørelse truffet følgende A F G Ø R E L S E:
 Da De i januar 1984 over for kommune har oplyst, at De ville få en  

 stigning i Deres indtægt i sommermånederne i 1984, og da kommune afslog at  

 omregne boligsikringen uden at tage forbehold for et tilbagebetalingskrav,  

 såfremt De fortsatte med at modtage boligsikring i den nævnte periode, finder  

 nævnet, at De har overholdt Deres oplysningspligt for så vidt angår  

 stigningen i Deres egne indtægtsforhold.
 På denne baggrund finder nævnet, at beregningen af tilbagebetalingskravet  

 bør foretages på grundlag af en periodeopdeling, således at Deres  

 arbejdsindtægter kun indgår i opgørelsen af husstandsindkomsten i de måneder,  

 hvor De har haft indtægten.
 Nævnet ændrede således kommunes afgørelse om at kræve hele boligsikringen  

 for 1984 tilbagebetalt og hjemviste sagen til beregning af  

 tilbagebetalingskravets størrelse.
 Om muligheden for at klage, se vedlagte klagevejledning.
2) Notits Med venlig hilsen R E D E G Ø R E L S E Ved brev af 16. oktober 1986 er klaget over kommunes krav af 30. september  

 1986 om tilbagebetaling af for meget modtaget boligsikring for perioden 1.1.  

 - 31.12.1984.
 Kommunen har efter genbehandling af sagen fastholdt afgørelsen og  

 fremsendt en begrundelse for denne samt sagsakter den 17. december 1986.
 FAKTISKE OPLYSNINGER:
 Klager har i perioden 1.1. - 31.12.1984 modtaget boligsikring til boligen  

 på grundlag af en forventet fremtidig indkomst på 100.000 kr.
Familien bestod af 2 voksne og 1 barn.
Den korrigerede leje var 26.658 kr.  

 Den månedlige boligsikring androg 689 kr.
 Den endelige husstandsindkomst androg 155.000 kr.
 Den endelige husstandsindkomst berettigede ikke til boligsikring, hvorfor  

 kommunen krævede hele den udbetalte boligsikring for 1984, i alt 8.268 kr.  

 tilbagebetalt.
 KOMMUNENS BEGRUNDELSE:
 »Pgl. gør gældende, at det klart fremgår af forvaltningens brev af  

 25. juli 1986, at man kan få regningskrav ændret ved stærkt svingende  

 indtægter, der skulle således ikke være tale om varige ændringer, som loven  

 foreskriver.
Kommunen ser på grundlag af klagen ingen anledning til at ændre den trufne  

 afgørelse, idet det af afsnittet lige over det indrammede klart fremgår, at  

 for at få omregnet eventuel tilbagebetalingskrav, skal man fremlægge klar  

 dokumentation for, hvornår en væsentlig og varig ændring er indtrådt.« Klagers brev af 12. januar 1987, jfr. nedenfor, har været sendt til  

 kommunen, som blev bedt om, såfremt kommunen havde kommentarer hertil, da at  

 fremkomme med disse.
Dette er ikke sket.
 Der foreligger således ikke oplysning om, at kommunen ved afvisning af  

 omregning over for klager har taget forbehold for et tilbagebetalingskrav på  

 grundlag af årsindkomsten.
 KLAGERS BEGRUNDELSE:
 »Ifølge social- og sundhedsforvaltningens brev af 25.9.86 fremgår det  

 klart, at man kan få ændret tilbagebetalingskravet ved stærkt svingende  

 indkomster (se vedlagte brev af 25.7.86). I dette afsnit står intet om varige  

 ændringer.
Derfor mener jeg, at vi har krav på en ændring af beregningen, således at  

 juli-august og nov.-dec. bliver beregnet for sig.« Klager har i brev af 12. januar 1987 til amtsankenævnet nærmere redegjort  

 for sin opfattelse af sagen:
»Da jeg allerede i januar måned havde fået tilsagn om feriejob i  

 sommerferien, henvendte jeg mig på boligsikringskontoret for at få ændret på  

 beregningsgrundlaget.
Jeg blev afvist, med den begrundelse, at de måtte have  

 dokumentation for indtægten for at kunne ændre på noget.
Da dette jo  

 naturligvis var umuligt, bad jeg om de ikke blot kunne ændre indtægten til et  

 større beløb, så vi var sikre på ikke at skulle tilbagebetale.
Men nej! Det  

 kunne ikke lade sig gøre.
Da jeg ikke mente, at det var rimeligt, at vi ikke kunne få  

 beregningsgrundlaget ændret, gik jeg nok engang på boligsikringskontoret.
Jeg  

 spurgte nu, om jeg til sommer, når jeg fik min første lønseddel, kunne komme  

 og få boligsikringen ændret for den periode, hvor jeg tjente penge.
Det kunne  

 det ikke, for de ændrede ikke noget med mindre ændringen var for en periode  

 over 3 mdr.
Mit feriejob var kun på 2 mdr.
Nok engang bad jeg, om han så ikke  

 kunne udligne på hele året - men nej.
Efter disse besøg opgav jeg.
Jeg følte mig magtesløs over for dette stive  

 system, og jeg mistede lysten til at gøre mere ved sagen.« RETSGRUNDLAG:
 Ifølge boligstøttelovens § 7, stk. 1 er husstandsindkomsten husstandens  

 samlede socialindkomst med de i stk. 2-8 nævnte afvigelser.
 Efter § 7, stk. 8 anvendes den forventede fremtidige indkomst, når det må  

 antages, at husstandens indkomstforhold i boligstøtte vil afvige væsentligt  

 fra den indkomst, der beregnes efter stk. 2-6.
 Efter boligstøttelovens § 38, stk. 3 skal ansøgerne oplyse  

 kommunalbestyrelsen om alle forhold, der kan medføre nedsættelse eller  

 bortfald af boligstøtten.
Såfremt der i løbet af året sker en væsentlig og varig forhøjelse af den  

 husstandsindkomst, der er anvendt ved beregningen, skal boligstøtten  

 omberegnes med virkning fra begyndelsen af den måned, der følger nærmest  

 efter ændringens indtræden.
Det samme gælder, såfremt der i løbet af året  

 sker en mindskelse i antallet af børn i husstanden eller en nedsættelse af  

 lejen, jfr. boligstøttelovens § 40.
 Har ansøgeren undladt at give meddelelse som omhandlet i § 38, stk. 3,  

 eller i øvrigt mod bedre vidende, uberettiget oppebåret boligstøtte, skal han  

 eller hans dødsbo tilbagebetale det beløb, der er oppebåret med urette, jfr.  

 boligstøttelovens § 41.
 I pkt. 14.6 i boligstyrelsens cirkulære af 30. august 1982 anføres det, at  

 såfremt det efterfølgende konstateres, at boligstøttemodtageren har undladt  

 at give meddelelse om forhold, der kan medføre nedsættelse eller bortfald af  

 boligstøtten, må kommunalbestyrelsen afgøre, om der bør fremsætte krav om  

 tilbagebetaling af eventuelt for meget udbetalt boligstøtte.
 Kommunalbestyrelsen bør rejse tilbagebetalingskravet senest 2 år efter  

 udgange af det år, tilbagebetalingskravet vedrører, med mindre  

 kommunalbestyrelsen ikke har haft mulighed for at rejse kravet tidligere.
 Ved bedømmelsen af om tilbagebetaling bør kræves, må der sondres imellem  

 boligstøttemodtagere, der får udbetalt boligstøtte i forhold til indkomsten,  

 opgjort efter lovens § 7, stk. 1-7 (hovedreglen) og boligstøttemodtagere, der  

 får udbetalt boligstøtte efter lovene § 7, stk. 8 (forventet fremtidig  

 indkomst).
 Boligstøttemodtagere, der følger hovedreglen, jfr. § 7, stk. 1-7, skal  

 have omberegnet boligstøtten, når den faktiske husstandsindkomst overstiger  

 den beregnede husstandsindkomst med mindst 25% og med mindst 15.000 kr.
 Når boligstøtten er ydet i forhold til den forventede fremtidige indkomst,  

 jfr. § 7, stk. 8, bør boligstøtten omberegnes, når den faktiske  

 husstandsindkomst overstiger beregningsgrundlaget med mindst 10.000 kr.
Som udgangspunkt gøres op med hvert boligstøtteår for sig, således at  

 forholdene efterfølgende bedømmes for hele boligstøtteåret under eet, selv om  

 indkomstfremgangen først er indtrådt i løbet af boligstøtteåret.
Der sker  

 således regulering for hele året på grundlag af den højere indkomst,  

 medmindre boligstøttemodtageren klart kan dokumentere, fra hvilket tidspunkt  

 en væsentlig og varig indkomstændring er indtrådt, og en særskilt  

 boligstøtteberegning for hver af perioderne mindsker tilbagebetalingskravet.  

 I så fald foretages regulering efter de retningslinier, som ville være fulgt,  

 såfremt boligstøttemodtageren selv havde givet oplysning om indkomstændringen  

 i rette tid.
