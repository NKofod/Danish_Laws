Fremsat den 15. maj 2012 af Mogens Lykketoft (S), Søren Espersen (DF), Marianne Jelved (RV), Holger K.
Nielsen (SF), Per Clausen (EL), Simon Emil Ammitzbøll (LA) og Lars Barfoed (KF) Forslag til Lov om ændring af lov om valg til Folketinget (Regulering af grundvederlaget, modregning i eftervederlaget det første år, optjening af beløb til efteruddannelse m.v., forhøjelse af pensionsalder for egenpension m.v.) § 1 I lov om valg til Folketinget, jf. lovbekendtgørelse nr. 107 af 8. februar 2011, som ændret ved lov nr. 251 af 21. marts 2012, foretages følgende ændringer:
 1. I § 108, stk. 2, indsættes som 2. pkt.:
»Grundvederlaget reguleres én gang årligt pr. 1. april med en reguleringsprocent, der beregnes på baggrund af lønudviklingen i lønramme 37-39 og løngrupperne 1-3.« 2. I § 108, stk. 5, ændres »§ 109 a, stk. 12« til: »§ 109 a, stk. 13«.
 3. I § 109, stk. 3, udgår »fra og med den 13. måned«, og efter »indtægter« indsættes: », jf. dog stk. 4-6«.
 4. I § 109, stk. 3, nr. 4,  indsættes efter »borgmester«: », re-gionsrådsformand«.
 5. I § 109 indsættes efter stk. 3 som nyt stykke:
»Stk. 4. I de første 12 måneder af et medlems eftervederlagsperiode sker der dog ikke modregning for indtægter op til 100.000 kr.
Beløbet reguleres efter § 109 a, stk. 13.« Stk. 4 og 5 bliver herefter stk. 5 og 6.
 6. I § 109 indsættes efter stk. 5, der bliver stk. 6, som nye stykker:
»Stk. 7. Et ordinært medlem, hvis medlemskab ophører ved et folketingsvalg, eller som på grund af sygdom udtræder af Folketinget, kan få dækket udgifter til efteruddannelse m.v.
Der kan kun ydes dækning af udgifter til efteruddannelse m.v. i medlemmets eftervederlagsperiode og kun inden for det beløb, der er optjent, jf. stk. 8.
Stk. 8. Der optjenes 20.000 kr. pr. hele medlemsår til dækning af udgifter som nævnt i stk. 7, dog højst 100.000 kr.  Beløb optjent og udbetalt til efteruddannelse m.v. medregnes ikke i den skattepligtige indkomst.
Dækning af udgifter til efteruddannelse m.v. skal godkendes af Folketingets formand.
Beløbet reguleres efter § 109 a, stk. 13.« Stk. 6-12 bliver herefter stk. 9-15.
 7. § 109, stk. 6, der bliver stk. 9, affattes således:
»Stk. 9. Udvalget for Forretningsordenen fastsætter de nærmere regler for beregning af eftervederlagsperioden efter stk. 2, regler om modregning efter stk. 3 og regler om dækning af udgifter til efteruddannelse m.v. efter stk. 7 og 8.« 8. I § 109, stk. 10, 1. pkt., der bliver stk. 13, 1. pkt., og stk. 12, 2. pkt., der bliver stk. 15, 2. pkt., ændres »7-9« til: »10-12«.
9. I § 109, stk. 10, 2. pkt., der bliver stk. 13, 2. pkt., indsættes efter »eftervederlag«: »og dækning af udgifter til efteruddannelse m.v.« 10. I  § 109, stk. 10, 3. pkt., der bliver stk. 13, 3. pkt., indsættes to steder efter »eftervederlag«: »og dækning af udgifter til efteruddannelse m.v.« 11. I § 109, stk. 10, 4. pkt., der bliver stk. 13, 4. pkt., ændres »Stk. 3 og 4« til: »Stk. 3, 4 og 5«.
 12. I § 109 a indsættes efter stk. 4 som nyt stykke:
»Stk. 5. Til et ordinært medlem, der har bopæl uden for det sjællandske område, kan der uden dokumentation udbetales 20.000 kr. pr. år til dækning af udgifter til dobbelt husførelse, hvis medlemmet i Københavnsområdet råder over en bolig, som anvendes som supplerende bolig af det pågældende medlem.« Stk. 5-14 bliver herefter stk. 6-15.
 13. I  § 109 a, stk. 7, 1. pkt., der bliver stk. 8, 1. pkt., stk. 8, 1. pkt., der bliver stk. 9, 1. pkt., og stk. 13, 1. pkt., der bliver stk. 14, 1. pkt., ændres »stk. 6« til: »stk. 7«.
 14. I  § 109 a, stk. 8, 2. pkt., der bliver stk. 9, 2. pkt., ændres »stk. 7« til: »stk. 8«.
 15. I  § 109 a, stk. 9, der bliver stk. 10, ændres »stk. 5« til: »stk. 6«.
 16. I  § 109 a, stk. 9, der bliver stk. 10, stk. 10, 2. pkt., der bliver stk. 11, 2. pkt., og stk. 11, 1. pkt., der bliver stk. 12, 1. pkt., ændres »stk. 1, 2 eller 6« til: »stk. 1, 2 eller 7«.
 17. I  § 109 a, stk. 9, der bliver stk. 10, og stk. 10, 2. pkt., der bliver stk. 11, 2. pkt., indsættes efter »stk. 3«: »eller modtager dækning af udgifter til dobbelt husførelse efter stk. 5«.
 18. I § 109 a, stk. 11, 1. pkt., der bliver stk. 12, 1. pkt., ændres »stk. 4« til: »stk. 4 og 5«, og »stk. 5, 9 og 10« ændres til: »stk. 6, 10 og 11«.
 19. I § 109 a, stk. 12, 1. pkt., der bliver stk. 13, 1. pkt., ændres »stk. 3 og 4« til: »stk. 3, 4 og 5«.
 20. I § 109 a, stk. 13, 1. pkt., der bliver stk. 14, 1. pkt., ændres »stk. 1, 2, 6, 7 og 8« til: »stk. 1, 2, 7, 8 og 9«, og efter »jf. stk. 3, 2. pkt.,« indsættes: »regler om dækning af udgifter til dobbelt husførelse efter stk. 4 og 5«.
 21. I § 109 a, stk. 13, 2. pkt., der bliver stk. 14, 2. pkt.,  ændres »stk. 5, 9 og 10« til: »stk. 6, 10 og 11«.
 22. I § 109 a, stk. 14, 2. pkt., der bliver stk. 15, 2. pkt., ændres »stk. 11« til: »stk. 12«.
 23. I § 110, stk. 1, indsættes som 4. pkt.:
»Til brug for beslutninger efter 3. pkt. kan Folketingets formand indhente en udtalelse fra Helbredsnævnet om det tidligere medlems helbredsmæssige forhold.« 24. I § 110, stk. 2, indsættes som 3. pkt.:
»De for tjenestemænd gældende regler om beregning af fratrædelsesgodtgørelse finder tilsvarende anvendelse.« 25. I § 110, stk. 4, 2. pkt., ændres »grundvederlag i henhold til lov om vederlag og pension m.v. for de danske medlemmer af Europa-Parlamentet« til: »vederlag for medlemskab af Europa-Parlamentet«.
§ 2 I lov nr. 513 af 6. juni 2007 om ændring af lov om valg til Folketinget (Ændringer som følge af gradvis forhøjelse af efterløns- og folkepensionsalderen m.v. og refusion af udgifter til hotelovernatning) foretages følgende ændring:
 1. I § 2 indsættes som stk. 4:
»Stk. 4. For medlemmer, der første gang blev medlem af Folketinget før den 1. juli 2007, finder § 1, nr. 2, anvendelse for udbetaling af egenpension optjent på grundlag af medlemsperioder efter den 1. juli 2012.« § 3 Stk. 1. Loven træder i kraft den 1. juli 2012.
 Stk. 2. § 1, nr. 3, 5, 6 og 8-11, har virkning for alle medlemmer, der bliver valgt eller genvælges til Folketinget ved det førstkommende folketingsvalg efter lovens ikrafttræden.
 Stk. 3. Medlemmer, der opnår ret til eftervederlag i perioden fra lovens ikrafttræden og indtil afholdelse af det førstkommende folketingsvalg efter lovens ikrafttræden, kan vælge at få udbetalt eftervederlag efter reglerne i § 1, nr. 3, 5 og 6.
 Stk. 4. § 1, nr. 12 og 17-19, har virkning fra den 15. september 2011.
Bemærkninger til lovforslaget Almindelige bemærkninger Formålet med lovforslaget er navnlig at gennemføre visse ændringer i reglerne for folketingsmedlemmernes pension, vederlag og eftervederlag.
 Lovforslaget har således til formål at forhøje pensionsalderen for folketingsmedlemmers egenpension, for så vidt angår egenpension optjent på grundlag af medlemsperioder efter den 1. juli 2012 for medlemmer, som var medlem af Folketinget før den 1. juli 2007.
 Der etableres endvidere en årlig reguleringsordning for folketingsmedlemmers grundvederlag, som tager højde for lønudviklingen.
Lovforslaget har endvidere til formål at ændre reglerne om modregning i folketingsmedlemmernes eftervederlag.
Det foreslås i den forbindelse, at der fremover modregnes i eftervederlaget fra dag ét, at der dog ikke sker modregning for indtægter op til 100.000 kr. i det første eftervederlagsår, og at medlemmer optjener en ret til dækning af udgifter til efteruddannelse m.v. i eftervederlagsperioden.
 Herudover indføres en mulighed for, at Folketingets formand kan indhente en udtalelse fra Helbredsnævnet ved beslutninger om bevilling af pension til medlemmer, der ikke har nået efterlønsalderen, og en mulighed for at tage pension ud før den generelle pensionsalder.
 Endelig gennemføres visse konsekvensændringer bl.a. som følge af statutten for medlemmer af Europa-Parlamentet, ligesom der foretages en justering af reglerne for dobbelt husførelse for medlemmer med bopæl uden for det sjællandske område, således at disse medlemmer, hvis de råder over en bolig i Københavnsområdet, der anvendes som supplerende bolig, kan få dækning af udgifter til dobbelt husførelse.
1. Regulering af grundvederlaget Det foreslås, at der etableres en årlig reguleringsordning for folketingsmedlemmers grundvederlag, som afspejler den lønudvikling, der sker på chefplan i ministerområderne, dvs. i lønramme 37-39 og løngrupperne 1-3. Denne gruppe er valgt, da det for denne gruppes lønudvikling er muligt at få præcise oplysninger fra Finansministeriet.
Hertil kommer, at cheferne i ministerområderne er en relativt homogen gruppe.
Endelig forekommer sammenligningen mellem et folketingsmedlems arbejde og chefer i ministerområdernes arbejde at være relevant.
Det foreslås, at reguleringsprocenten beregnes som resultat af referencegruppens engangsvederlag, bonus, resultatløn og særlige lønmæssige faciliteter i løbet af et år.
Reguleringsprocenten beregnes af Finansministeriet, som underretter Folketingets Administration herom én gang årligt.
 2. Ændring af reglerne om modregning i eftervederlag og optjening af beløb til efteruddannelse m.v.
 Forslaget indebærer, at der fremover sker modregning fra dag ét i eftervederlagsperioden, dog således at der ikke sker modregning for en samlet indkomst på op til 100.000 kr. det første eftervederlagsår.
 Samtidig foreslås det, at der indføres en anciennitetsbestemt optjeningsordning for medlemmer, der fratræder som følge af valg eller sygdom, således at et medlem kan optjene 20.000 kr. pr. hele medlemsår og maksimalt 100.000 kr. efter 5 års medlemskab til efteruddannelse eller bistand fra et firma i forbindelse med jobsøgning (også kaldet outplacement).
 Det foreslås, at beløbet reguleres efter de samme regler som for det omkostningstillæg, som udbetales til Folketinget medlemmer.
Det foreslås desuden, at beløbet kun skal kunne benyttes i medlemmets eftervederlagsperiode.
Herved forstås, at beløbet skal være udbetalt inden udløbet af medlemmets eftervederlagsperiode.
Det foreslås, at forbruget af beløbet skal godkendes af Folketingets formand.
Det foreslås endvidere, at reglerne i det gældende § 109, stk. 10, også kommer til at gælder for retten til dækning af udgifter til efteruddannelse.
Det betyder, at retten til dækning af udgifter til efteruddannelse m.v. bortfalder, hvis et medlems orlovsperiode, som ikke er omfattet af orlovsgrundene i de gældende 109, stk. 7-9, overstiger halvdelen af den seneste valgperiode og udgør mindst 12 måneder.
I særlige tilfælde vil Folketingets formand dog efter forhandling med næstformændene kunne beslutte at bevilge et medlem ret til dækning af udgifter til efteruddannelse m.v., hvis denne ret er bortfaldet.
 Endelig foreslås det, at der indføres en hjemmel, hvorefter Udvalget for Forretningsordenen kan fastsætte nærmere regler om dækning af udgifter til efteruddannelse m.v.
3. Konsekvensændring som følge af kommunalreformen Den foreslåede tilføjelse i § 109, stk. 3, nr. 4, er en konsekvens af lov nr. 537 af 24. juni 2005 om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab.
4. Udvidet adgang til udbetaling af tilskud til dobbelt husførelse Efter den foreslåede bestemmelse vil et ordinært medlem af Folketinget, der har bopæl uden for det sjællandske område, uden dokumentation kunne få udbetalt 20.000 kr. pr. år (oktober 1999-niveau) til dækning af udgifter til dobbelt husførelse, hvis medlemmet i Københavnsområdet råder over en bolig, som af medlemmet benyttes som supplerende bolig.
Ved bestemmelsen indsættes altså en mulighed for at udbetale dækning af udgifter til dobbelt husførelse til et medlem, som har en supplerende bolig i Københavnsområdet, hvor boligen ikke er godkendt som supplerende bolig efter folketingsvalglovens § 109 a, stk. 3, og som medlemmet derfor ikke modtager boliggodtgørelse for.
Det forudsættes, at den supplerende bolig skal opfylde de til enhver tid gældende krav til en supplerende bolig efter folketingsvalglovens § 109 a, stk. 3. De gældende krav findes på nuværende tidspunkt i bekendtgørelse nr. 254 af 14. marts 2012. Efter bekendtgørelsen kræves i dag, at boligen anvendes som medlemmets almindelige overnatningssted i forbindelse med møder på Christiansborg, at medlemmet ikke dagligt benytter Folketingets rejseordning mellem bopælen og Christiansborg, at andres, herunder familiemedlemmers, eventuelle anvendelse af boligen er af underordnet betydning, og at boligen ikke i folkeregisteret er registreret som medlemmets bopæl.
Herudover kræves, at boligen er beliggende i Region Hovedstaden og inden for en afstand af 20 km fra Christiansborg.
 Det foreslås, at beløbet til dobbelt husførelse i det foreslåede § 109 a, stk. 5  ligesom godtgørelse for en fast supplerende bolig og den gældende dækning af udgifter til dobbelt husførelse  skal være omfattet af skattefrihed for medlemmet og reguleres efter forbrugsprisindekset.
 Herudover foreslås det, at et medlem, der efter det foreslåede § 109 a, stk. 5, modtager dækning af udgifter for dobbelt husførelse ikke kan få dækket udgifter til hotelovernatninger i København.
 Endelig foreslås det, at der indføres en hjemmel, hvorefter Udvalget for Forretningsordenen kan fastsætte nærmere regler om dækning af udgifter til dobbelt husførelse.
5. Mulighed for at indhente en udtalelse fra Helbredsnævnet Det foreslås, at der indføres mulighed for, at Folketingets formand kan indhente en udtalelse fra Helbredsnævnet ved beslutninger efter § 110, stk. 1, 3. pkt., om bevilling af pension til tidligere medlemmer af Folketinget, der ikke har nået efterlønsalderen.
6. Mulighed for at tage pension ud før den generelle pensionsalder (fratrædelsesgodtgørelse) Med den foreslåede mulighed for udbetaling af pensionen før den generelle pensionsalder (fratrædelsesgodtgørelse) indføres en harmonisering med tjenestemandspensionslovgivningen for statens vedkommende.
På tjenestemandsområdet i staten har tjenestemænd, der fratræder deres stilling før pensioneringstidspunktet, ret til en opsat pension, som udbetales ved pensionsalder.
Hvis tjenestemanden fra tjenestemandsansættelsen overgår til overenskomstansættelse med tilknyttet arbejdsgiveradministreret pensionsordning, kan den opsatte pension overføres til den nye pensionsordning.
Overførslen sker ved en beregning af en fratrædelsesgodtgørelse, der indbetales til det pensionsinstitut, hvor pensionsordningen i det nye ansættelsesforhold er oprettet.
 Fratrædelsesgodtgørelsen kan kun overføres, såfremt visse betingelser til indholdet i den arbejdsgiveradministrerede pensionsordning er opfyldt, jf. bekendtgørelse nr. 76 af 1. januar 2006 om fratrædelsesgodtgørelse m.v.
7. Konsekvensændring som følge af statutten for medlemmer af Europa-Parlamentet Den 14. juli 2009 trådte statutten for medlemmer af Europa-Parlamentet i kraft.
Statutten regulerer bl.a. europaparlamentsmedlemmers vederlag og pension.
Indtil ikrafttrædelsen af statutten var de danske medlemmer af Europa-Parlamentet omfattet af lov om vederlag og pension m.v. for de danske medlemmer af Europa-Parlamentet, jf. lovbekendtgørelse nr. 255 af 19. marts 2004, som i medfør af § 4 er ændret ved bekendtgørelse nr. 267 af 30. marts 2009.
I forbindelse med statuttens ikrafttræden kunne medlemmer, der blev genvalgt ved valget til Europa-Parlamentet i juni 2009, vælge at forblive omfattet af de danske regler eller overgå til statutten. 5 ud af 6 genvalgte medlemmer valgte at overgå til statutten, mens 1 genvalgt medlem valgte at fortsætte med at modtage vederlag og pension efter de danske regler.
Alle, der første gang vælges efter statuttens ikrafttræden, er omfattet af statutten.
Formålet med den foreslåede ændring er at foretage en konsekvensændring i lov om valg til Folketinget som følge af ikrafttrædelsen af statutten.
Ifølge § 110, stk. 4, 2. pkt., i den gældende lov om valg til Folketinget kan der ikke udbetales pension til et pensioneret folketingsmedlem i perioder, hvori den pågældende modtager grundvederlag i henhold til lov om vederlag og pension m.v. for de danske medlemmer af Europa-Parlamentet.
Bestemmelsen dækker således efter sin ordlyd ikke direkte den situation, at et tidligere medlem af Folketinget modtager vederlag som medlem af Europa-Parlamentet i henhold til statutten for Europa-Parlamentets medlemmer og samtidig i øvrigt er berettiget til folketingspension.
 Med den foreslåede ændring af § 110, stk. 4, 2. pkt., præciseres det, at der ikke kan udbetales folketingspension til et aktivt medlem af Europa-Parlamentet uanset det formelle hjemmelsgrundlag for udbetalingen af vederlag for medlemskabet af Europa-Parlamentet.
8. Forhøjelse af pensionsalder for egenpension Ved lov nr. 513 af 6. juni 2007 om ændring af lov om valg til Folketinget ændredes den dato, hvorfra folketingsmedlemmers egenpension udbetaltes, fra det fyldte 60. år til efterlønsalderen, jf. § 74 i lov om arbejdsløshedsforsikring.
Lovændringen var en del af velfærdsaftalen fra 2006.
Lovændringen har imidlertid kun virkning for personer, der første gang blev medlem af Folketinget den 1. juli 2007 eller senere.
Det betyder, at medlemmer, som var medlem af Folketinget den 1. juli 2007, kan få udbetalt hele deres egenpension fra det fyldte 60. år, inklusive den del, der er optjent på grundlag af medlemsperioder efter den 1. juli 2007.
 Denne ordning er ikke fundet hensigtsmæssig, og Præsidiet foreslår derfor en ændring, således at egenpension for folketingsmedlemmer valgt ind før den 1. juli 2007, som er optjent på grundlag af medlemsperioder efter lovens ikrafttræden den 1. juli 2012, først udbetales fra efterlønsalderen.
 Dette er i tråd med den ordning vedrørende ministerpen-sion, som blev gennemført ved lov nr. 1587 af 20. december 2006 om ændring af Arbejdsmarkedets Tillægspension og forskellige andre love.
9. Økonomiske og administrative konsekvenser for det offentlige Indførelsen af modregning i eftervederlaget fra dag ét og forhøjelsen af pensionsalder for egenpension optjent efter lovens ikrafttræden den 1. juli 2012 vil medføre mindre udgifter til eftervederlag og pension.
Størrelsen heraf er vanskelig at bedømme, da denne bl.a. afhænger af alderssammensætningen i Folketinget.
 Forslagene om løbende regulering af vederlagsstørrelse, efteruddannelsesordningen og udvidet adgang til dækning af udgifter til dobbelt husførelse vil medføre øgede omkostninger.
 Indførelsen af muligheden for fratrædelsesgodtgørelse til indbetaling til pensionsinstitut af optjent folketingspension vil formentlig have meget begrænset økonomisk betydning.
 De ændrede modregningsregler og efteruddannelsesordningen vil medføre en øget administrativ byrde.
10. Økonomiske og administrative konsekvenser for erhvervslivet Lovforslaget har ikke økonomiske og administrative konsekvenser for erhvervslivet.
11. Miljømæssige konsekvenser Lovforslaget har ikke miljømæssige konsekvenser.
12. Administrative konsekvenser for borgerne Lovforslaget har ikke administrative konsekvenser for borgerne.
13. Forholdet til EU-retten Lovforslaget er delvis begrundet i ikrafttrædelsen af statutten for Europa-Parlamentets medlemmer, jf.
Europa-Parlamentets afgørelse af 28. september 2005.
14. Høring Lovforslaget har ikke været sendt i høring.
Bemærkninger til lovforslagets enkelte bestemmelser Til § 1 Til nr. 1 Bestemmelsen indebærer, at der etableres en årlig reguleringsordning for folketingsmedlemmers grundvederlag, som afspejler den lønudvikling, der sker på chefplan i ministerområderne, dvs. i lønramme 37-39 og løngrupperne 1-3.
 Der henvises i øvrigt til afsnit 1 i de almindelige bemærkninger.
Til nr. 2 Ændringen er en konsekvens af § 1, nr. 12.
Til nr. 3 Bestemmelsen indebærer, at der fremover sker modregning fra dag ét i eftervederlagsperioden.
Til nr. 4 Den foreslåede tilføjelse i § 109, stk. 3, nr. 4, er en konsekvens af lov nr. 537 af 24. juni 2005 om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab.
Til nr. 5 Bestemmelsen indebærer, at der fremover ikke sker modregning for en samlet indkomst på op til 100.000 kr. det første eftervederlagsår.
Til nr. 6 Forslaget indebærer, at der indføres en anciennitetsbestemt optjeningsordning for medlemmer, der fratræder som følge af valg eller sygdom, således at et medlem kan optjene maksimalt 100.000 kr. efter 5 års medlemskab til efteruddannelse eller bistand fra et firma i forbindelse med jobsøgning (også kaldet outplacement).
 Det foreslås desuden, at beløbet kun skal kunne benyttes i medlemmets eftervederlagsperiode, og at beløbet er skattefrit.
 Endelig foreslås det, at forbrug af det optjente beløb skal godkendes af Folketingets formand.
 Der henvises i øvrigt til afsnit 2 i de almindelige bemærkninger.
Til nr. 7 Bestemmelsen giver mulighed for, at Folketingets Udvalg for Forretningsordenen kan fastsætte nærmere regler for dækning af udgifter til efteruddannelse m.v.
Til nr. 8 Ændringerne er en konsekvens af § 1, nr. 5 og 6.
Til nr. 9 og 10 Efter den foreslåede bestemmelse vil reglerne i den nuværende folketingsvalglovs § 109, stk. 10, om bortfald af retten til eftervederlag og bevilling af eftervederlag i særlige tilfælde også gælde for dækning af udgifter til efteruddannelse m.v.
Til nr. 11 Ændringerne er en konsekvens af § 1, nr. 5.
Til nr. 12 Efter den foreslåede bestemmelse vil et ordinært medlem af Folketinget, der har bopæl uden for det sjællandske område, uden dokumentation kunne få udbetalt 20.000 kr. pr. år (oktober 1999-niveau) til dækning af udgifter til dobbelt husførelse, hvis medlemmet i Københavnsområdet råder over en bolig, som af medlemmet benyttes som supplerende bolig.
Ved bestemmelsen indsættes en mulighed for at dække udgifter til dobbelt husførelse til et medlem, som har en supplerende bolig i Københavnsområdet, hvor boligen ikke er godkendt som supplerende bolig efter folketingsvalglovens § 109 a, stk. 3, og som medlemmet derfor ikke modtager boliggodtgørelse for.
 Der henvises i øvrigt til afsnit 4 i de almindelige bemærkninger.
Til nr. 13-22 Ændringerne er en konsekvens af § 1, nr. 12.
Til nr. 23 Bestemmelsen giver Folketinget formand mulighed for at indhente en udtalelse fra Helbredsnævnet ved beslutninger efter § 110, stk. 1, 3. pkt.
 Der henvises i øvrigt til afsnit 5 i de almindelige bemærkninger.
Til nr. 24 Med den foreslåede mulighed for udbetaling af pensionen før den generelle pensionsalder (fratrædelsesgodtgørelse) indføres en harmonisering med tjenestemandspensionslovgivningen for statens vedkommende.
 Der henvises i øvrigt til afsnit 6 i de almindelige bemærkninger.
Til nr. 25 Med den foreslåede ændring af § 110, stk. 4, 2. pkt., præciseres det, at der ikke kan udbetales folketingspension til et aktivt medlem af Europa-Parlamentet uanset det formelle hjemmelsgrundlag for udbetalingen af vederlag for medlemskabet af Europa-Parlamentet.
 Der henvises i øvrigt til afsnit 7 i de almindelige bemærkninger.
Til § 2 Ændringen indebærer, at egenpension for folketingsmedlemmer valgt ind før den 1. juli 2007 optjent på grundlag af medlemsperioder efter lovens ikrafttræden den 1. juli 2012 først udbetales fra efterlønsalderen.
 Der henvises i øvrigt til afsnit 8 i de almindelige bemærkninger.
Til § 3 Bestemmelsens stk. 1 fastsætter lovens ikrafttrædelsestidspunkt.
 Det følger af bestemmelsens stk. 2, at de nye regler, hvorefter der modregnes i eftervederlaget fra dag ét, ikke sker modregning for indtægter op til 100.000 kr. det første eftervederlagsår, og hvorefter medlemmer optjener en ret til dækning af udgifter til efteruddannelse m.v. i eftervederlagsperioden, skal have virkning for alle medlemmer, der bliver valgt eller genvælges til Folketinget ved det førstkommende folketingsvalg efter lovens ikrafttræden.
Efter bestemmelsens stk. 3 kan medlemmer af Folketinget i perioden mellem lovens ikrafttræden og indtil afholdelse af det førstkommende valg til Folketinget vælge at få udbetalt eftervederlag efter de nye regler om eftervederlag.
I denne periode kan medlemmer af Folketinget således vælge, om de vil være omfattet af den gældende ordning, eller om de vil gå over til den nye ordning.
Det forudsættes, at et medlem, som vælger af gå over til den nye ordning, omfattes af alle den nye ordnings elementer.
 Det følger af bestemmelsens stk. 4, at de nye regler om dobbelt husførelse har virkning fra den 15. september 2011.
Skriftlig fremsættelse Mogens Lykketoft (S) Som ordfører for forslagsstillerne tillader jeg mig herved at fremsætte:
 Forslag til Lov om ændring af lov om valg til Folketinget (Regulering af grundvederlaget, modregning i eftervederlaget det første år, optjening af beløb til efteruddannelse m.v., forhøjelse af pensionsalder for egenpension m.v.).
(Lovforslag nr.
L 190) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
