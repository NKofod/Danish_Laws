Skriftlig fremsættelse (15. marts 2023) Indenrigs- og sundhedsministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af sundhedsloven (Udvidelse af fristen for retten til udvidet frit sygehusvalg i forbindelse med somatisk behandling) (Lovforslag nr.
L 56) Lovforslaget er en udmøntning af dele af regeringsgrundlaget Ansvar for Danmark, Det politiske grundlag for Danmarks regering, som der blev indgået aftale om den 14. december 2022.
Regeringen ønsker at forøge regionernes mulighed for prioritering i arbejdstilrettelæggelsen, samtidigt med at de mest syge fortsat vil blive behandlet først.
Dette skal ses i lyset af de aktuelle kapacitetsudfordringer i sundhedsvæsenet.
I regeringsgrundlaget fremgår det, at behandlingsretten midlertidigt vil blive forlænget til 60 dage.
Med forslaget foreslås, at fristen for retten til udvidet frit sygehusvalg for en person, som er henvist til sygehusbehandling og udredt i perioden fra 1. juni 2023 til og med den 31. december 2024, udvides fra 1 måned til 2 måneder.
Udvidelsen af fristen gælder alene i forhold til somatisk behandling.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
