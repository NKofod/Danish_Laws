Hotellets opkrævning af  

 afbestillingsgebyrer og weekendgæsters betaling af musik Moms TSS af 13/1 1999, 99/98-302-00046 Told- og skattestyrelsen har i en klagesag truffet  

 afgørelse om, at udlægsreglen i momslovens § 27, stk. 3, nr. 3,  

 ikke kan anvendes på et hotels udgifter til musik i forbindelse med  

 weekendarrangementer.
Styrelsen har videre truffet afgørelse om, at  

 afbestillingsgebyrer, som opkræves hos hotellets kunder, der har  

 afgivet fast ordre, og som derefter helt eller delvist annullerer på  

 så sent et tidspunkt, at der ikke er mulighed for at skaffe andre  

 gæster, i et vist omfang er momspligtige, jf. momslovens § 4, stk.  

 1.
 MV 1998 D.2 og G.1.3.2.
 Momslovens § 4, stk. 1 og § 27, stk. 3, nr.  

 3.
Et hotel havde påklaget en afgørelse truffet  

 af en told- og skatteregion.
Klagen vedrørte to forhold  

 vedrørende momspligt:
Betaling for musik Det fremgik af sagen, at hotellet arrangerede  

 weekend-arrangementer, som omfattede forplejning, overnatning og deltagelse i  

 et aftenarrangement med musik og dans.
Kunderne betalte et samlet  

 beløb for hele "pakken".
Klager var af den opfattelse, at udgiften til musik ved  

 disse weekendarrangementer kunne sidestilles med musik ved arrangementer som  

 bryllupper, hvor hotellet på gæstens vegne foretager udlæg  

 for musikken.
Hotellet havde derfor ikke beregnet moms af hele  

 indtægten, men havde reduceret denne med en beregnet andel til  

 dækning af hotellets udgift til musik.
Det fremgik videre af sagen, at hotellet ikke havde  

 beregnet avance på den del af weekendarrangementprisen, som  

 vedrørte musikken, ligesom beløbet ikke indgik i den  

 omsætning, hvoraf der blev beregnet tjenerlønninger.
I  

 årene 1992-1996 var der beregnet mellem 20 kr. og 40 kr. pr. gæst  

 til dækning af musikudlæg.
 Styrelsen fandt ikke, at udgifter til musik ved  

 weekendarrangementer, hvor kunden køber et pakkeophold, kunne  

 behandles efter udlægsreglen i momslovens § 27, stk. 3, nr. 3.
Styrelsen lagde herved vægt på, at musikken  

 var engageret af hotellet, og at udgiften hertil blev fordelt ud på  

 samtlige weekendgæster med en skønnet værdi.
Hertil kom,  

 at det var hotellet, som afholdt/arrangerede weekendarrangementet, hvorfor  

 betaling af musikken måtte anses for at være en del af det  

 vederlag, som hotellet opnåede for arrangementet.
 Udgiften til musik kunne på denne baggrund ikke  

 anses for afholdt i den enkelte kundes navn og for dennes regning, jf.  

 momslovens § 27, stk. 3, nr. 3.
Afbestillingsgebyrer Det fremgik af sagen, at hotellet opkrævede  

 afbestillingsgebyrer i to situationer.
Afbestillingsgebyret blev sålededes opkrævet,  

 når en kunde forud havde bestilt f.eks. 90 værelser og kunden  

 efterfølgende   på et meget sent tidspunkt   ændrede  

 bestillingen til f.eks. 80 værelser.
Begrundelsen for at opkræve  

 gebyret var, at hotellet ikke kunne nå at udleje værelserne til  

 anden side.
 Afbestillingsgebyret blev endvidere opkrævet,  

 når en kunde helt eller delvist afbestilte et antal kuverter i  

 forbindelse med et restaurantarrangement.
 Generelt blev gebyrerne således kun opkrævet,  

 når bestillingen/ændringen skete så sent, at hotellet ikke  

 havde mulighed for at skaffe andre gæster, eller hvis hotellet havde  

 afholdte omkostninger, inden annulleringen/ændringen af bestillingen  

 skete.
Klager var af den opfattelse, at gebyret måtte anses  

 som et momsfrit erstatningsbeløb.
Klager havde i den forbindelse  

 henvist til side 144 (nederst) i Momsvejledningen 1996, hvoraf det  

 fremgår, at der  "ikke skal svares moms af  

 erstatningsbeløb, som betales, fordi der sker annullering af afgivne  

 tilbud.
Grunden er, at der ikke finder levering sted, og erstatningen derfor  

 ikke er betaling for en momspligtig leverance.".
Regionen havde henvist til momslovens § 4, stk. 1,  

 hvorefter der skal beregnes moms af erstatningsbeløb, som kan anses  

 for at være betaling for en leverance.
Betaling for en dispositionsret  

 betragtes også som vederlag for en leverance.
Regionen havde videre henvist til, at Momsnævnet i  

 afgørelse nr. 898 fra 1985 traf afgørelse om, at betaling for  

 værelser, som står til lejers disposition   uden at lejer  

 benytter sig af denne ret, ikke kan anses som et erstatningsbeløb, der  

 kan holdes uden for den momspligtige værdi/omsætning.
Efter  

 nævnets opfattelse var beløbet betaling for den dispositionsret,  

 som lejeren havde opnået over værelserne i den omhandlede  

 periode.
 Styrelsen fandt imidlertid ikke, at de i denne sag  

  omhandlede gebyrer fuldt ud kunne sammenlignes med  

 erstatningsbeløbene i afgørelse nr. 898.
Efter styrelsens opfattelse adskilte hotellets  

 afbestillingsgebyrer sig fra de i afgørelse nr. 898 omhandlede  

 beløb sig ved, at gæsterne på det omhandlede hotel afskrev  

 sig retten til at opholde sig på hotellet.
Herved kunne hotellet i  

 teorien udleje værelserne til anden side, hvilket ikke var  

 tilfældet i nævnssagen.
Her var det afgørende for  

 momspligten, at kunden på selve natten/nætterne reelt havde  

 dispositionsretten over værelserne, men ikke fuldt ud udnyttede denne  

 ret.
 Efter styrelsens opfattelse kunne afbestillingsgebyret i  

 forbindelse med værelsesudlejning kun betragtes som betaling for en  

 leverande   og dermed for en dispositionsret   i de tilfælde, hvor  

 lejeren først frasiger sig retten til disponere over værelset,  

 efter at værelset reelt har været til lejers rådighed.
Blev hotellet således først oplyst om, at  

 værelset ville stå tomt og ikke ville blive benyttet, efter at  

 lejer reelt første gang kunne have benyttet værelset, havde  

 levering efter styrelsens opfattelse fundet sted, og der skulle derfor  

 betales moms af vederlaget.
I modsat fald var der tale om et  

 erstatningsbeløb, som ikke skulle momses.
 Hvad angik egentlige festarrangementer, som arrangeres for  

 kunder, så måtte betalingen for disse arrangementer anses for  

 fuldt ud at være betaling for en leverance, når kun en del af  

 arrangementet aflystes.
Det var således styrelsens opfattelse, at det i  

 tilfælde af delaflysning af et arrangement var den fulde pris, der  

 skulle beregnes moms af.
Styrelsen fandt dermed, at der var tale om, at  

 enhedsprisen i takt med den mindskede leverance var blevet forøget, og  

 at der således blot var tale om en prisforhøjelse.
I modsætning til delannulleringer, som altid ville  

 være momspligtige, ville afbestilling af hele arrangementer kun  

 være momspligtige, hvis de skete på et så sent tidspunkt,  

 at arrangementet i realiteten ikke kunne afbestilles.
I  

 nærværende sag var det de arrangementer, som afbestiltes senere  

 end 24 timer før ankomst.
