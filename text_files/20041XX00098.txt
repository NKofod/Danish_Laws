Skriftlig fremsættelse (11. november 2004) Finansministeren  

  

 (Thor Pedersen):
 Herved tillader jeg mig for Folketinget at fremsætte:
 Forslag til lov om  

 ophævelse af lov om Dansk Olie og Naturgas A/S mv. og anlægslov for  

 naturgasforsyning og ændring af lov om etablering og benyttelse af en  

 rørledning til transport af råolie og kondensat.
(Lovforslag nr.
L 99).
 Lovforslaget har til formål at gøre det muligt at gennemføre  

 en børsnotering af DONG A/S.
Lovforslaget indebærer en ophævelse af lov om Dansk Olie og  

 Naturgas A/S mv. og en ophævelse af anlægslov for naturgasforsyning med  

 henblik  

 på at skabe forudsætninger for aktiesalg i DONG A/S.
Lovforslaget bringer  

 dermed lovgivningen vedrørende DONG på linje med andre børsnoterede  

 selskaber.
Således foreslås de særlige vilkår, der påhviler DONG A/S i  

 medfør af lov om Dansk Olie og Naturgas A/S mv. og anlægslov for  

 naturgasforsyning ophævet.
Derved ophæves bl.a. bestemmelserne om ministerens  

 godkendelse af vedtægtsmæssige formål med tilslutning fra et af Folketinget  

 nedsat udvalg samt kravet om ministerens godkendelse af vedtægter og  

 vedtægtsmæssige ændringer.
Ligeledes nedlægges selskabets repræsentantskab.
Lovforslaget indebærer tillige en ændring af  

 olierørledningsloven.
Gennem årlige aftaler med økonomi- og  

 erhvervsministeren  

 har DONG hidtil modtaget 5 pct. af provenuet for olierørledningsafgiften som  

 betaling for selskabets drift af olierøret.
For at skabe klarhed om denne  

 betaling, foreslås den lovfæstet i stedet for at være baseret på årlige  

 aftaler  

 med staten.
 Lovforslaget ligger inden for rammerne af den brede  

 politiske aftale af 7. oktober 2004 mellem regeringen (Venstre og Det  

 Konservative Folkeparti) og Socialdemokraterne, Dansk Folkeparti,  

 Socialistisk  

 Folkeparti og Det Radikale Venstre om vilkårene for salg af aktier i DONG  

 A/S.
Parterne er enige om, at aftalerne om, at  

 naturgasinfrastrukturen skal forblive i offentligt eje, er opfyldt, så længe  

 staten bevarer aktiemajoriteten i DONG A/S.
Endvidere medfører aftalen, at en  

 afgivelse af statens aktiemajoritet dels kræver, at staten forinden har  

 tilbagekøbt infrastrukturen, dels indtil 2015 kræver enighed mellem parterne.
 På denne baggrund ønsker regeringen at gennemføre en  

 børsintroduktion i forbindelse med salg af indtil 49 pct. af aktierne til en  

 bred ejerkreds.
 Lovforslaget har ingen direkte økonomiske konsekvenser, men  

 giver grundlag for at staten senere kan opnå en indtægt ved aktiesalg.
 Med disse bemærkninger skal jeg indstille lovforslaget til  

 Folketingets velvillige behandling.
