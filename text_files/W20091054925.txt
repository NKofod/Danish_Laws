Ankestyrelsens principafgørelse 3-09 om arbejdsskade - ulykke - forudbestående sygdom - pludselig hændelse - påvirkning - personskade - årsagssammenhæng Resume:
En påvist forværring af en forudbestående sygdom kan fortsat anerkendes som en ulykke, hvis forværringen er forårsaget af en pludselig hændelse eller påvirkning inden for 5 dage.
Vurderingen skal foretages ud fra en samlet vurdering af alle tre momenter i ulykkesbegrebet (personskade- pludselig hændelse/påvirkning - årsagssammenhæng). Hvis forværringen anerkendes som en ulykke indgår betydningen af en forudbestående sygdom ved eventuel erstatningsudmåling.
 Ankestyrelsen har i principielt møde behandlet et antal sager om anerkendelse af en ulykke, når der har været tale om forudbestående sygdom.
I de konkrete sager fandt Ankestyrelsen i to tilfælde, at en pludselig hændelse, der havde forårsaget en forværring af en forudbestående sygdom, kunne anerkendes som en ulykke.
I vurderingen indgik, at der var tale om en direkte og betydelig belastning, som var egnet til at medføre den beskrevne forværring/skade.
 I to tilfælde vurderede Ankestyrelsen, at det ved en beskeden og indirekte belastning, hvor der tillige var dokumenteret massiv forudbestående sygdom, ikke var tilstrækkeligt sandsynliggjort, at der var sket en ulykke, selv om der var tidsmæssig sammenhæng mellem forværringen og hændelsen.
I sag nr. 1 (Principafgørelse 1-09) var der ikke tale om en ulykke, da en beskæftigelsesvejleder ville undvige et slag mod hovedet og fik forværrede nakkesmerter og diskusprolaps.
Sikrede havde forud haft nakkeproblemer og var kort forinden hændelsen blevet henvist til undersøgelse på sygehus for en mulig diskusprolaps i nakken.
 I sag nr. 2 (Principafgørelse 2-09) var der tale om en ulykke, da en tømrer ved et akavet løft af en tung sav fik en forværring af en forudbestående skuldersygdom.
I sag nr. 3 (Principafgørelse 3-09) var der ikke tale om en ulykke, da en personlig hjælper ved håndtering af en lammet person fik forværrede lænderygsmerter.
Sikrede havde forud haft lænderygsmerter, og ved efterfølgende lægelig udredning blev der fundet betydelige degenerative forandringer og diskusprolaps.
I sag nr. 4 (Principafgørelse 4-09) var der tale om en ulykke, da en dagplejer trak en tvillingebarnevogn op ad en kældertrappe og fik et knæk i ryggen, da en pedal satte sig fast mellem to trin.
Sikrede fik efterfølgende konstateret osteoporose og et brud på en lændehvirvel.
 Love:
Lov om arbejdsskadesikring - lovbekendtgørelse nr. 154 af 7. marts 2006 - § 5 og § 6, stk. 1 Sagsfremstilling:
Sag nr. 3 (j.nr. 1212737-08) Sikrede arbejdede som personlig hjælper for en 100 procent lammet person.
Den 22. september 2007 skulle sikrede med en kollega hjælpe personen op efter et hvil og fik, da hun trak personens overkrop fremad, et jag i ryggen med efterfølgende smerter.
Sikrede havde tidligere haft lænderygsmerter.
Ved MR-scanning i november 2007 blev der fundet betydelig diskusdegeneration og prolaps.
 Arbejdsskadestyrelsen traf den 16. juni 2008 afgørelse om afslag på anerkendelse som ulykke.
 Afgørelse:
 Ankestyrelsen stadfæstede Arbejdsskadestyrelsens afgørelse.
De anmeldte rygsmerter med udstråling mod højre ben, slidgigten i ryg og diskusprolapsen var ikke en arbejdsskade.
 Ankestyrelsen lagde til grund, at sikrede den 22. september 2007 i forbindelse med forberedelse af personflytning af en fuldstændigt lammet beboer fik et vrid i ryggen, da hun skulle trække personen frem.
 Sikrede fik herved et jag i ryggen og umiddelbare smerter nederst i højre side af ryggen og i højre hofte og ben.
Ved lægelig udredning blev der fundet lændesmerter med udstråling til højre ben, betydelig slidgigt og en mindre diskusprolaps i lænderyggen.
Sikrede havde også tidligere haft tilfælde med lændesmerter, udstrålende til begge balder og lår, særligt i højre side.
Ankestyrelsen lagt vægt på, at sikredes vrid i ryggen ved personhåndtering den 22. september 2007 ikke var årsagen til forværringen af de forudbestående rygsmerter.
De betydelige diskusdegenerationer påvist ved MR scanning i november 2007 fandtes med overvejende sandsynlighed at være forudbestående.
Ankestyrelsen vurderede, at det med overvejende sandsynlighed var de degenerative forandringer og ikke påvirkningen den 22. september 2007, som medførte sikredes diskusprolaps og smerter.
 Ankestyrelsen lagde vægt på, at sikrede den 22. september 2007 alene skulle trække en siddende, fuldstændigt lammet beboer frem, og at en sådan påvirkning ud fra en konkret lægelig vurdering ikke var egnet til at medføre diskusdegenerationer eller prolaps i lænden.
 Ankestyrelsen vurderede derfor, at sikredes smerter ikke var en følge af den pågældende påvirkning, men derimod en følge af sikredes diskusdegenerationer og prolaps, og at disse lidelser ikke var en følge af den beskrevne påvirkning.
