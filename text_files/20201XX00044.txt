Skriftlig fremsættelse (7. oktober 2020) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om social pension og forskellige andre love (Overførsel af myndighedsansvar for seniorpension til Seniorpensionsenheden m.v.) (Lovforslag nr.
L 21) Lovforslaget overdrager kompetencen til at træffe afgørelse om seniorpension fra kommunerne til Seniorpensionsenheden den 1. januar 2021. Kommunerne vil fortsat stå for oplysningen af borgerens sag og den generelle vejledning af borgerne.
Lovforslaget indeholder desuden hjemmel til at fastsætte nærmere regler om samarbejdet mellem kommunerne og Seniorpensionsenheden og mellem Seniorpensionsenheden og regionernes kliniske funktioner.
 Lovforslaget er led i udmøntningen af Aftale om ret til seniorpension for nedslidte af maj 2019 og tillægsaftale til Aftale om ret til seniorpension af december 2019 om, at kommunerne midlertidigt har opgaven med at træffe afgørelse om, hvem der skal tilkendes seniorpension, indtil opgaven overgår til en central myndighed.
 Lovforslaget udmønter således det forligskredsen har aftalt, ved at overdrage kompetencen til at træffe afgørelse om seniorpension fra kommunerne til Seniorpensionsenheden.
Lovforslaget kommer i forlængelse af lov nr. 869 af 14. juni 2020 om Seniorpensionsenheden, hvormed Seniorpensionsenheden blev etableret, og de organisatoriske rammer for Seniorpensionsenheden og de overordnede rammer for administrationen blev fastsat.
Dette lovforslag indeholder præciseringer af de organisatoriske rammer for Seniorpensionsenheden og rammerne for administrationen af seniorpension.
Lovforslaget indeholder desuden en justering af beregning af indtægtsgrundlaget, der ligger til grund for beregning af folkepension, seniorpension og førtidspension, således at situationer, hvor en ægtefælle eller samlever modtager pension fra én anden EU/EØS-medlemsstat ligestilles med situationer, hvor der alene modtages dansk pension eller pension fra flere medlemslande.
Dette bringer reglerne på området i overensstemmelse med EU-retten.
Retsstillingen gælder umiddelbart som følge af EU-retten, hvorfor justeringen ikke ændrer retsstillingen, men bringer pensionsloven i overensstemmelse hermed.
 Endelig sikrer lovforslaget, at seniorpension eksplicit fremgår af reglerne om budgetgaranti fra indførslen af seniorpension den 1. januar 2020. Denne del af forslaget har ikke økonomiske konsekvenser, idet kommunernes udgifter til medfinansiering til seniorpension allerede indgår i tilskuddet til kommunerne.
 Det foreslås, at loven træder i kraft den 1. januar 2021. For at sikre kontinuitet i igangværende sager om seniorpension på ikrafttrædelsestidspunktet foreslås, at kommunerne færdigbehandler alle ansøgninger om seniorpension, der er indgivet før den 1. januar 2021.
 Desuden foreslås, at personer, der af kommunen har fået afslag på seniorpension på grund af at arbejdsevnen ikke vurderes tilstrækkeligt nedsat, og som ikke har påklaget afgørelsen, får mulighed for ekstraordinær genvurdering i Seniorpensionsenheden i 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
