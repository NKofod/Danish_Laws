Nr BSF 1 Forslag til folketingsbeslutning om en folkepensionsreform Fremsat af Erik B.
Smith (S) Hanne Andersen (S) Jytte Andersen (S) Svend  

 Auken (S) Mette Groes (S) Qvist Jørgensen (S) Torben Lund (S) Lykketoft (S)  

 Ivar Nørgaard (S) Joanna Rønn (S) Taanquist (S) den 7. oktober 1986 Folketinget opfordrer regeringen til i indeværende folketingsår at fremsætte lovforslag til forbedring og forenkling af folkepensionen efter følgende retningslinjer:
a.
Der udbetales i årlig folkepension til en enlig 70.000 kr. og for pensionistægtepar 50.000 kr. til hver (1987-priser).
I fremtiden skal den enkelte pensionist kunne tjene op til 12.500 kr. uden fradrag i den fulde folkepension.
For indtægter derudover sker der et fradrag på 30 pct., dog højst 10.000 kr. i alt (1987-priser).
b.
Værdien af de særlige skatteregler for personer over 67 år (vedrørende personfradrag og rentenedslag) indregnes fremover i den årlige pension.
c.
Anvist varig hjemmehjælp gøres gratis.
d.
I fremtiden skal også folkepensionister kunne få tildelt bistandstillæg og plejetillæg.
e.
Trafikkort til pensionister skal kunne bruges hele døgnet.
f.
Uanset forbedringerne i den årlige pension opretholdes værdien af boligstøtten for den enkelte.
g.
Der gennemføres over en årrække en gradvis forhøjelse af grænsen for ekstraindtægter - uden fradrag i pensionen - til 50.000 kr.
 I takt hermed gøres folkepensionen indkomstafhængig.
h.
Forhøjelsen af den årlige pension sker uden afkortning af pensionisternes personlige tillæg.
Gældende regulering af pensionsbeløbene fastholdes.
BEMÆRKNINGER TIL LOVFORSLAGET Almindelige bemærkninger til ændringerne i folkepensionen Det er almindeligt kendt, at der er utilfredshed med folkepensionen.
Reglerne er for indviklede og for uretfærdige, og pensionen er for lille.
Mange lønmodtagerfamilier oplever, når de bliver pensionister, at levevilkårene mærkbart forringes, og at pensionisttilværelsen på grund af manglende økonomiske muligheder bliver urimeligt begrænset.
En lille ekstraindtægt ved siden af folkepensionen kan få alvorlige økonomiske konsekvenser for den enkelte pensionist i form af mindre boligydelse, varmehjælp, pensionstillæg eller personlige tillæg.
I visse tilfælde kan den såkaldte marginalskat komme op på 130 pct., hvorved nogle i disse grupper reelt stilles dårligere end dem, der kun har folkepensionen alene at leve af.
Også tjenestemændene - navnlig de lavere lønrammer - kan med samordningsfradrag for dem selv og en ægtefælle opleve, at de reelt stilles dårligere med tjenestemandspensionen end uden.
Socialdemokratiet har stillet forslag om at afskaffe ægtefællesamordningsfradraget med det samme.
Idet der ikke kunne opnås flertal herfor, er vi tilfredse med aftalen med regeringen om at afvikle ægtefællesamordningsfradraget over 2 år, således at dette fradrag helt er bortfaldet 1. januar 1989.
Den gifte pensionist føler sig ofte diskrimineret, fordi pensionen begrænses som følge af ægtefællens indtægt.
Forslaget indebærer, at det alene er egne indtægter, der har indflydelse på pensionens størrelse.
Den generelle, berettigede, kritik af den nuværende folkepension og ønsket om at sikre alle lønmodtagere en supplerende arbejdsmarkedspension gør det nødvendigt at fremsætte forslag til ændring af folkepensionsreglerne.
Herved sikres, at vilkårene for dem, der ikke har andet end pensionen at leve af, forbedres, så det kan betale sig at spare op til sin alderdom.
Samtidig gøres det lettere at sammenligne pensionen med almindelige arbejdsindtægter.
 Folkepensionsreformen imødekommer alle disse krav.
Forslaget er en uændret genfremsættelse af et i folketingsåret 1985-86 fremsat beslutningsforslag, se Folketingstidende 1985-86, forhandlingerne sp. 11667 og tillæg A sp. 6311.
Vedrørende pensionsydelserne og beskatningsforhold En enlig folkepensionist har dobbelt personfradrag.
Det betyder, at man ikke betaler skat, hvis indtægten alene består af folkepension og ATP.
Såfremt der er renteindtægter, giver den særlige rentenedslagsregel mulighed for at fradrage inden for visse grænser.
Der er mange skjulte fordele indbygget i folkepensionen, som gør det vanskeligt at vurdere pensionens reelle værdi i forhold til en arbejdsindtægt.
I forbindelse med planlægning af pensionisttilværelsen er det af betydning for den enkelte at vide, hvor stor den disponible indkomst er i forhold til arbejdsindtægten.
Blandt andet af denne grund er det rimeligt at omlægge de særlige skatteregler til en generel forhøjelse af folkepensionen.
De pensionister, som ikke i dag fuldt ud kan anvende det store personfradrag på grund af små indtægter, får den største økonomiske fordel af denne omlægning.
Det skal understreges, at omlægning af pensionisters ekstraordinære personfradrag til højere pensionsbeløb kræver forhandling mellem skattereformpartierne.
Den nuværende pension består af et grundbeløb og et pensionstillæg.
I den foreslåede pensionsydelse er pensionstillæg og grundbeløb lagt sammen.
De foreslåede forhøjelser af pensionerne indebærer, at en enlig folkepensionist, der kun har folkepensionen og ATP at leve for, får en nettoforbedring på ca. 2.000 kr. om året efter skat.
Et pensionistægtepar, der alene har folkepensionen og ATP at leve af, får en nettoforbedring efter skat på ca. 5.000 kr. om året.
Socialdemokratiet har fundet det rigtigt, at den største fremgang i disponibel indkomst tildeles pensionistægtepar, fordi forskellen mellem en gift pensionist og en enlig pensionist efter forslagsstillernes opfattelse er blevet for stor.
Ved forslaget fastsættes bundgrænsen for ekstraindtægter ved siden af folkepensionen til 12.500 kr. for såvel en enlig som en gift, dog således at indtægten for den gifte alene vedrører egen indtægt.
Indtægten ud over de 12.500 kr. modregnes med 30 pct. i pensionen, dog højst med 10.000 kr. af den samlede pensionsydelse.
Den lempelige indtægtsaftrapning er en nødvendig forudsætning for at mildne de såkaldte samspilsproblemer (marginalbeskatning).
Vedrørende anvist gratis hjælp Socialdemokratiet har tidligere foreslået, at visiteret varig hjemmehjælp gøres gratis.
I dag er det således, at ingen pensionist, der har visiteret varig hjemmehjælp, kan komme til at betale mere end for 6 timer pr. uge.
Det er imidlertid indlysende, at den visiterede varige hjemmehjælp træder i stedet for plejehjemsophold, eventuelt hospitalsophold, og set ud fra en samlet samfundsmæssig synsvinkel er der ingen tvivl om, at den udgift, man i dag pålægger pensionisterne ved betaling for visiteret varig hjemmehjælp, er udgifter, der spares i plejehjem og hospitalssektoren.
Enhver, der lever længe nok, får på et tidspunkt i sin tilværelse brug for varig hjemmehjælp, og det må anses for rimeligt, at den varige hjemmehjælp, der visiteres fra socialforvaltningen, fremover gøres gratis.
Den anslåede merudgift udgør 100 mill. kr.
på årsbasis Bistandstillæg og plejetillæg tildeles også efter, at man er fyldt 67 år Tildeling af bistands- og plejetillæg kan ske til personer i alderen fra 18 til 67 år.
Bistands- eller plejetillægget bevares efter det 67. år som et tillæg til folkepensionen.
Mange pensonister oplever et behov for bistand eller pleje på en sådan måde, at de, hvis de havde været under 67 år, ville have opfyldt betingelserne for at få tildelt bistands- eller plejetillægget.
En række kommuner har udviklet en praksis, hvorefter man som et personligt tillæg tildeler et beløb til den enkelte pensionist, der på grund af alder ikke er berettiget til bistands- og plejetillæg, netop det beløb, der svarer til bistandstillægget eller plejetillægget.
Betragtningen bag denne kommunale ydelse er, at den virker plejehjemsforebyggende, og at den giver mulighed for, at en eventuel ægtefælle får økonomisk kompensation for en tabt arbejdsindtægt, fordi han eller hun skal passe sin plejekrævende ægtefælle.
Der er således ingen tvivl om, at denne praksis også sparer hjemmehjælp og hjemmesygepleje.
Der bør skabes mulighed for gennem lovgivningen, at kommunens socialudvalg tildeler et tillæg svarende til plejetillægget eller bistandstillægget.
Den årlige merudgift ved en sådan legalisering af allerede eksisterende praksis er vanskelig at vurdere, og forslagsstillerne er indstillet på, at man eventuelt gennem en reduktion af rådighedsbeløb kan gøre forslaget udgiftsneutralt.
Der er imidlertid ingen tvivl om, at der også er kommuner, der endnu ikke har den her skitserede praksis, og for at imødegå den merudgift, der er foråsaget af en udvidelse af praksis, afsættes 100 mill. kr. årligt til formålet.
Samtidig gøres opmærksom på, at der i forbindelse med behandling af Socialdemokratiets beslutningsforslag nr.
B 111, fremsat den 11.
 februar 1986 (se Folketingstidende 1985-86, forhandlingerne sp.
6918 og 9018 samt tillæg A sp. 4601) om forbedring af pensionisters vilkår, var almindelig tilslutning til at lovliggøre den praksis, som mange kommuner allerede i dag har på området.
Begrænsninger i anvendelsen af de såkaldte pensionistkort ophæves Det er forslagsstillernes opfattelse, at pensionister over hele landet bør have mulighed for at benytte de kollektive nærtrafikmuligheder uden nogen form for tidsbegrænsning.
Dette har hidtil ikke kunnet lade sig gøre, fordi man i visse områder har indført tidsbegrænsning for at undgå spidsbelastning i myldretiden.
Forslagsstillerne er overbevist om, at pensionisterne kun i stærkt begrænset omfang vil gøre brug af den udvidede adgang til transport.
Man vil hermed også sikre, at de ældre uden ekstra udgifter kan nå frem, f.eks. til nødvendig sygebehandling og dagcenterophold.
Da Københavns Sporveje i 1963 oprettede de såkaldte pensionistkort, der i øvrigt blev videreført ved oprettelse af HT i 1974 og gennem et takstsamarbejde med DSB i 1978, var ønsket at reducere den økonomisk belastende myldretid ved at flytte kunderne til timerne midt på dagen og om aftenen.
Op mod halvdelen af passagerer med busser og tog kører i to timer om morgenen og eftermiddagen på de fem af ugens dage, og såvel tog som busser er dimensioneret til denne drift.
I HT-området har over 125.000 pensionister købt det såkaldte pensionistkort, og det er ganske indlysende, at enhver, der har mulighed for at vælge et andet tidspunkt end myldretiden, gør det for at undgå at blive klemt og mast eller at stå op i bussen eller toget.
Også pensionister har naturligvis behov for en gang imellem at skulle tage bussen i myldretiden, og det kan f.eks. være, fordi de skal hen og passe et sygt barnebarn, medens forældrene er på arbejde, og i de situationer må de løse en almindelig billet.
De fleste passagerer har været ude for, at busserne få minutter før kl. 9 har afvist pensionister med et pensionistkort, og alle har følt det ydmygende og åbenbart urimeligt ikke mindst fordi busserne netop på tidspunktet lige før kl. 9 næsten altid er tomme.
Fra pensionistorganisationerne har der ofte været rejst kritik af tidsbegrænsningerne i de såkaldte pensionistkort, og der er ingen tvivl om, at ophævelse af disse tidsbegrænsninger vil betyde, at man i fremtiden undgår de ydmygende situationer, hvor pensionister afvises i busserne, ligesom kortet for den enkelte pensionist får en væsentlig højere værdi og skaber mulighed for, at den pågældende ved benyttelse af de kollektive trafikmidler kan disponere uden hensyn til disse tidsbegrænsninger.
Der er ingen tvivl om, at pensionister også i fremtiden, så vidt det overhovedet er dem muligt, vil anvende de kollektive trafikmidler uden for egentlig myldretid - ligesom alle andre, der har mulighed for det - og der er næppe grund til at frygte, at pensionister i tusindvis vil benytte tog og busser, når andre skal til og fra arbejde.
Det vil ikke være rimeligt, hvis udgiften til forøgelse af dispositionsmulighederne vedrørende pensionistkort skal bæres af trafikselskaberne.
Det er en statsopgave, og staten må holde trafikselskaberne og DSB skadesløse for merudgiften.
 Den maksimale merudgift på årsbasis anslås til 50 mill. kr.
Der henvises i øvrigt til debatten under 1. behandling af beslutningsforslag nr.
B 111 (jfr.
Folketingstidende 1985-86, forhandlingerne sp. 9018), hvor et flertal af partier udtrykte en positiv vilje til at ophæve disse begrænsinger.
Efterfølgende har det vist sig, at nogle af de regionale trafikselskaber har lempet på de hidtidige begrænsninger.
Vedrørende boligstøtte til pensionister og personlige tillæg Det er vigtigt at fastslå, at det i forbindelse med folkepensionsændringerne er nødvendigt at omlægge boligydelsen efter de nye folkepensionsregler, således at den i forhold til den enkelte pensionist er neutral, dvs. den pågældende modtager samme boligydelse som tidligere.
De personlige tillæg skal bevares uændrede.
På længere sigt vil det i øvrigt være nødvendigt, at Folketinget udarbejder ændrede retningslinjer for tildeling af personlige tillæg, idet den nuværende administration af disse tillæg i kommunerne indebærer væsentlige samspilsproblemer.
Vedrørende indkomstafhængighed Det stærkt stigende antal pensionister indebærer, at det er nødvendigt - over en længere årrække - at indtægtsregulere folkepensionen.
Det må ske på en sådan måde, at ingen pensionister kommer i klemme eller oplever bratte forringelser.
Velstandsreguleringen og dyrtidsreguleringen af den fulde folkepension fastholdes og tillægges den indkomstafhængige del af pensionen.
Indkomstafhængigheden må fastlægges, så alle med små og mellemstore arbejdsmarkedspensioner - op til ca. 85.000 kr. skal have den forbedrede folkepension.
I forbindelse med omlægning af folkepensionen til en fuld indtægtsreguleret pension må man samtidig påbegynde afviklingen af samordningsfradraget for tjenestemænd.
Afviklingen må ligeledes ske over en årrække og samordnes med udbygningen af den indkomstafhængige folkepension.
Når folkepensionen efter en længere årrække er fuldt indtægtsreguleret, betyder det, at en enlig folkepensionist først mister hele den fulde folkepension, når den samlede ekstraindtægt udgør i alt 283.000 kr. (1987-priser) og en gift pensionist ved en egenindtægt på 215.000 kr. (1987-priser).
Finansieringen De samlede forbedringer af folkepensionen indebærer mærkbare merudgifter for det offentlige.
For 1988 skønnes merudgiften at være ca. 21/2 mia kr.
I den sociale pensionsfond er der endnu 1,2 mia kr. i udisponeret renteafkast.
Regeringen har bebudet, at man vil anvende disse penge til et forslag om delpension.
Socialdemokratiet må fastholde, at midlerne fra den sociale pensionsfond skal tilfalde pensionisterne.
I øvrigt finder Socialdemokratiet ikke, at regeringens delpensionsforslag indebærer nettoudgifter for staten.
Også af den grund finder Socialdemokratiet det rigtigt at anvende de udisponerede midler til forbedring af folkepensionen gennem dette forslag.
Socialdemokratiet er rede til at medvirke til at tilvejebringe de resterende midler til finansiering af pensionsreformforslaget sammen med de partier, der vil indgå forlig om denne reform.
Skulle det vise sig, at der i dag ikke er flertal for forslaget, vil Socialdemokratiet i en kommende regering fremsætte dette forslag samordnet med en økonomisk politik, der gør forslaget realiserbart.
Det socialdemokratiske beslutningsforslag nr.
B 111 af 11. februar 1986 om forbedring af pensionisternes vilkår er delvis indarbejdet i dette beslutningsforslag, idet man har undladt at indarbejde de punkter, der ikke fik tilslutning blandt et flertal af Folketingets partier, herunder ferieydelsen og de øgede tilskud til medicin og briller.
De politiske partier, der kritiserede disse forslag, gav udtryk for et ønske om en generel forhøjelse af pensionerne i stedet.
 Denne generelle forhøjelse er indarbejdet i forslaget.
