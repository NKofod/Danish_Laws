Bilag 1 Bekendtgørelse om refusion af befordringsrabat til modtagere af efterløn og fleksydelse I medfør af § 4 i lov om befordringsrabat til efterlønsmodtagere m.fl., jf. lovbekendtgørelse nr. 1084 af 11. november 2005, som ændret ved lov nr. 523 af 24. juni 2005 og lov nr. 429 af 28. april 2010, fastsættes følgende:
 § 1. Ved de transportansvarlige forstås i denne bekendtgørelse trafikselskaberne og Bornholms Regionskommune.
 § 2. De transportansvarlige yder rabat i henhold til loven ved efterlønsmodtageres og fleksydelsesmodtageres køb af abonnementskort med billede til personligt brug.
Stk. 2. Rabat kan ydes til abonnementskort med gyldighed i op til 12 måneder.
Rabat kan dog kun ydes så længe, medlemmet får efterløn eller fleksydelse.
 Stk. 3. Rabatten udgør 50 pct. af den ordinære pris på abonnementskortet.
§ 3. Ved salget af abonnementskortet skal de transportansvarlige se legitimation med billede for køber.
Som legitimation kan køberen bruge kørekort eller pas.
 Stk. 2. Køberen skal også vise dokumentation for, at pågældende modtager efterløn eller fleksydelse.
Stk. 3. For efterlønsmodtagere kan dokumentationen være den sidste udbetalingsspecifikation fra a-kassen.
Købers personnummer skal fremgå af udbetalingsspecifikationen.
Køberen kan også bruge en erklæring fra arbejdsløshedskassen om, at pågældende får efterløn.
Stk. 4. For fleksydelsesmodtagere skal dokumentationen være den sidste udbetalingsspecifikation fra kommunen.
Købers personnummer skal fremgå af udbetalingsspecifikationen.
Stk. 5. De transportansvarlige kan beslutte, at købere kan forny deres abonnementskort skriftligt.
Ved fornyelsen skal køberen medsende dokumentation efter stk. 2.
 Stk. 6. De transportansvarlige skal ved salget registrere køberens personnummer, abonnementskortets ordinære pris, kortets gyldighedsperiode og den ydede rabat.
 § 4. Pensionsstyrelsen refunderer 90 pct. af det beløb, der i medfør af § 2 er ydet i rabat.
Stk. 2. De transportansvarlige skal bede styrelsen om refusion efter udløbet af hvert kvartal.
Anmodningen skal være modtaget i styrelsen senest 2 måneder efter kvartalets udløb.
§ 5. Anmodningen om refusion skal ske via internettet.
Oplysningerne skal opfylde kravene i bilag 1. Der skal være angivet køberens personnummer, abonnementskortets ordinære pris og kortets gyldighedsperiode samt den ydede rabat.
§ 6. Efter kalenderårets udløb skal den transportansvarlige erklære, at der er sikre forretningsgange hos denne.
Det skal fremgå, at rabatten er ydet efter loven, og at rabatten er opgjort korrekt og i overensstemmelse med den transportansvarliges registreringer.
Pensionsstyrelsen skal også have meddelelse om, hvem der er tegningsberettiget for den transportansvarlige.
 § 7. Pensionsstyrelsen overfører refusionsbeløbet til en konto hos de transportansvarlige.
 § 8. Bekendtgørelsen træder i kraft den 1. maj 2010.
 Stk. 2. Samtidig ophæves bekendtgørelse nr. 1334 af 15. december 2004 om refusion af befordringsrabat til modtagere af efterløn, overgangsydelse og fleksydelse.
Pensionsstyrelsen, den 28. april 2010 Jens Brøchner / Bent Nielsen Bilag 1 Krav: Komma-separeret ASCII-fil.
Filen skal opbygges således, at første linie (START-POST) indeholder oplysninger om, hvem der indleverer data.
De efterfølgende linier (DATA-POSTER) indeholder oplysninger om hvert solgte kort og den ydede rabat.
