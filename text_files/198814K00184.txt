Nr BTL 184 Betænkning over Forslag til lov om ændring af lov om ændring af lov om  

 skattemæssige afskrivninger m.v. (Miljøforbedrende investeringer i landbrug  

 m.v.)   

 Nr L 184 1988-89, 1. samling Afgivet af Skatte- og Afgiftsudvalget Afgivet: 19890222 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Udvalget har endvidere modtaget en skriftlig henvendelse fra Erhvervenes  

 Skatteudvalg.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse uændret.
Et mindretal inden for flertallet (Fremskridtspartiets medlem af udvalget)  

 beklager, at der ikke i denne omgang har kunnet opnås flertal for yderligere  

 straksafskrivninger.
Mindretallet har noteret sig ministerens udtalelse, jf.  

 Folketingstidende 1988-89, forhandlingerne sp. 5414, om, at der inden den 24.  

 februar 1989 vil fremkomme et grundlag for, at regeringen og andre kan tage  

 stilling til de afskrivningslovsforbedringer, som der er så stort socialt  

 behov for.
 Et mindretal (Socialdemokratiets medlemmer af udvalget) udtaler, at  

 mindretallet principielt er modstander af straksafskrivningsprincippet.
 Ved ændringen af loven om støtte til miljøforbedrende investeringer i  

 mindre landbrug m.v., jf. lov nr. 392 af 10. juni 1987, blev  

 miljøstøttereglerne for landbruget forlænget fra den 31. december 1989 til  

 den 31. december 1992. Skatteministeren har nu påpeget, at det er ønskeligt,  

 at de forskellige miljøstøtteregler udløber samtidigt.
 På denne baggrund og på baggrund af oplysninger under udvalgsarbejdet om,  

 at en forlængelse af straksafskrivningsadgangen ikke vil medføre udsættelse  

 af de helt nødvendige miljøinvesteringer, vil Socialdemokratiet undlade at  

 stemme ved lovforslagets 3. behandling.
Et andet mindretal (Socialistisk Folkepartis medlemmer af udvalget)  

 indstiller lovforslaget til forkastelse ved 3. behandling, selv om  

 mindretallet er positivt stemt for miljøstøtte til landbruget.
Men støtten  

 bør være synlig og burde finansieres ved en kunstgødningsafgift.
Dermed ville  

 miljøet blive dobbelt begunstiget.
Mindretallet er ikke tilhænger af, at man  

 forsøger at give erhvervslivet, herunder landbruget, tilskud, hvis størrelse  

 og modtagere er helt udefineret, sådan som det altid vil ske, når støtten  

 gives via skattelovgivningens store tag-selv-bord.
Endelig er det skruen uden  

 ende, fordi der, såfremt lovforslaget vedtages, straks vil rejse sig  

 tilsvarende krav for så vidt angår industriens miljøinvesteringer.  

 Afskrivningsforbedrende miljøfiduser er SF ikke tilhænger af.
