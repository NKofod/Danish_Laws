 Ved en kriminalretsdom blev en 27-årig mand idømt hæfte i 30 dage for  

 overtrædelse af våbenloven ved salg af 2 pistoler med ammunition for ca. 1800  

 kr. til 2 ham ubekendte amerikanere, der den følgende dag benyttede våbnene  

 til røveri og drab.
 Af domfældtes forklaring til rapport fremgik, at amerikanerne først talte  

 om køb af våben med lyddæmpere.
 Domfældte i våbenlovssagen var tidligere i flere tilfælde dømt for ulovlig  

 våbenbesiddelse.
 Der blev af anklagemyndigheden under sagen nedlagt påstand om hæftestraf,  

 og dommen blev ikke forelagt statsadvokaten med henblik på ankespørgsmålet.
 Efter våbenlovens § 10, stk. 1 kan under skærpende omstændigheder idømmes  

 fængsel i indtil 2 år for overtrædelse af loven.
 Idet der henvises til min C.skr. af 5.3.1970 nr. 43/70 (3), skal jeg  

 anmode om, at der i sager med våbenhandel af professionel karakter nedlægges  

 påstand om ubetinget fængselsstraf, ligesom jeg skal erindre om, at sager  

 vedrørende ulovlig våbenbesiddelse m.v. fortsat skal forelægges  

 statsadvokaten til afgørelse af ankespørgsmålet.
