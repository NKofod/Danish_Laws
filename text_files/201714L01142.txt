Betænkning afgivet af Udlændinge- og Integrationsudvalget den 29. maj 2018 Betænkning over Forslag til lov om ændring af lov om aktiv socialpolitik, lov om Udbetaling Danmark og udlændingeloven (Indførelse af beskæftigelseskrav for ret til uddannelses- og kontanthjælp og forlængelse af opholdskravet samt ophævelse af bestemmelsen om opholdstilladelse på baggrund af arbejdsmarkedstilknytning) [af udlændinge- og integrationsministeren (Inger Støjberg)]:
1. Udvalgsarbejdet Lovforslaget blev fremsat den 4. maj 2018 og var til 1. behandling den 8. maj 2018. Lovforslaget blev efter 1. behandling henvist til behandling i Udlændinge- og Integrationsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og udlændinge- og integrationsministeren sendte den 16. marts 2018 dette udkast til udvalget, jf.
UUI  bilag 120. Den 4. maj 2018 sendte udlændinge- og integrationsministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til udlændinge- og integrationsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse uændret.
 Et mindretal i udvalget (EL, ALT, RV og SF) indstiller lovforslaget til forkastelse ved 3. behandling.
Enhedslistens medlemmer af udvalget er grundlæggende imod integrationsydelsen, som er så lav, at den tvinger nytilkomne flygtninge og andre til at indlede deres tilværelse i Danmark i fattigdom.
Dette har særlig hårde konsekvenser for børnefamilier.
Enhedslisten ønsker, at alle de mennesker, der i dag modtager integrationsydelse, får mulighed for at modtage kontanthjælp.
Enhedslisten finder det forkert at afskaffe reglen om, at en udlænding, der står til at få inddraget sin opholdstilladelse, kan bevare den, hvis vedkommende har været ansat samme sted i 2 år.
Det er uforståeligt, at flertalspartierne, der efterlyser udlændinges vilje og evne til at integrere sig i samfundet og på arbejdsmarkedet, nu ønsker at afskaffe denne ordning.
 Et andet mindretal i udvalget (S) vil stemme hverken for eller imod lovforslaget ved 3. behandling.
Socialdemokratiets medlemmer af udvalget er enige i, at udlændinge skal optjene ret til flere af de ydelser, vi udbetaler i Danmark.
Socialdemokratiet støtter således princippet om, at man skal have arbejdet 2½ år inden for de seneste 10 år for at få ret til kontanthjælp.
Socialdemokratiet mener imidlertid ikke, at regeringen og Dansk Folkeparti har fundet det rette niveau for integrationsydelsen, når det gælder børnefamilier.
Socialdemokratiet ønsker ikke at fjerne integrationsydelsen og rulle lovgivningen tilbage, så nyankomne flygtninge og familiesammenførte får den fulde kontanthjælp fra første dag i Danmark.
Socialdemokratiet mener, at integrationsydelsen har haft positiv betydning med hensyn til at dæmpe tilstrømningen til Danmark, ligesom partiet vurderer, at den har haft en positiv om end begrænset virkning på beskæftigelsen.
Omvendt mener Socialdemokratiet ikke, at regeringen har fundet den rette ydelse for børnefamilierne.
Der er simpelthen for mange børn, der lider for store afsavn med den nuværende ydelse.
Derfor ønsker Socialdemokratiet at nedsætte en ydelseskommission.
Hvis Socialdemokratiet vinder næste folketingsvalg, vil kommissionen få 12 måneder til at komme med et bud på, hvordan ydelserne kan sammensættes, så de tager hensyn til alle de forskellige behov, der bør tages hensyn til  herunder både at der fastholdes et kraftigt incitament til at finde sig et arbejde, og at børn, der vokser op i Danmark, skal have ordentligt tøj på kroppen og mad på bordet.
Socialdemokratiet kan fuldt ud tilslutte sig den del af lovforslaget, som ophæver bestemmelsen om at udlændinge kan undgå at få inddraget deres opholdstilladelse, hvis de har arbejdet 2 år i Danmark for den samme virksomhed.
Flygtninge, der får beskyttelse i Danmark, skal så vidt muligt arbejde, mens de er i vores land.
Det er bedst for vores samfund og for dem selv.
Men når der bliver fred i deres hjemland, skal de vende tilbage og bygge deres eget land op.
Det er hele ånden i flygtningepolitikken og konventionerne, som vi har tilsluttet os.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Martin Henriksen (DF) fmd.
Peter Skaarup (DF) Christian Langballe (DF) Marie Krarup (DF) Peter Kofod Poulsen (DF) Pernille Bendixen (DF) Marcus Knuth (V) Britt Bager (V) Preben Bang Henriksen (V) Martin Geertsen (V) Erling Bonnesen (V) Jan E.
Jørgensen (V) Laura Lindahl (LA) Villum Christensen (LA) Naser Khader (KF) Dan Jørgensen (S) Kaare Dybvad (S) Thomas Jensen (S) Karen J.
Klint (S) Astrid Krag (S) nfmd.
Mattias Tesfaye (S) Stine Brix (EL) Nikolaj Villumsen (EL) Carolina Magdalene Maier (ALT) Josephine Fock (ALT) Marlene Borst Hansen (RV) Sofie Carsten Nielsen (RV) Jacob Mark (SF) Holger K.
Nielsen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
