 I medfør af § 16 i indenrigsministeriets bekendtgørelse nr. 474 af 19.  

 september 1974 om embedslægeinstitutionernes virksomhed og § 14 i  

 indenrigsministeriets bekendtgørelse nr. 475 af samme dato om  

 stadslægeembedet i København fastsættes følgende:
Ifølge § 16 litra a, b og c i bekendtgørelse nr. 474 skal  

 embedslægeinstitutionen til sundhedsstyrelsen indberette om de  

 sundhedsmæssige forhold i amtsrådskredsen, indsamle og bearbejde  

 medicinalstatistiske oplysninger smat udarbejde en årlig indberetning om  

 institutionens virksomhed.
Bortset fra bestemmelsen om den årlige  

 indberetning gælder tilsvarende regler for stadslægeembedet i København, jfr.  

 afsnit I og II nedenfor I.
STATISTISKE INDBERETNINGER.
 1. FØDSELSANMELDELSER OG DØDSATTESTER.
A.
FØDSELSANMELDELSER.
Siden 1884 har der i den af sundhedskollegiet, nu sundhedsstyrelsen,  

 udgivne »Medicinalberetning for Kongeriget Danmark« været  

 offentliggjort skematiske uddrag af jordemødrenes fødselsprotokoller.
Siden  

 1910 har jordemødrene sendt en anmeldelse om hver fødsel i hele landet (mod  

 tidligere kun i købstæderne) til ministerialbogsføreren.
De her indsendte  

 oplysninger har siden 1931 været grundlag for statistisk bearbejdning i Det  

 statistiske Departement, nu Danmarks Statistik.
 Jordemødrene er i henhold til lov nr. 671 af 13. december 1978 om  

 jordemødre forpligtede til at afgive de indberetninger og anmeldelser, som af  

 hensyn til den offentlige sundhedspleje afkræves dem af  

 sundhedsmyndighederne.
Siden 1. januar 1968 har jordemødrene indsendt individualanmeldelser til  

 sundhedsstyrelsen ved fødsler i Danmark.
Disse fødselsanmeldelser udfyldes af  

 jordemoderen (eller lægen, hvis en jordemoder ikke har medvirket ved fødslen)  

 for ethvert levendefødt barn, dvs. et barn, der efter fødslen har vist tegn  

 på liv, uanset fødselsvægt og svangerskabslængde.
Fødselsanmeldelsen anvendes  

 tillige for dødfødte børn, dvs. børn, der fødes efter udgangen af 28.  

 svangerskabsuge, men uden at vise tegn på liv.
Hvis barnet er dødfødt,  

 udfyldes tillige en dødsattest, se herom senere.
 Fra 1. januar 1978 består fødselsanmeldelsen af to blanketter, en civil og  

 en medicinsk, der er forsynet med enslydende løbenummer.
Den jordemoder, der udfylder fødselsanmeldelsen, indsender den civile  

 blanket til sognepræsten, i Sønderjylland personregisterføreren, i moderens  

 bopælskommune.
Herfra videresendes blanketten til embedslægeinstitutionen i  

 moderens bopælsamt inden 14 dage efter udgangen af fødselsmåneden.
Genparter  

 af den civile blanket sendes af jordemoderen til sundhedsplejersken, de  

 sociale myndigheder i bopælskommunen og den ledende jordemoder i bopælsamtet,  

 medens en genpart forbliver i jordemodercentret.
Den medicinske blanket  

 sendes direkte af jordemoderen til embedslægeinstitutionen i moderens  

 bopælsamt senest 8 dage efter udgangen af fødselsmåneden.
Genparter af denne  

 blanket tilsendes de samme myndigheder, som modtager genpart af den civile  

 blanket, bortset fra de sociale myndigheder.
 Den civile og den medicinske blanket vedrørende samme barn samles i  

 embedslægeinstitutionen, der efter gennemsyn og afhjælpning af eventuelle  

 fejl og mangler ved udfyldelsen indsender den samlede fødselsanmeldelse til  

 sundhedsstyrelsen inden 20 dage efter udgangen af fødselsmåneden.
På dette grundlag udarbejder og offentliggør styrelsen en medicinsk  

 fødselsstatistik for landet som helhed.
Samtlige fødselsanmeldelser  

 mikrofotograferes, og disse film opbevares i sundhedsstyrelsen.
B.
DØDSATTESTER.
Siden 1832 har der i Danmark været udfærdiget dødsattester ved ethvert  

 dødsfald, og siden 1871 har disse attester været grundlag for en  

 landsdækkende statistik, udarbejdet af sundhedskollegiet, senere  

 sundhedsstyrelsen.
De nugældende bestemmelser findes i lov nr. 279 af 26. maj  

 1976 om ligsyn m.v., hvorefter der ved ethvert dødsfald skal foretages ligsyn  

 og udstedes dødsattest af en læge, jfr. sundhedsstyrelsens cirkulære af 10.  

 marts 1977 om ligsyn og udstedelse af dødsattester m.v.
 Dødsattesterne anvendes ved samtlige dødsfald i Danmark, herunder for  

 dødfødte børn, dvs. børn der fødes efter udgangen af 28. svangerskabsuge uden  

 at vise tegn på liv.
Dødsattesten afleveres af de pårørende til begravelsesmyndigheden, dvs.  

 sognepræsten i afdødes bopælskommune.
Efter dødsfaldets registrering i  

 ministerialbogen, i Sønderjylland personregistret, sendes dødsattesterne af  

 registreringsmyndighederne til embedslægeinstitutionen inden 14 dage efter  

 udløbet af dødsmåneden.
Embedslægeinstitutionen åbner og gennemser dødsattesterne.
Efter at fejl  

 og mangler er afhjulpet, indsendes attesterne til sundhedsstyrelsen inden 20  

 dage efter udløbet af dødsmåneden.
På dette grundlag udarbejder og offentliggør sundhedsstyrelsen en  

 dødsårsagsstatistik for landet som helhed.
Samtlige dødsattester  

 mikrofotograferes, og disse film opbevares i sundhedsstyrelsen, hvor de  

 danner grundlag for »Centralkartoteket for døde«.
 2. INDBERETNINGER OM MEDICINALPERSONERS VIRKSOMHED.
A.
SKOLELÆGENS ÅRSBERETNING.
I lov nr. 413 af 12. juli 1946 om skolelæger bestemtes, at der i enhver  

 skole skulle føres kontrol med børnenes sundhedstilstand ved en skolelæge.
I  

 sundhedsstyrelsens instruks for embedslægers og skolelægers indbyrdes  

 virksomhed af 14. februar 1947 fastsattes, at skolelægen skulle udarbejde og  

 indsende til amtslægen en skematisk oversigt over sin virksomhed.
Amtslægen  

 bearbejdede og videresendte da denne til sundhedsstyrelsen sammen med  

 medicinalberetningen.
 Efter den nugældende lov om skolelægeordning, lov nr. 266 af 7. juni 1972,  

 er kommunalbestyrelser og amtsråd forpligtede til efter regler fastsat af  

 sundhedsstyrelsen at give oplysninger i medfør af loven, ligesom  

 retningslinier for tilrettelæggelsen af undersøgelserne efter lovens §§ 1 og  

 2 fastsættes af sundhedsstyrelsen.
 Af sundhedsstyrelsens vejledende retningslinier vedrørende  

 tilrettelæggelse af skolelægeordningen af 22. august 1972 fremgår, at  

 skolelægen skal udarbejde en årsberetning for hver skole. Årsberetningen  

 fremsendes nu til social- og sundhedsudvalget i kommunen, som videresender  

 skemaet for det foregående skoleår til embedslægeinstitutionen eller  

 skoleoverlægen, hvor en sådan findes, senest 15. september.
 Embedslægeinstitutionen eller skoleoverlægen indsender efter gennemsyn og  

 forsynet med eventuelle kommentarer skemaet til sundhedsstyrelsen inden  

 udgangen af september måned i det år, hvor det indberettede skoleår udløber.
 Indberetningen udfærdiges på et af sundhedsstyrelsen godkendt skema, der  

 første gang er anvendt for skoleåret 1973/74. På grundlag af de indsendte  

 årsberetninger udarbejder og offentliggør sundhedsstyrelsen en landsdækkende  

 statistik over skolelægernes virksomhed.
 Skolelægeordningens indhold og tilrettelæggelse er for tiden under  

 overvejelse i et af sundhedsstyrelsen nedsat udvalg, hvilket evt. kan medføre  

 ændringer i skolelægens årsberetning.
B.
SUNDHEDSPLEJERSKEORDNING.
 I henhold til lov nr. 85 af 31. marts 1937 om bekæmpelse af sygelighed og  

 dødelighed blandt børn i det første leveår udsendtes i 1937 for første gang  

 retningslinier for tilrettelæggelse og godkendelse af  

 sundhedspeljerskeordninger fra indenrigsministeriet (til kommunalbestyrelser)  

 og sundhedsstyrelsen (til embedslægerne).
 I januar 1938 udsendtes af sundhedsstyrelsen og Den almindelige danske  

 lægeforenings hygiejnekomite en generel vejledning vedrørende gennemførelsen  

 af loven, herunder mønsterinstruks og bemærkninger angående journalføringen.
I denne mønsterinstruks fastsattes, at sundhedsplejersken hver måned  

 skulle afgive en skematisk indberetning om sin virksomhed til embedslægen.
På  

 baggrund af disse indberetninger udarbejdede sundhedsstyrelsen en  

 landsstatistik.
Ved den nugældende lov nr. 409 af 13. juni 1973 om  

 sundhedsplejerskeordninger er det gjort obligatorisk for kommunerne at  

 oprette sundhedsplejerskeordninger.
Loven trådte i kraft 1. april 1974. I  

 henhold til denne lov er kommunalbestyrelser og amtsråd forpligtede til efter  

 regler fastsat af sundhedsstyrelsen at give oplysninger om virksomheden i  

 medfør af loven.
 Ved samme lov udvidedes sundhedsplejerskeordningen, således at den nu  

 omfatter børn, der er under den undervisningspligtige alder og ikke går i  

 børnehaveklasse, især med sigte på børn med særlige behov, ligesom der åbnes  

 mulighed for, at ordningen kan omfatte andre aldersgrupper.
 I henhold til sundhedssstyrelsens retningslinier af juli 1974 for  

 tilrettelæggelse af sundhedsplejerskeordninger skal sundhedsplejersken føre  

 journal over børn under tilsyn og afgive en skematisk indberetning om sin  

 virksomhed.
Fra 1. juli 1980 er der anvendt et nyt journal- og indberetningsskema.
På  

 grundlag af sundhedsplejerskens oplysninger til kommunens social- og  

 sundhedsforvaltning udarbejder denne en månedsberetning om den samlede  

 sundhedsplejerskevirksomhed i kommunen.
Beretningen tilsendes  

 embedslægeinstitutionen, sundhedsstyrelsen og amtsrådet.
 På grundlag af disse månedsindberetninger udarbejder og offentliggør  

 sundhedsstyrelsen en årsstatistik for landet som helhed.
C.
HJEMMESYGEPLEJERSKEORDNING.
Ved lov af 20. maj 1933 om offentlig forsorg pålagdes der kommunerne pligt  

 til at drage omsorg for en forsvarlig ordning af sygeplejen i kommunen.
Dette  

 var de første lovregler om hjemmesygeplejens forhold.
Ved lov nr. 79 af 29. marts 1957 om hjemmesygepleje fastlagdes  

 hjemmesygeplejen i princippet som en kommunal foranstaltning som en del af  

 det almindelige sundhedsvæsen.
Hjemmesygeplejeordningen overflyttedes  

 samtidig fra socialministeriets til indenrigsministeriets område.
I  

 indenrigsministeriets cirkulære af 30. september 1959 om mønsterinstruks for  

 hjemmesygeplejersker, fremskaffelse af statistiske oplysninger m.v.  

 fastsattes hjemmesygeplejerskens pligt til at indberette til  

 kommunalbestyrelsen (gennem den ansættende myndighed) om sin virksomhed, på  

 særlige blanketter, efter sundhedsstyrelsens vejledning.
Efter den nugældende lov nr. 408 af 13. juni 1973 om  

 hjemmesygeplejerskeordninger, som ændret ved lov nr. 143 af 4. april 1979,  

 påhviler det kommunerne at administrere hjemmesygeplejerskeordningen.
I  

 henhold til denne lov er kommunalbestyrelser og amtsråd forpligtede til (§ 4)  

 efter regler fastsat af sundhedsstyrelsen at give oplysninger om virksomheden  

 efter loven.
 Hjemmesygeplejen omfatter alle personer, der opholder sig i kommunen.
 I henhold til sundhedsstyrelsens retningslinier af juli 1974 for  

 tilrettelæggelse af hjemmesygeplejerskeordninger skal hjemmesygeplejersken  

 føre en journal over den enkelte petient og afgive en skematisk indberetning  

 om sin virksomhed.
 Fra 1. juli 1980 er der anvendt et nyt journal- og indberetningsskema.
På grundlag af hjemmesygeplejerskens oplysninger til kommunernes social-  

 og sundhedsforvaltning udarbejder denne en månedsberetning for den samlede  

 hjemmesygeplejerskevirksomhed i kommunen.
Beretningen tilsendes  

 embedslægeinstitutionen, sundhedsstyrelsen og amtsrådet.
 På grundlag af disse månedsberetninger udarbejder og offentliggør  

 sunhedsstyrelsen en årsstatistik for landet som helhed.
II.
ADMINISTRATIVE INDBERETNINGER M.V.
TIL EMBEDSLÆGEINSTITUTIONEN.
 Dette afsnit vedrører kun individual-anmeldelser, dvs. indberetninger m.v.  

 vedrørende enkeltpersoner.
A.
METADONORDINATION.
Ifølge sundhedsstyrelsens cirkulære af 15. juni 1980 om lægers ordination  

 af afhængighedsskabende (euforiserende) stoffer skal enhver læge, herunder  

 den for en sygehusafdeling eller anden behandlingsinstitution ansvarlige  

 overlæge/læge, der iværksætter metadonordination til en stofmisbruger,  

 indberette herom til embedslægeinstitution/stadslægen og sundhedsstyrelsen  

 ved anvendelse af en særlig blanket.
Cirkulæret giver nærmere retningslinier  

 for, hvornår læger iøvrigt bør underrette embedslægeinstitutionen om  

 ordinationer af euforiserende lægemidler.
Ved cirkulære af 15. oktober 1980  

 er pligten udvidet til månedlige indberetninger, så længe patienten er under  

 behandling med metadon.
B.
DISPENSATION FRA PLIGT TIL AT ANVENDE SIKKERHEDSSELE.
Ved sundhedsstyrelsens instruks af 5. december 1975 til landets læger om  

 dispensation fra pligt til at anvende sikkerhedssele er det pålagt læger, der  

 udfærdiger dispensation, at indsende genpart heraf til  

 embedslægeinstitutionen med angivelse af årsagen til fritagelsen.
Finder  

 lægen, at den påberåbte helbredsmæssige mangel ikke er tilstrækkelig til at  

 imødekomme en dispensationsbegæring, kan den pågældende henvises til  

 embedslægen, der træffer afgørelse i sagen og udfærdiger eventuel  

 dispensationsattest mod det fastsatte honorar.
Institutionen skal gennemgå de  

 indsendte attestkopier og videresende dem til sundhedsstyrelsen.
C.
DISPENSATION FRA PLIGT TIL AT ANVENDE STYRTHJELM.
Ved sundhedsstyrelsens instruks af 10. december 1976 om dispensation fra  

 pligten til at anvende styrthjelm under kørsel med motorcykel og knallert er  

 det pålagt læger, der udfærdiger dispensation, at indsende genpart heraf til  

 embedslægeinstitutionen med angivelse af årsagen til fritagelsen.
Finder  

 lægen, at den påberåbte helbredsmæssige mangel ikke er tilstrækkelig til at  

 imødekomme en dispensationsbegæring, kan den pågældende henvises til  

 embedslægen, der træffer afgørelse i sagen og udfærdiger eventuel  

 dispensationsattest mod det fastsatte honorar.
Institutionen skal gennemgå de  

 indsendte attestkopier og videresende dem til sundhedsstyrelsen.
D.
ANMELDELSE AF SÆRLIGT SMITSOMME SYGDOMME.
I henhold til sundhedsstyrelsens cirkulære af 7. december 1979 om lægers  

 anmeldelse af smitsomme sygdomme m.v. skal en række alvorlige sygdomme  

 anmeldes på en særlig blanket.
Der er hovedsagelig tale om akutte  

 infektionssygdomme.
Alment farlige sygdomme skal anmeldes både telefonisk og  

 skriftligt.
Hvilke sygdomme, der er tale om, fremgår af loven om  

 foranstaltninger mod smitsomme sygdomme (lov nr. 114 af 21. marts 1979).
 Enhver læge, der får en patient med en af de i loven (og cirkulæret)  

 omhandlede sygdomme skal anmelde dette til embedslægeinstitutionen,  

 sundhedsstyrelsen og epidemiologisk afdeling på statens seruminstitut.
E.
TUBERKULOSEANMELDELSER.
I medfør af sundhedsstyrelsens cirkulære af 1. juni 1975 om  

 tuberkuloseundersøgelse skal enhver læge, der stiller diagnosen tuberkulose,  

 indberette tilfældet til den stedlige lungeklinik, som videresender  

 indberetningen til Dansk institut for klinisk epidemiologi.
Dette underretter  

 den embedslægeinstitution, i hvis kreds patienten har bopæl eller opholder  

 sig.
Ligeledes skal en læge, der foretager ligsyn over en person, der er  

 angrebet af smittefarlig tuberkulose, anmelde dødsfaldet til  

 embedslægeinstitutionen på dødsstedet.
Embedslægeinstitutionen underretter  

 epidemikommissionen herom.
 Det nævnte cirkulære er for tiden under revision, men det forventes ikke,  

 at der sker væsentlige ændringer i ovennævnte bestemmelser.
F.
ANMELDELSE AF RABIESBEFÆNGTE DYR.
 Efter aftale mellem sundhedsstyrelsen og veterinærdirektoratet udsender  

 dette meddelelser til vedkommende embedslægeinstitution om tilfælde, hvor  

 statens veterinære serumlaboratorium påviser rabiesvirus hos indsendte dyr.
G.
HELBREDSERKLÆRINGER VEDRØRENDE ANSATTE På EKSPORTSLAGTERIER M.V.
I medfør af landbrugsministeriets bekendtgørelse nr. 27 af 30. januar 1962  

 om helbredskontrol med personer beskæftiget ved eksportslagterier og andre  

 virksomheder autoriseret til eksport af kød og kødprodukter skal enhver af de  

 pågældende virksomheder drage omsorg for, at der for alt personale, der  

 beskæftiges med uemballerede kødprodukter, inden 14 dage efter ansættelsen  

 udfærdiges en erklæring om personlige data og helbredstilstand.
Erklæringen,  

 (der er gyldig for hele ansættelsesperioden), afgives af den pågældendes læge  

 og sendes af denne til embedslægeinstitutionen, som afgør, om erklæringen kan  

 anses for tilfredsstillende med hensyn til den pågældendes varetagelse af  

 arbejdet, giver påtegning herom og videresender erklæringen til virksomheden.  

 I tvivlstilfælde afgør embedslægen, med hvilket arbejde en person kan  

 beskæftiges, såfremt helbredserklæringen ikke måtte være fuldt  

 tilfredsstillende.
Ved de 2 årlige inspektioner af virksomheden efterser  

 embedslægen erklæringerne og taler i fornødent omfang med virksomhedens  

 ledelse, den kontrollerende dyrlæge og personale omfattet af  

 helbredskontrollen.
Embedslægen vejleder virksomheden om reglerne for, at  

 personer, der har haft visse i bekendtgørelsen nævnte lidelser, afleverer  

 lægeerklæring for, at arbejdet må genoptages.
H.
HELBREDSERKLÆRINGER VEDRØRENDE PERSONER BESKÆFTIGET VED  

 FJERKRÆSLAGTERIER OG -KONSERVESFABRIKKER.
I medfør af landbrugsministeriets bekendtgørelse nr. 397 af 29. juni 1973  

 om helbredskontrol med personer beskæftiget ved fjerkræslagterier og  

 -konservesfabrikker skal personer, der på de til eksport til EF-medlemslande  

 autoriserede fjerkræeksportslagterier eller -konservesfabrikker kommer i  

 berøring med fjerkrækød, gennemgå en helbredskontrol og i denne forbindelse  

 afgive en erklæring om personlige data og helbredstilstand.
Erklæringen  

 påtegnes af den pågældendes egen læge og sendes af denne til  

 embedslægeinstitutionen, som afgør, om erklæringen kan anses for  

 tilfredsstillende med hensyn til den pågældendes varetagelse af arbejdet,  

 giver påtegning herom og videresender erklæringen til virksomheden.
I  

 tvivlstilfælde afgør embedslægen, med hvilket arbejde en person kan  

 beskæftiges, såfremt helbredserklæringen ikke måtte være fuldt  

 tilfredsstillende.
Erklæringen har gyldighed i 1 år og skal derefter fornys.  

 Ved de 2 årlige inspektioner af virksomheden efterser embedslægen  

 erklæringerne og taler i fornødent omfang med virksomhedens ledelse, den  

 kontrollerende dyrlæge og personale omfattet af helbredskontrollen.  

 Embedslægen vejleder virksomheden om reglerne for, at personer, der har haft  

 visse i bekendtgørelsen nævnte lidelser, afleverer lægeerklæring for, at  

 arbejdet må genoptages.
 III. ÅRSBERETNING OM EMBEDSLÆGEINSTITUTIONERNES VIRKSOMHED.
Det påhviler embedslægeinstitutionerne årligt at udarbejde en  

 sammenfattende beretning om institutionens virksomhed, herunder virksomheden  

 ved eventuelle filialkontorer.
I amtsrådskredse uden embedslægeinstitution  

 påhviler pligten amtslægen på baggrund af indberetninger fra kredslægerne.
 Årsberetningen skal omfatte følgende hovedafsnit: 1. Topografi. 2.  

 Demografi. 3. Embedslægeinstitutionen. 4. Relationer til amtsrådet. 5.  

 Relationer til kommunerne. 6. Relationer til statslige myndigheder. 7.  

 Medicinalpersonale m.v. 8. Socialmedicin. 9. Miljøbeskyttelse.
 10. Retsmedicin.
 11. Smitsomme sygdomme.
 12. Institutioner.
 13. Sundhedsplanlægning.
 14. Sundhedsoplysning.
 15. Beredskabsplanlægning.
 16. Helbredsattester.
 17. Publikationer.
 18. Specielle forhold.
 19. Embedslægeinstitutionens ønsker, planer m.v.
 Ved udarbejdelsen anvendes den i bilaget indeholdte model.
 De dele af modellen, som er forsynet med et af sundhedsstyrelsens  

 formularnumre, kan rekvireres fra sundhedsstyrelsen.
I modellen anvendes udtrykket embedslægeinstitutionen.
Denne betegnelse  

 dækker også embedslægevæsenet i de amtsrådskredse, hvor der ikke findes  

 embedslægeinstitutioner.
 Opbygningen af modellen samt de anførte numre refererer til  

 embedslægeinstitutionernes journalsystem og vil blive revideret, når der sker  

 revision af dette.
 Såfremt der for nogle af områderne intet er at bemærke, anføres et  

 »0«, »inget at bemærke« eller lignende.
 Årsberetningen indsendes til sundhedsstyrelsen inden den 15. februar -  

 første gang 15. februar 1982 - vedrørende det foregående kalenderårs  

 virksomhed.
 Årsberetningen sendes samtidig til amtsrådet og kommunalbestyrelserne samt  

 rets- og politimyndighederne i amtsrådskredsen og evt. andre interesserede.
 Dette cirkulære træder i kraft den 1. januar 1981. Samtidig ophæves  

 sundhedsstyrelsens instruktion for læger om indsendelse af lovpligtige  

 meddelelser samt instruktion for embedslæger om indberetninger og  

 medicinalstatistik af 1961.
