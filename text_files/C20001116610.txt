Cirkulæreskrivelse om meddelelse om  

 fortolkningsbidrag vedrørende reglerne om selvforskyldt  

 ledighed Kommentar m.v.:
Direktoratets præcisering af reglerne om selvforskyldt ledighed  

 på baggrund af spørgsmål rejst på de afholdte  

 "tema-dage" om rådighed og selvforskyldt ledighed Meddelelse om afgørelsen:
 Direktoratet og Arbejdsløshedskassernes Samvirke har i  

 fællesskab afholdt tre "tema-dage" om direktoratets praksis på  

 rådighedsområdet.
 På baggrund af spørgsmål og debat på disse  

 temadage, har direktoratet fundet det formålstjenligt at  

 præcisere praksis på tre punkter.
 Det følger af § 1, stk. 3, i bekendtgørelsen om  

 selvforskyldt ledighed og den tilhørende vejledning, at et medlem, der  

 ikke har ret til dagpenge som følge af, at medlemmet er pålagt  

 et arbejdskrav som sanktion, fortsat er omfattet af  

 bekendtgørelsen.
 Dette drejer sig om de tilfælde, hvor et medlem er pålagt et  

 beskæftigelseskrav, jf. lovens § 53, stk. 2, i medfør af  

 bekendtgørelsens § 28 (afslag på tilbud mm. i aktivperioden)  

 eller et arbejdskrav på 300 henholdsvis 150 timer inden for 10 uger i  

 medfør af bekendtgørelsens § 27 (gentagelsesvirkningen).
 I disse tilfælde skal a-kasserne registrere, hvis medlemmet bliver  

 selvforskyldt ledighed efter det tidspunkt, hvor medlemmet er pålagt et  

 arbejdskrav som sanktion.
 Det betyder endvidere, at et fuldtidsforsikret medlem, som er pålagt  

 et beskæftigelseskrav i medfør af bekendtgørelsens § 28,  

 og som efterfølgende uden gyldig grund afslår eller  

 ophører i ordinært arbejde 2 gange inden for 12 måneder,  

 for igen at få ret til dagpenge, skal opfylde både  

 beskæftigelseskravet i lovens § 53, stk. 2, og have haft mere end 300  

 timers ustøttet arbejde inden for 10 uger, som ligger efter det andet  

 selvforskyldte afslag/ophør.
 Derimod er et medlem, der er pålagt et arbejdskrav på 300  

 henholdsvis 150 timer inden for 10 uger i medfør af § 35 i  

 rådighedsbekendtgørelsen som følge af manglende  

 rådighed for arbejdsmarkedet,  ikke omfattet af  

 bekendtgørelsen om selvforskyldt ledighed, før medlemmet har  

 opfyldt arbejdskravet.
 Et medlem, der opfylder et arbejdskrav på 300 henholdsvis 150 timer  

 inden for 10 uger, der er givet i medfør af § 35 i  

 rådighedsbekendtgørelsen, og som efterfølgende bliver  

 selvforskyldt ledig fra dette arbejde, vil dog ved dette arbejdsophør  

 være omfattet af bekendtgørelsen om selvforskyldt ledighed.
 Det følger af arbejdsløshedforsikringslovens § 63, stk. 1,  

 nr. 2, at der ikke må udbetales dagpenge til et medlem, der uden  

 fyldestgørende grund ophører med sit arbejde.
 Det følger videre af § 1, stk. 1, i bekendtgørelsen om  

 selvforskyldt ledighed, at bekendtgørelsen omfatter medlemmer af en  

 arbejdsløshedskasse, der ophører i et lønarbejde.
 Det er på denne baggrund direktoratets opfattelse, at det i forhold  

 til, om et arbejdsophør er omfattet af bekendtgørelsen om  

 selvforskyldt ledighed, er afgørende, hvornår  

arbejdsophøret finder sted, og om pågældende  

 på dette tidspunkt er medlem af en a-kasse.
 Dette betyder, at i tilfælde, hvor en person opsiger et  

 arbejdsforhold, og hvor personen i perioden mellem opsigelsen og  

 fratræden optages i en a-kasse  (fx som dimittend), vil  

 arbejdsophøret være omfattet af bekendtgørelsen om  

 selvforskyldt ledighed, da pågældende er medlem af en a-kasse  

 på ophørstidspunktet.
 Direktoratet er opmærksom på, at der for nogle år siden  

 er truffet enkelte afgørelser i direktoratet, der har lagt vægt  

 på opsigelsestidspunktet i relation til, om et arbejdsophør var  

 omfattet af bekendtgørelsen.
 Direktoratet vil derfor ikke foretage sig yderligere i anledning af  

 afgørelser, som a-kasserne måtte have truffet forud for  

 nærværende DfA-meddelelse, og hvor a-kasserne under henvisning  

 til en sådan afgørelse fra direktoratet, selv måtte have  

 lagt vægt på opsigelsestidspunktet i relation til, om et  

 arbejdsophør var omfattet af bekendtgørelsen om selvforskyldt  

 ledighed.
En karantæne har virkning fra dagen efter et afslag eller et  

 ophør uden gyldig grund (virkningsdatoen). Karantænen kan kun  

 afvikles i perioder, hvor medlemmet ellers ville have været berettiget  

 til dagpenge.
Det følger af § 26, stk. 1 og 2, i  

 bekendtgørelsen om selvforskyldt ledighed.
 Det betyder, at karantænen som hovedregel skal afvikles i den  

 første periode efter virkningsdatoen, hvor medlemmet ellers ville have  

 haft ret til dagpenge.
 Der forekommer imidlertid tilfælde, hvor et medlem uden en gyldig  

 grund afslår et formidlet arbejde eller et tilbud eller ophører  

 i et tilbud, men hvor a-kassen først får underretning herom fra  

 AF, efter at den har udbetalt dagpenge (ydelse) for den periode, hvor  

 afslaget/ophøret fandt sted.
 I sådanne tilfælde kan a-kassen placere den karantæne,  

 som medlemmet skal pålægges som følge af  

 afslaget/ophøret, således, at den afvikles i den periode, som  

 dækkes af første udbetaling af dagpenge (ydelse) efter  

 underretningen fra AF, og hvor medlemmet ellers ville have haft ret til  

 dagpenge.
 I disse tilfælde vil forældelsesfristen på 3  

 måneder, jf. bekendtgørelsens § 26, stk. 6, og  

 1-års-fristen for gentagelsesvirkningen, jf. bekendtgørelsens §  

 27, stk. 1, fortsat skulle regnes fra virkningsdatoen.
