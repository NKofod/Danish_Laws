Bekendtgørelse om tilladelse til forvaltere af alternative investeringsfonde til markedsføring til detailinvestorer1) I medfør af § 5, stk. 7, § 5 a, stk. 2, og § 190, stk. 5, i lov om forvaltere af alternative investeringsfonde m.v., jf. lovbekendtgørelse nr. 1047 af 14. oktober 2019, fastsættes:
Anvendelsesområde § 1. Denne bekendtgørelse finder anvendelse på:
 1) Forvaltere af alternative investeringsfonde fra Danmark, som har tilladelse til at forvalte alternative investeringsfonde efter § 11 i lov om forvaltere af alternative investeringsfonde m.v., og som ønsker at markedsføre følgende alternative investeringsfonde, som de forvalter, til detailinvestorer i Danmark:
 a) Alternative investeringsfonde med registreret hjemsted i Danmark.
 b) Alternative investeringsfonde med registreret hjemsted i et andet land inden for Den Europæiske Union eller et land, som Unionen har indgået aftale med på det finansielle område, som forvalteren har anmeldt markedsføring af til professionelle investorer i Danmark.
 c) Alternative investeringsfonde med registreret hjemsted i et tredjeland, som forvalteren er meddelt tilladelse til at markedsføre til professionelle investorer i Danmark.
 2) Forvaltere af alternative investeringsfonde fra et andet land inden for Den Europæiske Union eller et land, som Unionen har indgået aftale med på det finansielle område, som har tilladelse til at forvalte alternative investeringsfonde i henhold til regler, der gennemfører FAIF-direktivet, og som ønsker at markedsføre følgende alternative investeringsfonde, som de forvalter, til detailinvestorer i Danmark:
 a) Alternative investeringsfonde fra et land inden for Den Europæiske Union eller et land, som Unionen har indgået aftale med på det finansielle område, som forvalteren har anmeldt markedsføring af til professionelle investorer i Danmark.
 b) Alternative investeringsfonde med registreret hjemsted i et tredjeland, som forvalteren er meddelt tilladelse til at markedsføre til professionelle investorer i Danmark.
 3) Forvaltere af alternative investeringsfonde fra et tredjeland, som opfylder betingelserne i § 5 a i lov om forvaltere af alternative investeringsfonde m.v., og som ønsker at markedsføre følgende alternative investeringsfonde, som de forvalter, til detailinvestorer i Danmark:
 a) Alternative investeringsfonde fra et tredjeland som opfylder betingelserne i § 5 a i lov om forvaltere af alternative investeringsfonde m.v. og som forvalteren er meddelt tilladelse til at markedsføre til professionelle investorer i Danmark.
 b) Alternative investeringsfonde fra et land inden for Den Europæiske Union eller et land, som Unionen har indgået aftale med på det finansielle område, som forvalteren er meddelt tilladelse til at markedsføre til professionelle investorer i Danmark.
Definitioner § 2. I denne bekendtgørelse forstås ved:
1) Alternativ investeringsfond: En enhed som defineret i a) § 3, stk. 1, nr. 1, i lov om forvaltere af alternative investeringsfonde m.v. samt regler udstedt i medfør af § 3, stk. 8, i lov om forvaltere af alternative investeringsfonde m.v., eller b) regler, som gennemfører artikel 4, stk. 1, litra a, i FAIF-direktivet.
 2) Det øverste ledelsesorgan: Ledelsesorgan som defineret i § 3, stk. 2 og 3, i lov om forvaltere af alternative investeringsfonde m.v.
 3) Detailinvestor: En investor som defineret i § 3, stk. 1, nr. 42, i lov om forvaltere af alternative investeringsfonde m.v.
 4) Finansielle aktiver: Pantebreve, valutaspotforretninger i investeringsøjemed med henblik på at opnå fortjeneste ved kursændringer på valuta samt finansielle instrumenter som defineret i regler, der gennemfører bilag 1 afsnit C i direktiv 2014/65/EU af 15. maj 20014 om markeder for finansielle instrumenter.
 5) Forvalter af alternativ investeringsfond: En enhed som defineret i § 3, stk. 1, nr. 3, i lov om forvaltere af alternative investeringsfonde m.v.
 6) Markedsføring: Markedsføring som defineret i § 3, stk. 1 nr. 31, i lov om forvaltere af alternative investeringsfonde m.v.
 7) Professionel investor: En investor som defineret i § 3, stk. 1, nr. 39, i lov om forvaltere af alternative investeringsfonde m.v.
 8) Øvrige aktiver: Alle aktiver som ikke er finansielle aktiver, jf. nr. 4.
 9) FAIF-direktivet: Direktiv 2011/61/EU af 8. juni 2011 om forvaltere af alternative investeringsfonde.
 10) Et varigt medium: Et varigt medium som defineret i artikel 2, stk. 1, litra m), i direktiv 2009/65/EF af 13. juli 2009 om samordning af love og administrative bestemmelser om visse institutter for kollektiv investering i værdipapirer (investeringsinstitutter).
Ansøgning § 3. En forvalter af alternative investeringsfonde, som ønsker at markedsføre andele i en alternativ investeringsfond, som den forvalter, til detailinvestorer i Danmark, skal søge om tilladelse hos Finanstilsynet.
 Stk. 2. Ansøgningen skal indeholde følgende:
 1) Dokumentation for, at forvalteren har anmeldt eller fået tilladelse til markedsføring i Danmark, i henhold til regler, der gennemfører FAIF-direktivet.
 2) En erklæring fra tilsynsmyndigheden i forvalterens hjemland om, at forvalteren er underlagt hjemlandets tilsyn, og at forvalteren har tilladelse til at forvalte den alternative investeringsfond, hvis forvalteren har hjemsted i et tredjeland.
 3) En erklæring fra tilsynsmyndigheden i den alternative investeringsfonds hjemland om, at den alternative investeringsfond er underlagt hjemlandets tilsyn, hvis både forvalteren og den alternative investeringsfond har hjemsted i et tredjeland.
 4) Fondsbestemmelser, vedtægter eller øvrige stiftelsesdokumenter for den alternative investeringsfond, medmindre den alternative investeringsfond ikke er stiftet.
 5) De oplysninger, som er tilgængelige for investorerne, om den alternative investeringsfond, jf. § 62 i lov om forvaltere af alternative investeringsfonde m.v., eksempelvis i form af et prospekt eller et lignende dokument.
 6) Væsentlig investorinformation efter bekendtgørelse om form og indhold af et dokument, der indeholder væsentlig investorinformation for alternative investeringsfonde.
 7) Den seneste årsrapport, medmindre den alternative investeringsfond endnu ikke har drevet virksomhed i en hel regnskabsperiode, og en eventuel halvårsrapport.
 8) Kopi af de risikorammer (fondsinstruks), der er fastlagt af det øverste ledelsesorgans, jf. § 5.
 9) Navn og adresse på den alternative investeringsfonds depositar, udpeget i medfør af § 45, stk. 1, i lov om forvaltere af alternative investeringsfonde m.v. eller regler, som gennemfører artikel 21, stk. 1 i FAIF-direktivet.
10) Ansøgningsskema på virk.dk om tilladelse til markedsføring af andele i alternative investeringsfonde til detailinvestorer i Danmark, herunder a) navn og adresse på den alternative investeringsfond og forvalteren, b) beskrivelse af den planlagte markedsføring i Danmark, herunder om der er tale om direkte eller indirekte markedsføring, c) oplysninger om, i hvilket omfang den alternative investeringsfond må henvende sig til offentligheden i hjemlandet, herunder oplysninger om, hvorvidt den alternative investeringsfond må rette henvendelse til detailinvestorer, hvis den alternative investeringsfond ikke har registreret hjemsted i Danmark, d) oplysninger om de foranstaltninger, som forvalteren påtænker at gennemføre her i landet for at sikre investorernes ret til udbetaling af udbytte og indløsning af andele, hvis den alternative investeringsfond ikke har registreret hjemsted i Danmark, e) hvis den alternative investeringsfond ikke har registreret hjemsted i Danmark, oplysninger om den information, som det påhviler den alternative investeringsfond at formidle til sine investorer efter hjemlandets regler, herunder de oplysninger den alternative investeringsfond skal formidle, hvis fonden ophører med at markedsføre sig her i landet, f) navne på de afdelinger og andelsklasser, som ansøgningen omfatter, og g) oplysninger om, hvor master-fonden er etableret, hvis en af fondene er en feeder-fond.
 11) Eventuelle andre dokumenter, som den alternative investeringsfond er forpligtet til at offentliggøre i hjemlandet, hvis fonden ikke har registreret hjemsted i Danmark.
 Stk. 3. Dokumenter, som er nævnt i stk. 2, nr. 1-4, 7 og 11, skal være originale dokumenter eller kopier, der er bekræftet af personer, der er skriftligt bemyndiget til at handle på den alternative investeringsfonds vegne i denne forbindelse.
Stk. 4. Dokumenter og oplysninger, som er nævnt i stk. 2, skal være affattet på dansk eller engelsk.
Det gælder dog ikke væsentlig investorinformation, som nævnt i stk. 2, nr. 6, der skal være affattet på dansk.
Stk. 5. Inden for tre måneder efter indgivelsen af en fuldstændig ansøgning om tilladelse til at markedsføre andele i en alternativ investeringsfond eller en afdeling heraf til detailinvestorer i Danmark, jf. stk. 2, underetter Finanstilsynet forvalteren om tilladelsen er givet eller ej.
Finanstilsynet kan forlænge fristen med op til tre måneder, hvis Finanstilsynet anser det for nødvendigt på grund af sagens særlige omstændigheder og efter at have underrettet forvalteren herom.
 Stk. 6. Forvalteren kan begynde at markedsføre andele i den alternative investeringsfond til detailinvestorer i Danmark, når forvalteren har modtaget Finanstilsynets tilladelse.
 Stk. 7. Det vil fremgå af Finanstilsynets tilladelse, om forvalteren har tilladelse til at markedsføre den alternative investeringsfond til detailinvestorer som en alternativ investeringsfond, der hovedsageligt investerer i finansielle aktiver, eller om forvalteren har tilladelse til at markedsføre den alternative investeringsfond til detailinvestorer som en alternativ investeringsfond, der hovedsageligt investerer i øvrige aktiver.
Krav til den alternative investeringsfond som ønskes markedsført til detailinvestorer § 4. En alternativ investeringsfond skal have fastlagt sin investeringspolitik og risikoprofil i den alternative investeringsfonds vedtægter, fondsbestemmelser eller øvrige stiftelsesdokumenter.
Vedtægterne, fondsbestemmelserne eller øvrige stiftelsesdokumenter skal ligeledes indeholde bestemmelser om den alternative investeringsfonds emission og indløsning af medlemmernes andele.
 Stk. 2. En alternativ investeringsfond, som er åben, og som hovedsageligt investerer i finansielle aktiver, skal i sine vedtægter, fondsbestemmelser eller øvrige stiftelsesdokumenter have fastsat bestemmelser om, at den alternative investeringsfond skal offentliggøre emissions- og indløsningsprisen mindst hver 14. dag, og at den alternative investeringsfond skal være åben for indløsning mindst en gang om måneden.
§ 5. Forvalterens øverste ledelsesorgan skal fastlægge risikorammer for den alternative investeringsfond eller dens afdelinger.
Risikorammerne skal ligge inden for vedtægternes, fondsbestemmelsernes eller øvrige stiftelsesdokumenters investeringspolitik og risikoprofil.
 Stk. 2. Forvalteren skal senest otte hverdage efter, at der er truffet beslutning om ændring i fondens eller en afdelings risikorammer, underrette de navnenoterede investorer om ændringerne samt offentliggøre ændringerne. Ændringerne kan tidligst træde i kraft efter fondens eller afdelingens investorer har haft mulighed for at få indløst deres andele.
 § 6. En forvalter af alternative investeringsfonde skal sikre, at den alternative investeringsfond overholder de risikorammer, som er fastsat for fonden eller afdelingen, jf. § 5.
 Stk. 2. Overskrider den alternative investeringsfond investeringspolitikken, risikoprofilen eller risikorammer, som er fastsat i vedtægterne, fondsbestemmelserne eller øvrige stiftelsesdokumenter, eller som er fastsat af forvalterens øverste ledelsesorgan, skal overskridelserne straks bringes i overensstemmelse med investeringspolitikken, risikoprofilen eller risikorammerne.
 Stk. 3. Forvalterens øverste ledelsesorgan skal offentliggøre overskridelser omfattet af stk. 2. Offentliggørelsen skal finde sted senest otte hverdage efter, at en overskridelse har fundet sted.
Master-feeder § 7. Er den alternative investeringsfond en feeder-fond, er det en betingelse, at master-fonden er fra et land inden for Den Europæiske Union eller et land, som Unionen har indgået aftale med på det finansielle område, samt at master-fondens forvalter tillige er fra et land inden for Den Europæiske Union eller et land, som Unionen har indgået aftale med på det finansielle område.
Oplysninger § 8. En forvalter af alternative investeringsfonde skal ved enhver tegning eller indløsning af andele i en alternativ investeringsfond give oplysninger om prisen ved emissionen eller indløsningen til investor.
 § 9. En forvalter af alternative investeringsfonde skal, hvis den alternative investeringsfond har andelsklasser, på sin hjemmeside give oplysninger om de karakteristika, der gælder for hver andelsklasse, og om principperne for fordeling af omkostninger.
 § 10. En forvalter af alternative investeringsfonde skal inden tre hverdage offentliggøre oplysninger om suspension eller udsættelse af indløsning af andele, udskiftning af depositar eller forvalter, ændringer i gebyrsatser i forhold til investorerne samt ændringer i andre væsentlige forhold.
§ 11. Har den alternative investeringsfond ikke registreret hjemsted i Danmark, skal forvalteren sørge for offentliggørelse her i landet af de dokumenter og oplysninger, som den alternative investeringsfond løbende skal offentliggøre i fondens hjemland.
Offentliggørelsen skal ske på samme måde som i hjemlandet.
Forvalteren skal dog sørge for offentliggørelse her i landet, hvis det er hjemlandets tilsynsmyndighed, der offentliggør oplysninger i hjemlandet.
 Stk. 2. Dokumenter og oplysninger omfattet af stk. 1 skal være affattet på dansk eller engelsk.
Ændringer af oplysninger § 12. En forvalter af alternative investeringsfonde skal underrette Finanstilsynet om planlagte, væsentlige ændringer i forhold, der er lagt til grund for meddelelsen af tilladelsen til at markedsføre andele til detailinvestorer, herunder væsentlige ændringer af oplysninger, som Finanstilsynet har modtaget i forbindelse med ansøgningen.
Underretningen skal ske, før ændringerne gennemføres.
Uforudsete ændringer skal meddeles Finanstilsynet straks efter, at ændringen er sket.
Stk. 2. Kan Finanstilsynet ikke godkende de ændringer, som underretningen i stk. 1 vedrører, skal Finanstilsynet give meddelelse til forvalteren herom inden for en måned efter modtagelsen af underretningen.
Finanstilsynet kan forlænge fristen med op til en måned, hvis det er nødvendigt på grund af sagens særlige omstændigheder.
Finanstilsynet skal i så fald give forvalteren meddelelse om eventuel udskydelse af fristen, inden for en måned efter, at Finanstilsynet har modtaget underretningen efter stk. 1.
Stk. 3. Finanstilsynet kan i forlængelse af underretning til forvalteren efter stk. 2, indføre restriktioner eller afvise de ændringer, som forvalteren har planlagt.
Finanstilsynet kan endvidere pålægge forvalteren at rette op på ændringerne, hvis disse allerede er sket.
Forvalteren kan henholdsvis iværksætte eller opretholde ændringerne, hvis Finanstilsynet ikke modsætter sig ændringerne inden fristens udløb.
Opgaver § 13. En forvalter af alternative investeringsfonde, der har til hensigt at markedsføre andele i en alternativ investeringsfond i Danmark, skal indrettes sådan, at den kan varetage følgende opgaver:
1) Behandle investorernes tegning-, tilbagekøbs- og indløsningsordrer i relation til andele i den alternative investeringsfond.
Behandlinger skal ske i overensstemmelse med de betingelser, der er fastsat i den alternative investeringsfonds dokumenter.
 2) Give investorerne oplysninger om, hvordan en ordre omfattet af nr. 1, kan foretages, og hvordan tilbagekøb og indløsning betales.
 3) Lette håndteringen af oplysninger om udførelsen af investorernes rettigheder som følge af deres investeringer i den alternative investeringsfond, der markedsføres i Danmark.
 4) Give investorer adgang til oplysninger og dokumenter omfattet af artikel 22 og 23 i FAIF-direktivet med henblik på nærmere undersøgelse og rekvirering af eksemplarer heraf.
 5) På et varigt medium give investorerne oplysninger af relevans for de opgaver, som forvalteren udfører.
 6) Fungere som kontaktpunkt for kommunikation med Finanstilsynet og andre kompetente myndigheder.
 Stk. 2. Opgaver efter stk. 1 kan udføres uden forvalterens eller tredjeparters fysiske tilstedeværelse i Danmark.
Stk. 3. Forvalteren eller en tredjepart, der er underlagt regulering og tilsyn vedrørende de opgaver, der varetages af tredjeparten, stiller faciliteter til udførsel af opgaver efter stk. 1 til rådighed for danske investorer på dansk.
Der kan ikke stilles krav om, at faciliteterne stilles til rådighed ved forvalterens eller tredjeparters fysiske tilstedeværelse i Danmark.
Stk. 4. Udpegelsen af en tredjepart skal dokumenteres ved en skriftlig aftale, der præciserer hvilke opgaver efter stk. 1 tredjeparten udfører på vegne af forvalteren.
Det skal fremgå af den skriftlige aftale, at tredjeparten modtager alle relevante oplysninger og dokumenter fra forvalteren.
Væsentlig investorinformation § 14. En forvalter af alternative investeringsfonde skal ved udbud af andele i en alternativ investeringsfond eller en afdeling heraf udlevere et dokument med væsentlig investorinformation til interesserede detailinvestorer.
Dokumentet skal udarbejdes i overensstemmelse med bekendtgørelse om form og indhold af et dokument, der indeholder væsentlig investorinformation for alternative investeringsfonde.
Ophør af markedsføring til detailinvestorer § 15. Finanstilsynet kan i følgende tilfælde kræve, at forvalteren ophører med at markedsføre den alternative investeringsfond til detailinvestorer:
 1) Forvalterens foranstaltninger til sikring af investorernes ret til udbetaling af udbytte og indløsning af andele sikrer ikke i tilstrækkelig grad investorernes rettigheder.
 2) Den alternative investeringsfond markedsføres ikke i overensstemmelse med markedsføringsmaterialet.
 3) Forvalteren gør sig skyldig i grov eller gentagen overtrædelse af reglerne i denne bekendtgørelse eller anden relevant dansk lovgivning.
 4) Forvalterens tilladelse til at forvalte den alternative investeringsfond inddrages eller bortfalder på anden vis.
 5) Forvalteren har ikke rettidigt betalt afgift til Finanstilsynet.
§ 16. Når en forvalter af alternative investeringsfonde beslutter at ophøre med at markedsføre den alternative investeringsfond eller afdelinger heraf til detailinvestorer i Danmark, skal forvalteren senest 14 dage efter, at beslutningen er truffet, give meddelelse til alle danske investorer herom, samt underrette Finanstilsynet om tidspunktet herfor.
Det samme gælder, hvis Finanstilsynet kræver, at forvalteren ophører med at markedsføre den alternative investeringsfond, jf. § 15.
 Stk. 2. Forvalteren af den alternative investeringsfond skal samtidig oplyse, hvordan forvalteren iværksætter foranstaltningerne efter § 3, stk. 2, nr. 10, litra d, til sikring af danske investorers rettigheder.
Straf § 17. Et bestyrelsesmedlem hos forvalteren af alternative investeringsfonde straffes med bøde ved overtrædelse af § 3, stk. 1 og stk. 6, §§ 4-6, §§ 8-14 og § 16.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 18. Bekendtgørelsen træder i kraft den 1. juli 2021.
 Stk. 2. Bekendtgørelse nr. 797 af 26. juni 2014 om tilladelse til forvaltere af alternative investeringsfonde til markedsføring til detailinvestorer ophæves.
Erhvervsministeriet, den 19. maj 2021 Simon Kollerup / Hans Høj 1) Bekendtgørelsen gennemfører dele af Europa-Parlamentets og Rådets direktiv 2011/61/EU af 8. juni 2011 om forvaltere af alternative investeringsfonde og om ændring af direktiv 2003/41/EF og 2009/65/EF, forordning (EF) nr. 1060/2009 og (EU) nr. 1095/2010, EU Tidende 2011 nr.
L 174, side 1 og dele af Europa Parlamentets og Rådets direktiv (EU) 2019/1160 af 20. juni 2019 om ændring af direktiv 2009/65/EF og 2011/61/EU for så vidt angår grænseoverskridende distribution af kollektive investeringsinstitutter, EU-Tidende 2019, nr.
L 188, s. 106-115.
