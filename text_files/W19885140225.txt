 Dansk Automobilforhandler Forening klagede over et særligt afsnit i en  

 redegørelse om handelsmarginaler for reservedele til personbiler, idet man  

 fandt at Monopoltilsynet ved beregningen af avancen på reservedele ikke havde  

 taget hensyn til den interne rabat, som ydes ved virksomhedernes fakturering  

 af reservedele til eget værksted.
 Monopol-ankenævnet fandt ikke anledning til at kritisere den af  

 Monopoltilsynet anvendte fremgangsmåde.
År 1988, den 7. juli, blev i sagen j.nr. 88-14419, Danmarks  

 Automobilforhandler Forening ctr.
Monopoltilsynet, afsagt sålydende KENDELSE:
 I skrivelse af 12. april 1988 har Danmarks Automobilforhandler Forening  

 klaget over en af Monopolrådet den 16. marts 1988 truffet beslutning om at  

 offentliggøre en redegørelse om handelsmarginaler for reservedele til  

 personbiler.
 Klage over beslutningen er endvidere indgivet af Automobil-Importørernes  

 Sammenslutning og af Mazda Automobiler, Kaj Andersen & Sønner A/S.
Dansk Automobilforhandler Forening har - ligesom de øvrige klagere - rejst  

 en række indvendinger mod undersøgelsen.
Om disse indvendinger henvises til  

 den samtidig hermed afsagte kendelse i sagen.
 Dansk Automobilforhandler Forening har desuden nedlagt særskilt påstand  

 om, at Monopoltilsynet tilpligtes, forinden redegørelsen offentliggøres, at  

 ændre tabel 5.2 (side 58 i redegørelsen) og foretage de heraf følgende  

 ændringer i redegørelsen.
 Monopoltilsynet har påstået afgørelsen stadfæstet.
 Sagen har været behandlet på nævnets møde den 25. maj 1988. På mødet var  

 parterne til stede og udtalte sig.
 Redegørelsens afsnit 5.2 er sålydende:
»5.2 Forhandlernes omkostninger og indtjening ved salg af  

 bilreservedele I forbindelse med tilsynets besøg hos 115 bilforhandlere blev disse ud  

 over at skulle oplyse priser på 30 reservedele bedt om at angive størrelsen  

 af reservedelsomsætningen til personbiler samt specificere omkostningerne ved  

 reservedelssalget.
Da dette ikke har været muligt for alle de i undersøgelsen  

 involverede bilforhandlere, indgår i det følgende kun tal fra de 83  

 bilforhandlere, hvorfra tilsynet har modtaget fuldstændige oplysninger om de  

 adspurgte forhold.
 I tabel 5.2 er vist omsætning, omkostninger og indtjening på  

 autoreservedele hos de 83 bilforhandlere tilsammen i 1985.
Tabel 5.2 Omsætning, omkostninger og indtjening på autoreservedele hos  

 bilforhandlere i alt i 1985, 83 virksomheder --------------------------------------------------------------------- --------------------------------------------------------------------- Af den samlede omsætning på 695 mio. kr. var ca. 44% eksternt salg, dvs.  

 salg til ikke-forhandlerværksteder, servicestationer m.m.
 I kapitel 2 er anført, at den uvejede gennemsnitlige bruttoavanceprocent  

 hos bilforhandlerne var 79%, medens den med indkøbspriserne vejede  

 bruttoavanceprocent var 52%. Dette svarer nøje til det i tabel 5.2 opnåede  

 bruttoresultat.
 Bilforhandlernes bruttoavance ved reservedelssalget er dermed langt højere  

 end avancen ved salg af nye biler, der i gennemsnit for de 13 bilmodeller i  

 undersøgelsen androg 8,3%.
Reservedelssalgets samlede omkostninger udgør 32,3% af vareforbruget,  

 således at bilforhandlernes nettoresultat bliver 20,3% ligeledes af  

 vareforbruget.
Af omkostningerne udgør arbejdsløn + gager næsten halvdelen,  

 finansieringsomkostningerne kun ca. 11%.« I forbindelse med den høring, som blev gennemført forud for  

 Monopoltilsynets beslutning om offentliggørelse af redegørelsen, anførte  

 klagerne i skrivelse af 18. februar 1988 bl.a. følgende:
 »Den realiserede bruttoavance er søgt belyst i undersøgelsens tabel  

 5.2, som omfatter 83 bilforhandleres reservedelsafdelinger.
 Tabellen viser en samlet omsætning på kr. 695.010.000 fordelt på eksternt  

 salg kr. 306.508.000 og internt salg til eget værksted på kr. 388.502.000.
Vi går ud fra, at omsætningen på det eksterne salg er fratrukket den i  

 forbindelse med dette salg ydede rabat.
Derimod opfatter vi omsætningen for  

 internt salg til eget værksted som bruttoomsætning uden fradrag for rabat til  

 eget værksted.
 Såfremt dette er tilfældet, giver tabellen et ukorrekt billede af den  

 realiserede bruttoavance.
 I undersøgelsens afsnit 1.4.2 anføres det korrekt, at avancen ved  

 videresalg til værksted deles mellem værksted og reservedelsafdeling.
Den egentlige årsag hertil kan tilskrives Monopoltilsynet.
Som følge af  

 permanente og midlertidige prislove har tilsynet næsten uafbrudt siden 2.  

 Verdenskrig kontrolleret værkstedernes timepriser.
Der henvises til  

 Monopoltilsynets undersøgelse af forholdene i autoreparationsbranchen 1973.  

 Ved alle prisfastsættelser, herunder også de af tilsynet fastsatte  

 kalkulationsregler i 1974, har tilsynet krævet, at værkstedet skulle  

 indtægtsføre ca. halvdelen af bruttoavancen på reservedele svarende til ca.  

 20% af værkstedets reservedelsomsætning.
Der blev herigennem opnået en  

 regnskabsmæssig ligestilling i indtjeningsvilkår mellem forhandlerværksteder  

 og ikke-forhandlerværksteder.
Denne praksis har kraftigt påvirket størrelsen  

 af forhandlerværkstedernes timepriser, således at de i dag gældende  

 timepriser uden denne »indtægt« ville være væsentligt højere.
 Vi går ud fra, at det må bero på en fejltagelse, såfremt tilsynet ved  

 beregning af reservedelsafdelingens bruttoavance »tilbagefører« den  

 del af avancen på reservedele, som tilsynet hidtil har forlangt tilskrevet  

 værkstedet ved fastsættelse af timepriser i overensstemmelse med  

 prislovgivningen.
 En korrektion af omsætningstallet for internt salg i tabel 5.2 i  

 overensstemmelse med tilsynets hidtidige praksis indebærer, at beløbet for  

 internt salg skal reduceres med 20% til kr. 310.802.000. Dette medfører, at  

 bruttoresultatet reduceres til kr. 161.807.000 og den realiserede  

 bruttoavance herefter andrager 35,5% i stedet for som anført 52,6%.  

 Nettoresultatet for de 83 virksomheder bliver herefter 14.625.000 og  

 nettoavancen 3,2% i stedet for 20.3%. Dette er baseret på tilsynets egne tal  

 og praksis.
Vi går ud fra, at tabel 5.2 korrigeres i overensstemmelse med  

 foranstående.' Disse indsigelser blev ikke taget til følge af Monopolrådet ved dettes  

 møde den 16. marts 1988. Efter at klagerne i skrivelse af 22. marts 1988  

 havde fastholdt deres indsigelser mod tabel 5.2, blev sagen behandlet på ny  

 af rådet på dettes møde den 6. april 1988. Rådet fastholdt sit standpunkt,  

 hvilket blev meddelt klagerne ved følgende skrivelse af 6. april 1988:
 »Danmarks Automobilforhandler Forening har ved skrivelse af 22. marts  

 1988 anmodet om, at spørgsmålet om den endelige redigering af redegørelsen om  

 handelsmarginaler for reservedele til personbiler på ny forelægges for  

 Monopolrådet.
 Som begrundelse herfor anfører foreningen, at direktoratet over for  

 Monopolrådet har foretaget en misfortolkning af foreningens argumentation i  

 høringssvaret af 18. februar 1988, og det anføres, at den misfortolkning, der  

 er udtrykt i referatet til Monopolrådet, på afgørende måde har medvirket til,  

 at rådet har afvist at korrigere redegørelsens tabel 5.2 i overensstemmelse  

 med foreningens opfattelse.
 Foreningens henvendelse har herefter været forelagt Monopolrådet på mødet  

 den 6. april 1988, og rådet har ikke fundet, at oplysningerne i foreningens  

 skrivelse af 22. marts 1988 er af en sådan karakter, at det giver tilsynet  

 anledning til at ændre redigeringen af redegørelsen, herunder at foretage den  

 af foreningen ønskede korrigering af tabel 5.2.
Rådet har ved afgørelsen lagt vægt på, at oplysningerne i redegørelsens  

 tabel 5.2 om bilforhandlernes omsætning, omkostninger og indtjening ved salg  

 af autoreservedele er baseret på det regnskabsmateriale, tilsynet har  

 modtaget fra de enkelte bilforhandlere, samt at bilforhandlerne i den største  

 del af perioden - ca. 2/3 af tiden - efter kalkulationsreglernes ophævelse og  

 frem til udgangen af 1985 ikke har været underlagt begrænsninger med hensyn  

 til kalkulation af priserne.
Foreningens ønske om at korrigere tabel 5.2 er  

 derfor baseret på en forudsætning om, at forhandlerne skulle have fulgt samme  

 kalkulationsmønster efter prisindgrebets ophævelse som før dettes indførelse,  

 hvilket ikke kan anses for sandsynligt, og som heller ikke umiddelbart har  

 givet sig udtryk i det regnskabsmateriale, tilsynet har modtaget fra  

 branchen.
Samtidig skal man over for foreningen bekræfte, at såvel foreningens  

 høringssvar af 18. februar 1988 som skrivelsen af 22. marts 1988 vil blive  

 vedlagt som bilag til redegørelsen.« Klagerne Danmarks  

 Automobilforhandler Forening har bl.a. anført, at tilsynet gennem tiden har  

 fastsat kalkulationsregler, hvor tilsynet har krævet, at værkstedet skulle  

 indtægtsføre ca, halvdelen af bruttoavancen på reservedele, og at dette har  

 påvirket forhandlerværkstedernes timepriser i nedadgående retning.
Tilsynets  

 nægtelse af at tage hensyn til disse forhold i tabel 5.2 skaber et forvrænget  

 billede af automobilforhandlernes indtjeningsforhold ved salg af reservedele  

 til personbiler.
Monopoltilsynet har til det anførte bemærket, at tabel 5.2  

 giver en belysning af bilforhandlernes (reservedelsafdeling og værksteds)  

 omsætning, omkostninger og indtjening på reservedele.
For så vidt angår den  

 omtalte deling af avancer mellem forhandler og værksted, har Monopoltilsynet  

 gjort gældende, at de kalkulationsregler, Dansk Automobilforhandler Forening  

 har henvist til, blev ophævet i 1980, således at forhandlerne i den  

 efterfølgende periode har haft lejlighed til at foretage sådanne justeringer  

 af prisfastsættelsen for værkstedspriser og reservedele med henblik på at  

 etablere en prisstruktur svarende til forholdene før tilsynets indgreb i  

 1974.
 Til det således foreliggende skal nævnet udtale:
Automobilforhandlernes samlede bruttoavance fremkommer som resultat af  

 forskellige aktiviteter med forskellig avance: Nyvognssalg, brugtvognssalg,  

 værkstedsarbejder (excl. reservedelssalg), reservedelssalg m.v.  

 Monopoltilsynets undersøgelse er afgrænset til eet af disse områder,  

 reservedelssalget, men omfatter hele dette salg, hvad enten dette sker gennem  

 reservedelsafdeling eller værksted.
Nævnet finder ikke, at det kan  

 kritiseres, at Monopoltilsynet ved beregningen af avancen ikke har taget  

 hensyn til den interne rabat, som ydes ved fakturering af reserverdele fra  

 forhandleren til dennes eget værksted.
Nævnet finder herefter ikke grundlag  

 for at pålægge tilsynet at ændre tabel 5.2.
 Herefter bestemmes:
 Monopoltilsynets afgørelse af 16. marts 1988 vedrørende tabel 5.2 i  

 redegørelsen stadfæstes.
