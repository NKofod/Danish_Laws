Fremsat den 28. februar 2001 af  

 Pia Christmas-Møller (KF),  

 Knud Erik Kirkegaard (KF) ,  

  Henriette Kjær (KF), Erik Larsen (V) og  

 Eva Kjer Hansen  (V) Forslag til folketingsbeslutning om, at selvstændige erhvervsdrivende bliver omfattet  

 af lov om sikring mod følger af arbejdsskade Folketinget pålægger regeringen at  

 fremsætte lovforslag, således at selvstændige  

 erhvervsdrivende, herunder interessenter og komplementarer, samt  

 medhjælpende ægtefæller uden lønaftale også  

 bliver omfattet af lov om sikring mod følger af arbejdsskade.
Bemærkninger til forslaget Formålet med dette beslutningsforslag  

 er at sikre selvstændige erhvervsdrivende, herunder interessenter og  

 komplementarer, samt medhjælpende ægtefæller uden en  

 lønaftale et sikkerhedsnet i tilfælde af arbejdsskader.
 Forslagsstillerne opfatter det som en diskriminering mod  

 de selvstændige erhvervsdrivende, at de ikke er omfattet af loven om  

 arbejdsskadeforsikring.
Lov om arbejdsskadeforsikring har primært til  

 formål at sikre personer i et ansættelsesforhold, men der er  

 undtagelser i loven.
For eksempel er fiskere, der tjener mindst  

3/5 af årsindtægten ved personligt fiskeri,  

 samt medhjælpende ægtefæller med en lønaftale  

 omfattet af arbejdsskadeloven.
Dermed omfatter arbejdsskadeforsikringen reelt  

 ikke kun personer i et ansættelsesforhold.
Derudover diskrimineres der blandt gruppen af  

 selvstændige i lov om arbejdsskadeforsikring.
For eksempel anses  

 personer, der udøver selvstændig virksomhed i anpartsselskabs-  

 eller aktieselskabsform, for antaget af selskabet, uanset om de er eneejere  

 og dermed reelt er i et tjenesteforhold til sig selv.
Det betyder, at netop  

 denne gruppe af de selvstændige, som i praksis ikke adskiller sig fra  

 andre selvstændige, er omfattet af arbejdsskadeloven, mens andre  

 selvstændige erhvervsdrivende, herunder interessenter og  

 komplementarer, ikke er omfattet.
Det vil i praksis sige, at det ikke kun er  

 personer i et ansættelsesforhold, der er omfattet af  

 arbejdsskadeforsikringen.
Forslagsstillerne har ligeledes erfaret, at der er en del  

 af de selvstændige erhvervsdrivende og medhjælpende  

 ægtefæller uden lønaftaler, som ikke er bevidste om, at de  

 ikke er omfattet af arbejdsskadeloven.
Det har i visse tilfælde  

 betydet, at nogle selvstændige erhvervsdrivende i tilfælde af  

 arbejdsskader står helt uden dækning.
 Det at en del af de selvstændige erhvervsdrivende er  

 omfattet af arbejdsskadeloven, mens en anden del ikke er, medvirker til at  

 skabe forvirring blandt de selvstændige.
I dag betyder arbejdsskadeloven, at den gruppe af  

 selvstændige erhvervsdrivende, som ikke er omfattet, selv skal forsikre  

 sig via private forsikringer.
Der er dog forskel på at være  

 omfattet af lov om arbejdsskadeforsikring og af en privat ulykkesforsikring.  

 Arbejdsskadeforsikringen dækker tabt arbejdsfortjeneste og  

 erhvervsevnetab, mens en privat ulykkesforsikring typisk ikke dækker  

 tabt arbejdsfortjeneste.
Den private ulykkesforsikring kan dog, hvis den er  

 sammensat korrekt, dække ved tab af erhvervsevne.
 Så ud over den diskrimination, der finder sted  

 blandt de selvstændige, er der således også forskel  

 på at være omfattet af arbejdskadeloven og en privat forsikring.
Arbejdsskadeloven og den måde, systemet er bygget op  

 på, gør, at det er meget uigennemskueligt for de  

 selvstændige erhvervsdrivende, hvordan de bør forholde sig i  

 forbindelse med arbejdsskadeforsikring.
Derudover er det svært for de  

 selvstændige erhvervsdrivende at gennemskue de private  

 forsikringsordninger, hvilket stiller nogle selvstændige  

 erhvervsdrivende dårligt.
Bureaukratiet og den ringe gennemskuelighed  

 medfører, at der opstår en risiko for, at den selvstændige  

 erhvervsdrivende slet ikke bliver dækket i tilfælde af en  

 arbejdsskade.
Hvis det endelig lykkes den enkelte selvstændige at  

 gennemskue systemet og få tegnet en privat forsikring, er udgifterne  

 til selvstændige erhvervsdrivendes private arbejdsskadeforsikringer som  

 hovedregel ikke fradragsberettigede.
Ofte er disse forsikringer meget dyre,  

 hvis den selvstændige skal have en rimelig dækning, hvilket kan  

 indebære forsikringspræmier på omkring 8-10.000 kr.  

 årligt.
For en selvstændig erhvervsdrivende med en relativt lav  

 indtægt er der derfor en risiko for, at forsikringen fravælges  

 pga. de økonomiske omkostninger derved, og dermed står den  

 selvstændige erhvervsdrivende helt uden noget sikkerhedsnet.
 Forslagsstillernes målsætning med dette  

 beslutningsforslag er at stille alle personer på arbejdsmarkedet ens  

 ved arbejdsskade og dermed fjerne den urimelige diskrimination af  

 selvstændige erhvervsdrivende.
 Forslagsstillerne forestiller sig, at ændringerne  

 skal have virkning fra den 1. januar 2002.
Socialministeren har som svar af 24. november 2000  

 på spørgsmål nr.
S 620 skønnet, at de  

 økonomiske konsekvenser ved, at selvstændige erhvervsdrivende,  

 herunder interessenter og komplementarer, samt medhjælpende  

 ægtefæller uden en lønaftale bliver omfattet af  

 arbejdsskadeloven, vil være på omkring 150 mio. kr.
Skriftlig fremsættelse Pia Christmas-Møller (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om, at  

 selvstændige erhvervsdrivende bliver omfattet af lov om sikring mod  

 følger af arbejdsskade.
(Beslutningsforslag nr.
B 131).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
