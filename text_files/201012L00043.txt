Fremsat den 27. oktober 2010 af beskæftigelsesministeren (Inger Støjberg) Forslag til Lov om ændring af lov om aktiv socialpolitik samt lov om ansvaret for og styringen af den aktive beskæftigelsesindsats (Sanktion for manglende deltagelse i læse- og skrivetest for kontant- og starthjælpsmodtagere over 30 år, ophævelse af flaskehalsbevillingen m.v.) § 1 I lov om aktiv socialpolitik, jf. lovbekendtgørelse nr. 946 af 1. oktober 2009, som ændret bl.a. ved § 3 i lov nr. 431 af 28. april 2010 og senest ved § 4 i lov nr. 573 af 31. maj 2010, foretages følgende ændringer:
 1. I § 13, stk. 3, 2. pkt., udgår »er under 30 år og«.
 2. I § 51, stk. 1, ændres »§ 28, stk. 3« til: »§ 28, stk. 2«.
 3. I § 51, stk. 1, nr. 3, ændres »§ 64, stk. 4« til: »§ 64, stk. 3«.
§ 2 I lov om ansvaret for og styringen af den aktive beskæftigelsesindsats, jf. lovbekendtgørelse nr. 731 af 15. juni 2010, foretages følgende ændringer:
 1. § 24, stk. 2, ophæves.
 Stk. 3 bliver herefter stk. 2.
 2. I § 34, stk. 2, nr. 4, § 38, stk. 2, nr. 4, § 45, stk. 1, nr. 3, og § 52, stk. 2, nr. 4, ændres »Funktionærernes og Tjenestemændenes Fællesråd« til: »FTF«.
 3. I § 34, stk. 2, nr. 6, og § 38, stk. 2, nr. 6, ændres »Ledernes Hovedorganisation« til: »Lederne«.
 4. I § 34, stk. 2, nr. 8, § 38, stk. 2, nr. 8, § 45, stk. 1, nr. 5, og § 52, stk. 2, nr. 5, ændres »De Samvirkende Invalideorganisationer« til: »Danske Handicaporganisationer«.
 5. § 42 ophæves.
6. I § 66, stk. 2, ændres »lov om dagpenge ved sygdom eller fødsel« til: »lov om sygedagpenge, lov om ret til orlov og dagpenge ved barsel« 7. § 70, stk. 1, nr. 4, ophæves.
§ 3 Loven træder i kraft den 1. januar 2011.
§ 4 De hidtil gældende regler finder fortsat anvendelse ved aflæggelse af regnskab, revision og endelig udbetaling af tilskud for 2010 fra den særlig statslige bevilling til at forebygge og afhjælpe mangel på arbejdskraft, jf. § 42 i lov om ansvaret for og styringen af den aktive beskæftigelsesindsats.
Bemærkninger til lovforslaget Almindelige bemærkninger 1. Indledning Lovforslaget er en del af den samlede lovgivningsmæssige udmøntning af aftalen »Stærkere ud af krisen  Bekæmpelse af langtidsledighed« mellem regeringen, Dansk Folkeparti, Det Radikale Venstre, Liberal Alliance og medlem af Folketinget Per Ørum Jørgensen den 27. maj 2010.
I februar 2010 var der godt 39.000 langtidsledige, og langtidsledigheden var hermed mere end fordoblet, siden den begyndte at stige sidste år.
Derudover forventes det, at der vil komme flere langtidsledige i løbet af 2010. Med aftalen tages der en række initiativer for at bekæmpe langtidsledigheden.
Lovforslaget indeholder den udmøntning af aftalen, som kræver ændring af lov om aktiv socialpolitik og lov om ansvaret for og styringen af den aktive beskæftigelsesindsats.
Det drejer sig om følgende elementer:
 Sanktion for manglende deltagelse i læse- og skrivetest for kontant- og starthjælpsmodtagere over 30 år  Ophævelse af flaskehalsbevillingen Derudover indeholder lovforslaget elementer, som ikke er omfattet af aftalen om bekæmpelse af langtidsledighed.
Derudover udmøntes dele af aftalen administrativt.
Dette gælder pligten for dagpengemodtagere og kontanthjælps- og starthjælpsmodtagere, der er fyldt 30 år, og som ikke har en ungdomsuddannelse til at deltage i læse- og skrivetest, samt sanktion for dagpengemodtageres manglende deltagelse i læse- og skrivetest.
2. Lovforslagets indhold 2.1 Sanktion for manglende deltagelse i læse- og skrivetest for personer over 30 år Efter gældende regler er det en betingelse for at modtage kontant- og starthjælp, at ansøgeren udnytter sine arbejdsmuligheder aktivt.
Hvis en person uden rimelig grund udebliver eller ikke deltager aktivt i et tilbud eller anden beskæftigelsesfremmende foranstaltning, skal der foretages fradrag i hjælpen efter § 36 i lov om aktiv socialpolitik.
Hvis kontant- og starthjælpsmodtagere under 30 år uden rimelig grund udebliver eller ikke deltager i en læse- og skrivetest, sanktioneres de efter § 36.
Læse-, skrive og regneproblemer må ikke være en barriere for job og uddannelse.
Erfaringen viser, at flere ledige kan have behov for at få et løft i deres evner til fx at læse, skrive og regne.
 I forbindelse med aftalen om »Flere unge i uddannelse og job« er det i foråret 2010 indført, at unge under 30 år, som ikke har en ungdomsuddannelse, skal læse- og skrivetestes.
Som led i aftalen om bekæmpelse af langtidsledighed er det aftalt, at også personer, der er fyldt 30 år, skal læse- og skrivetestes.
Pligten til at deltage i læse- og skrivetesten udmøntes administrativt, som følge af den eksisterende hjemmel, som fremgår af § 21, stk. 2, i lov om en aktiv beskæftigelsesindsats.
Det foreslås, at manglende deltagelse i læse- og skrivetesten for kontant- og starthjælpsmodtagere, der fyldt 30 år, skal kunne sanktioneres på samme måde som for unge under 30 år.
Det sker, hvis personen udebliver fra eller ikke deltager i testen, og der ikke er en rimelig grund til dette, jf. lov om aktiv socialpolitik § 13, stk. 4 og 5. Det foreslås, at personen får foretaget fradrag i kontant- eller starthjælpen med en dagssats efter §§ 35, stk. 3, og 36 i loven.
 Der henvises vedrørende sanktioner til kontant- og starthjælpsmodtagere til lovforslagets § 1, nr. 1.
2.2 Ophævelse af flaskehalsbevillingen Efter gældende regler i § 42 i lov om ansvaret for og styringen af den aktive beskæftigelsesindsats kan det regionale beskæftigelsesråd inden for rammerne af en særlig statslig bevilling iværksætte initiativer, der skal forebygge og afhjælpe mangel på arbejdskraft.
Beskæftigelsesministeren har hjemmel i lovens § 42 og § 70, stk. 1, nr. 4 til at fastsætte nærmere regler for anvendelsen af bevillingen og for regnskab, revision, tilsyn m.v. for de statslige tilskud, der ydes til kommunerne.
 Disse hjemler er udnyttet til at udstede en bekendtgørelse om anvendelse, fordeling, udbetaling mv. af midler fra den særlige statslige bevilling til at forebygge og afhjælpe mangel på arbejdskraft (flaskehalse), efter hvilken beskæftigelsesregionerne og Arbejdsmarkedsstyrelsen siden 1. januar 2007 har administreret ordningen.
 Det foreslås som led i udmøntning af aftale om bekæmpelse af langtidsledighed, at flaskehalsbevillingen omprioriteres til finansiering af initiativerne i aftalen og dermed bortfalder fra 1. januar 2011. Det foreslås derfor, at de nævnte paragraffer i lov om ansvaret for og styringen af den aktive beskæftigelsesindsats ophæves.
32,2 mio. kr. (2010-niveau) ud af den samlede flaskehalsbevilling for 2011 på 187, 2 mio. kr., er afsat på finansloven 2008 som led i udmøntningen af et initiativ vedrørende en styrket indsats mod længerevarende ledighed.
Dette initiativ indgår i trepartsaftalerne fra sommeren 2007 mellem regeringen, KL, Danske Regioner, LO, AC og FTF.
 I og med flaskehalsbevilling nu foreslås ophævet, vil regeringen drøfte anvendelsen af de 32,2 mio. kr. med partierne og organisationerne bag trepartsaftalerne fra 2007. Der henvises til uddybning under de økonomiske bemærkninger.
 Der henvises til lovforslaget § 2, nr. 5 og 7.
3. Økonomiske og administrative konsekvenser for det offentlige 3.1 Sanktion for manglende deltagelse i læse- og skrivetest for personer over 30 år Dagpenge- og kontanthjælpsmodtagere, der er fyldt 30 år, og som ikke har en ungdomsuddannelse, vil efter behov skulle gennemføre »Den vejledende læsetest for Voksne«/»VLV-testen«.
Udeblivelse uden rimelig grund fra læse- og skrivetesten sanktioneres på samme måde som de gældende regler på kontanthjælps- og dagpengeområdet om udeblivelse fra henholdsvis en beskæftigelsesfremmende foranstaltning eller en aktivitet under kontaktforløbet.
De økonomiske konsekvenser som følge af sanktioner vurderes at være ubetydelige.
 Initiativet skønnes at medføre en årlig merudgift til administrative udgifter i forbindelse med afholdelse af testen på 12,3 mio. kr. i 2011 og årligt de efterfølgende år.
3.2 Ophævelse af flaskehalsbevillingen Der er på finansloven for 2010 afsat en statslig flaskehalsbevilling på 187,2 mio. kr. i 2011, 160,3 mio. kr. i 2012 og 158,1 mio. kr. i 2013. Bevillingen udbetales efter gældende regler som tilskud til kommunerne, der dermed får en tilsvarende indtægt.
Som følge af lovforslaget bortfalder bevillingen, og dermed som udgangspunkt både den statslige udgift og den kommunale indtægt.
 Det følger af aftalen »Stærkere ud af krisen  Bekæmpelse af langtidsledighed«, som regeringen indgik med Dansk Folkeparti, Det Radikale Venstre, Liberal Alliance og medlem af Folketinget Per Ørum Jørgensen den 27. maj 2010, at 100,0 mio. kr. af flaskehalsbevillingen årligt omprioriteres til medfinansiering af de aftalte initiativer målrettet bekæmpelse af langtidsledigheden.
Ud af den samlede bevilling i 2011 på 187,2 mio. kr. er 32,2 mio. kr. (2010-niveau) afsat på finansloven 2008 som led i udmøntningen af et initiativ vedrørende en styrket indsats mod længerevarende ledighed.
Initiativet indgår i trepartsaftalerne fra sommeren 2007 mellem regeringen, KL, Danske Regioner, LO, AC og FTF, som indgår i kvalitetsreformen og finansieres med midler fra kvalitetspuljen.
 I og med flaskehalsbevilling nu foreslås ophævet, vil regeringen drøfte anvendelsen af de 32,2 mio. kr. med partierne og organisationerne bag trepartsaftalerne fra 2007.
 Det efterlader en bevilling på 155,0 mio. kr. i 2011, der omprioriteres i forbindelse med udmøntningen af aftalen »Stærkere ud af krisen - Bekæmpelse af langtidsledighed.
 De kommunale mindreindtægter som følge af ophævelsen af flaskehalsbevillingen udgør 55,0 mio. kr. i 2011, 60,3 mio. kr. i 2012 og 58,1 mio. kr. i 2013 og 2014. Kommunerne vil blive kompenseret for disse mindreindtægter via budgetgarantien for så vidt angår de ikke-forsikrede ledige og via det særlige beskæftigelsestilskud for så vidt angår de forsikrede ledige.
 På baggrund af fordelingen af tilskuddet fra flaskehalsbevillingen i 2008 lægges det til grund, at merudgifterne til de forsikrede ledige udgør 13,4 pct. svarende til 7,4 mio. kr. i 2011, 8,1 mio. kr. i 2012 og 7,8 mio. kr. i 2013 og 2014. Udgifterne til de ikke-forsikrede målgrupper udgør de resterende hhv. 47,6 mio. kr. i 2011, 52,2 mio. kr. i 2012 og 50,3 mio. kr. i 2013 og 2014.
 Udmøntningen vil finde sted på ændringsforslag til finansloven for 2011. Eventuelt uforbrugt bevilling efter reguleringen af det endelige tilskud fra flaskehalsbevillingen 2010 vil bortfalde ved bevillingsafregningen 2011.
 De økonomiske konsekvenser for kommunerne skal forhandles med de kommunale parter.
4. Økonomiske og administrative konsekvenser for erhvervslivet Forslaget har ingen konsekvenser for erhvervslivet.
5. Administrative konsekvenser for borgerne Forslaget vurderes ikke at have administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Forslaget har været sendt til høring hos: Ankestyrelsen, ATP, Beskæftigelsesrådet, Business Danmark, Center for Ligebehandling af Handicappede, Danmarks Frie Fagforening, Dansk Socialrådgiverforening, Danske Handicaporganisationer, Datatilsynet, Det Centrale Handicapråd, Foreningen af kommunale social-, sundheds- og arbejdsmarkedschefer i Danmark, Foreningen af statsforvaltningsjurister, Frie Funktionærer, Jobrådgivernes Brancheforening, Kommunernes Landsforening, Kooperationen, Kommunale Tjenestemænd og Overenskomstansatte, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Rigsrevisionen, Rådet for frivilligt Socialt arbejde, Rådet for Socialt Udsatte, Statsforvaltningerne og Sundhedskartellet.
Bemærkninger til lovforslagets enkelte bestemmelser Til § 1 Til nr. 1 Efter gældende regler kan unge under 30 år få en sanktion, hvis de ikke deltager i en læse- og skrivetest, som jobcenteret har vurderet, at den unge har behov for.
Det foreslås at ændre § 13, stk. 3, 2. pkt., således, at alle kontant- og starthjælpsmodtagere, som ikke har en ungdomsuddannelse, sanktioneres for manglende deltagelse i en læse- og skrivetest, hvis jobcentret vurderer, at den pågældende har behov for dette.
Herved udvides pligten til at deltage i læse- og skrivetest til også at gælde personer, der er fyldt 30 år.
Dagpenge- og kontanthjælpsmodtagere, der er fyldt 30 år, og som ikke har en ungdomsuddannelse, skal dermed efter behov gennemføre »Den vejledende læsetest for Voksne«/»VLV-testen«.
Baggrunden herfor er de gældende regler, om at unge under 30 år skal læse- og skrivetestes, der er fastsat med hjemmel i § 21, stk. 2, i lov om en aktiv beskæftigelsesindsats.
Med denne hjemmel kan Beskæftigelsesministeren fastsætte nærmere regler om det individuelle kontaktforløb, herunder regler om, at personer i forbindelse med det individuelle kontaktforløb skal deltage i bestemte beskæftigelses- og/eller uddannelsesfremmende aktiviteter.
Denne hjemmel vil blive anvendt til at fastsætte tilsvarende regler om, at dagpengemodtagere og kontant- og starthjælpsmodtagere, der er fyldt 30 år, og som ikke har en ungdomsuddannelse, skal læse- og skrivetestes, hvis jobcenteret vurderer, at de har behov for det.
Dette udmøntes administrativt.
 På baggrund af forslaget til ændring af § 13, stk. 3, 2. pkt., får den gældende § 36, stk. 1 om fradrag i kontant- og starthjælp samme virkning for alle kontant- og starthjælpsmodtagere, som ikke deltager i en læse- og skrivetest, hvis jobcenteret har vurderet, at der er behov for dette.
 Der kan alene foretages fradrag i hjælpen for den dag, hvor læse  og skrivetesten skulle finde sted, med en gennemsnitsdagssats efter § 35, stk. 3. Hvis en person udebliver flere gange fra testen, sanktioneres personen hver gang med et fradrag efter §§ 35, stk. 3, og 36.
 Kommunen skal forud for læse- og skrivetesten skriftligt vejlede personen om, at manglende deltagelse i læse- og skrivetesten kan medføre fradrag i hjælpen med en dagssats, jf. § 35, stk. 1. Før kommunen træffer afgørelse om sanktion, skal kommunen endvidere vurdere, om pågældende havde en rimelig grund til ikke at deltage i testen, jf. § 13, stk. 4 og 5.
Efter gældende regler kan dagpengemodtagere sanktioneres, hvis de udebliver fra jobsamtaler eller henvisnings-, cv- eller rådighedssamtaler, eller fra en aktivitet, som har et konkret beskæftigelses- eller uddannelsesfremmende sigte.
Det fremgår af § 63 a, stk. 1-3, i lov om arbejdsløshedsforsikring m.v.
Efter gældende regler i § 63 a, stk. 4, i lov om arbejdsløshedsforsikring m.v. er der hjemmel til at fastsætte nærmere regler herom.
Med denne hjemmel er der fastsat regler i bekendtgørelse om selvforskyldt ledighed om, at unge under 30 år, som ikke har en ungdomsuddannelse, sanktioneres, hvis de udebliver eller ikke deltager i en læse- og skrivetest, som jobcenteret vurderer, at personen har behov for.
Manglende deltagelse i læse- og skrivetesten for dagpengemodtagere, der fyldt 30 år, skal kunne sanktioneres på samme måde som for unge under 30 år.
Derfor vil den gældende hjemmel i § 63 a, stk. 4, i arbejdsløshedsforsikringsloven, ligeledes anvendes til at fastsætte regler om, at personer, der er fyldt 30 år, som ikke har en ungdomsuddannelse, og som udebliver fra læse- og skrivetests, sanktioneres på samme måde som unge under 30 år.
Udeblivelserne vil således blive sanktioneret i overensstemmelse med de gældende regler på arbejdsløshedsdagpengeområdet.
Dette udmøntes administrativt.
 Der henvises til de almindelige bemærkninger i pkt. 2.1.
Til nr. 2 Der er tale om en redaktionel ændring som følge af § 28, stk. 3 blev til § 28, stk. 2 ved lov nr. 479 af 12. juni 2009 om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om integration af udlændinge i Danmark.
Det foreslås, at henvisningen i § 51, stk. 1, ændres fra § 28, stk. 3 til § 28, stk. 2.
Til nr. 3 Der er tale om en redaktionel ændring som følge af § 64, stk. 4 blev til § 64, stk. 3 ved lov nr. 483 af 12. juni 2009 om ændring af lov om ansvaret for og styringen af den aktive beskæftigelsesindsats, lov om en aktiv beskæftigelsesindsats og forskellige andre love samt om ophævelse af lov om supplerende aktiveringstilbud til visse ledige medlemmer af en arbejdsløshedskasse.
Det foreslås, at henvisningen i § 51, stk. 1, nr. 3, ændres fra § 64, stk. 4 til § 64, stk. 3.
Til § 2 Til nr. 1 Det foreslås, at § 24, stk. 2 ophæves, idet bestemmelsen er overflødig, da bestemmelsens indhold allerede er omfattet af § 24, stk. 1. Der er tale om en redaktionel ændring som følge af lov nr. 483 af 12. juni 2009 om ændring af om ansvaret for og styringen af den aktive beskæftigelsesindsats, lov om en aktiv beskæftigelsesindsats og forskellige andre love samt om ophævelse af lov om supplerende aktiveringstilbud til visse ledige medlemmer af en arbejdsløshedskasse.
Til nr. 2 Der er tale om konsekvensændringer som følge af, at Funktionærernes og Tjenestemændenes Fællesråd har ændret navn til FTF Til nr. 3 Der er tale om konsekvensændringer som følge af, at Ledernes Hovedorganisation har ændret navn til Lederne.
Til nr. 4 Der er tale om konsekvensændringer som følge af, at De Samvirkende Invalideorganisationer har ændret navn til Danske Handicaporganisationer.
Til nr.5 Efter gældende regler kan det regionale beskæftigelsesråd inden for rammerne af en særlig statslig bevilling iværksætte initiativer, der skal forebygge og afhjælpe mangel på arbejdskraft.
Beskæftigelsesministeren kan fastsætte nærmere regler om anvendelsen af bevillingen, og om regnskab, revision, tilsyn m.v. for de statslige tilskud, der ydes til kommunerne.
 Det foreslås, at bestemmelserne om flaskehalsbevillingen ophæves som led i udmøntningen af aftalen om »Stærkere ud af krisen- Bekæmpelse af langtidsledighed«.
 Der henvises til almindelige bemærkninger i pkt. 2.2.
Til nr. 6 Der er tale om konsekvensændringer som følge af, at lov om dagpenge ved sygdom eller fødsel d. 3. juli 2006 blev afløst af henholdsvis lov om sygedagpenge og lov om ret til orlov og dagpenge ved barsel.
Reglerne om sygedagpenge blev samlet i sygedagpengeloven, mens reglerne om barseldagpenge blev samlet i barselloven.
Til nr. 7 Efter gældende regler fordeles de statslige bevillinger bl.a. med en særskilt bevilling til at forebygge og afhjælpe manglen på arbejdskraft.
 Det foreslås, at bestemmelserne om flaskehalsbevillingen ophæves som led i udmøntningen af aftalen om »Stærkere ud af krisen- Bekæmpelse af langtidsledighed«.
 Der henvises til almindelige bemærkninger i pkt. 2.2.
Til § 3 Det foreslås, at loven træder i kraft den 1. januar 2011.
 Pligten til at deltage i læse- og skrivetest for kontant-, starthjælps- og dagpengemodtagere over 30 år, som ikke har en ungdomsuddannelse, samt sanktioner for manglende deltagelse i læse- og skrivetest for dagpengemodtagere vil blive udmøntet administrativt og træder i kraft samme dato.
Til § 4 I stk. 1 foreslås det, at aflæggelse af regnskab, revision og endelig udbetaling af tilskud fra flaskehalsbevillingen for 2010, som sker efter lovens ikrafttræden, skal foregå efter de hidtil gældende regler.
Reglerne fremgår af bekendtgørelse 1407 af 16. december 2009 om anvendelse, fordeling, udbetaling m.v. af midler fra den særlige statslige bevilling til at forebygge og afhjælpe mangel på arbejdskraft (flaskehalse), som er udstedt med hjemmel i lov ansvaret for og styringen af den aktive beskæftigelsesindsats §§ 42 og 70, stk. 1, nr. 4, som foreslås ophævet i § 2, nr. 5 og 7. Den endelige opgørelse af flaskehalsbevillingen for 2010 vil først finde sted efter den kommunale restafregning for regnskabsåret 2010 den 1. juli 2011 og forventes at være tilendebragt inden udgangen af 2011.
