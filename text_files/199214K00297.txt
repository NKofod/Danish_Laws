Nr BTL 297 Betænkning over Forslag til lov om ændring af lov om indkomstbeskatning af  

 aktieselskaber m.v. (selskabsskatteloven) og lov om beskatning af fonde og  

 visse foreninger (fondsbeskatningsloven) (Ophævelse af udlandslempelsen)   

 Nr L 297 1992-93, 1. samling Afgivet af Skatteudvalget Afgivet: 19930618 Udvalget har behandlet lovforslaget i en række møder og har herunder  

 stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Danmarks Rederiforening, Dansk Industri, Det Danske Advokatsamfund, Advokatrådet, Erhvervenes Skattesekretariat, Finansrådet, Foreningen af Rådgivende Ingeniører, Foreningen af Statsautoriserede Revisorer og Mortensen, Leo B., Esbjerg.
 Nogle af udvalgets spørgsmål til skatteministeren og dennes svar herpå  

 tillige med nogle af ministerens kommentarer til skriftlige henvendelser er  

 optrykt som bilag til betænkningen.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret.
 Flertallet anfører, at i regeringsgrundlaget »En ny start« blev  

 det fastslået, at beskæftigelsen skal øges, og at der skulle gennemføres en  

 skatteomlægning, der skal nedbringe skatten af arbejdsindkomst.
 Samtidig afstak regeringen en række retningslinier for skatteomlægningen:
 - Det samlede økonomiske grundlag for de enkelte familier i egen bolig  

 måtte ikke forringes.
 - Den samlede omlægning skulle sikre balance - socialt og mellem de  

 forskellige boligformer.
 - Der skulle skabes sammenhæng i skattesystemet, så forskellige indkomster  

 blev beskattet ensartet, således at omgåelsesmuligheder blev imødegået,  

 således at der skabtes større enkelhed og således, at der sikredes en bedre  

 fordeling af skattebyrden, samtidig med at retssikkerheden prioriteredes  

 højt.
 - Vægten i beskatningen skulle forskydes fra indkomstbeskatning til  

 miljøskatter.
Flertallet konstaterer, at disse krav er opfyldt med de fremsatte  

 lovforslag til omlægning af skattesystemet.
Samtidig styrkes erhvervenes  

 konkurrenceevne.
 Med de fremsatte lovforslag tilvejebringes et skattesystem, som sikrer  

 markant lavere skatteprocenter på alle indkomstniveauer.
 Grundlaget for sænkningen af skatteprocenterne er bl.a. tilvejebragt  

 gennem en ensartet beskatning af forskellige typer af indkomster.
 Samtidig betyder den lavere, men ensartede beskatning, at bæredygtige og  

 fornuftige investeringer, der skaber vækst og beskæftigelse, begunstiges på  

 bekostning af ufrugtbare og rent skattemæssigt begrundede transaktioner, der  

 alene bygger på og bæres af det tidligere skattesystems mangler og manglende  

 sammenhæng.
 Med skatteomlægningen er grundlaget skabt for et skattesystem, der skaber  

 og understøtter forudsætningerne for ny vækst og dynamik i samfundet, hvor vi  

 hidtil har levet med en samfundsudvikling, der i væsentlig grad var afstemt  

 efter uhensigtsmæssige og skadelige skattemæssige overvejelser og  

 kalkulationer.
 Skatteomlægningen er både økonomisk og socialt nøje afbalanceret.
 Provenuet til de markant lavere trækprocenter på alle indkomstniveauer er  

 tilvejebragt ved hjælp af indførelse af nye grønne afgifter, ved hjælp af  

 øremærkede arbejdsmarkedsbidrag og gennem en eliminering af misforhold og  

 misvækster, der har muliggjort, at grupper af skattepligtige har haft  

 mulighed for en lav skattebelastning i skærende kontrast til deres  

 forbrugsmuligheder.
 Indførelse af grønne afgifter er fulgt op af skattelettelser for  

 lavindkomster kombineret med en forhøjelse af børnefamilieydelsen, således at  

 de grupper, der belastes forholdsmæssig hårdest af de grønne afgifter,  

 kompenseres.
 De helt nødvendige sænkninger af skatteprocenterne er fulgt op af en  

 normal beskatning af hidtil skattefri eller lavt beskattede indkomster.
 Med de øremærkede arbejdsmarkedsbidrag er der skabt synlighed i  

 finansieringen af præcist angivne udgiftsformål på arbejdsmarkedet.
Regeringens helt nødvendige krav om sikring af boligejernes økonomiske  

 vilkår er indfriet.
Rentefradragets værdi følger sænkningen af  

 skatteprocenterne, og sideløbende hermed nedsættes lejeværdien.
Hertil kommer  

 mulighederne for gennem konvertering af realkreditlån at tilpasse sig det  

 ændrede renteniveau.
 Personskattelettelserne er gennemført, uden at erhvervslivets omkostninger  

 herved er forøget.
På denne baggrund skal flertallet konkludere, at der ved gennemførelse af  

 skatteomlægningen er sikret - væsentlige reduktioner af skatteprocenterne af arbejdsindkomst, - øget miljøansvarlighed i beskatningen, - et skattesystem, der er tilpasset verden omkring os, både hvad struktur  

 og beskatningsprocenter angår, - et beskatningssystem, som tilvejebringer grundlaget for en ny vækst og  

 dynamik i samfundet, - en beskatning, som sikrer boligejernes økonomiske situation - og et skattesystem, som skaber sikkerhed for skatternes udvikling i de  

 kommende år.
 Flertallet opfordrer Folketingets øvrige partier, erhvervslivet,  

 arbejdmarkedets parter, kommuner og amter samt alle øvrige gode kræfter i det  

 danske samfund til at deltage i det store, vanskelige og spændende projekt,  

 det er at få skabt øget beskæftigelse, ny fremgang og dermed en »Ny kurs  

 mod bedre tider« for alle danskere.
Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.  

 Mindretallet betragter regeringens samlede økonomiske udspil som en helhed.  

 Da Det Konservative Folkeparti og Venstre er modstandere af regeringens  

 samlede plan, vil de to partier stemme imod alle regeringens lovforslag,  

 uanset at partierne ville kunne støtte enkelte af lovforslagene, hvis de ikke  

 indgik i den fremlagte helhed.
Nogle af lovforslagene har partierne ved  

 tidligere lejligheder selv fremlagt, men i helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Sammenfattende kan det om skatteforslagene konkluderes, at skattereformen  

 bl.a. rammer den private ejendomsret, erhvervslivet, ejerboligerne og  

 pensionsopsparingen.
Dertil kommer, at skattetrykket hurtigt vil stige som  

 følge af de voksende offentlige udgifter.
Mindretallet opfatter lovforslagene som et ideologisk angreb på den  

 private ejendomsret.
Balancen i ejerforholdene i dansk erhvervsliv vil blive  

 forrykket fra individuel privateje til dominans fra store fonde.
Hertil  

 bidrager især lovforslagene om beskatning af aktie- og ejendomsavancer samt  

 beskatning af goodwill.
Regeringens ændringsforslag ændrer ikke afgørende på  

 dette forhold.
 Den private ejendomsret er selve livsnerven i det privatkapitalistiske  

 system, som har vist sig at være alle andre systemer overlegent med hensyn  

 til at sikre størst velfærd og velstand for hele samfundet og dets borgere.
Lovforslagene om beskatning af aktieavancer, ejendomsavancer og goodwill  

 vil formindske enkeltpersoners lyst til at løbe en risiko og investere i  

 erhvervsvirksomheder.
I stedet vil man foretrække passive investeringer med  

 betydelig mindre risiko.
Det privatkapitalistiske system bygger i  

 allerhøjeste grad på, at man, hvis man løber en risiko, til gengæld har  

 mulighed for at opnå en økonomisk gevinst.
Fjerner man de økonomiske  

 incitamenter, herunder muligheden for formuedannelse, slår man dynamikken i  

 samfundet i stykker med tab af velstand og velfærd til følge.
Mindretallet vender sig endvidere imod den progressive beskatning af  

 kapitalindkomst.
Gennemføres regeringens lovforslag, vil der ikke længere  

 være symmetri mellem beskatning af renteindtægter og renteudgifter, hvilket  

 forekommer uheldigt og ulogisk.
 Mindretallet er enig med Ligestillingsrådet, når dette i et svar til  

 Skatteudvalget (L 283, spørgsmål 26) kritiserer reglen om, at begge  

 ægtefællers kapitalindkomst beregnes på toppen af beregningsgrundlaget hos  

 den ægtefælle, der har den højeste personlige indkomst.
Der er uenighed mellem regeringen og erhvervslivets organisationer om  

 størrelsen af erhvervsbelastningen i lovforslagene, men der er ingen tvivl  

 om, at virksomhederne bliver stærkt belastet til skade for konkurrenceevnen.  

 Det vil trække i den forkerte retning med hensyn til beskæftigelse og  

 arbejdsløshed.
Mindretallet peger i den forbindelse især på lovforslagene om  

 afskaffelse af udlandslempelse, varelagernedskrivning og adgangen til at  

 henlægge til investeringsfonds samt nedsættelse af nedskrivningsprocenten  

 efter husdyrbesætningsloven.
Desuden vil nogle af de grønne afgifter belaste  

 erhvervenes omkostninger, hvilket også i allerhøjeste grad gælder den  

 skærpede beskatning af personalegoder samt de stærkt forringede muligheder  

 for fradrag for befordringsudgifter.
 I stedet for at stoppe for adgangen til at henlægge til investeringsfonds  

 bør ordningen udbygges til en egentlig konjunkturudligningsfond som foreslået  

 af mindretallet i et konkret lovforslag, der for øjeblikket er til behandling  

 i Folketinget.
Herved løses det problem, som mange erhvervsdrivende har med svingende  

 indtægter.
Er der ikke gode muligheder for at udjævne de svingende indtægter  

 over årene, kommer de erhvervsdrivende til at betale en højere skat, end hvis  

 indtægten var jævnt fordelt, hvilket naturligvis opleves som en stor  

 uretfærdighed.
 Et særligt problem er erhvervenes bidrag til de tre arbejdsmarkedsfonde  

 specielt efter 1997.
 Den kraftige erhvervsbelastning kan kun undgå at skade virksomhedernes  

 konkurrenceevne, hvis der gennemføres en sænkning af lønniveauet, men det har  

 ikke været muligt at formå regeringen til at erkende dette faktum.
Mindretallet vender sig stærkt imod den nye skat, som regeringen kalder  

 øremærkede arbejdsmarkedsbidrag.
I realiteten er det den gamle  

 socialdemokratiske ide om en bruttoskat, der optræder under denne betegnelse.  

 Bruttoskatten rammer pensionsopsparingen, selv om en sådan opsparing i  

 allerhøjeste grad er samfundsgavnlig.
Lønmodtagerne vil opleve, at der vil  

 blive opkrævet bruttoskat også af beløb, som arbejdsgiveren indbetaler til  

 aftalte pensionsordninger, og som lønmodtageren derfor ikke selv får  

 udbetalt.
Dette forhold medfører i øvrigt en klar forskelsbehandling mellem  

 lønmodtagere med private pensionsordninger i forhold til lønmodtagere med ret  

 til tjenestemandspension.
Regeringens forsøg på at rette op på dette  

 misforhold ved at foreslå en nedsættelse af tjenestemandspensionen virker  

 krampagtigt og vil give anledning til berettiget harme i tjenestemandskredse.
De, der sparer op til kapitalpension, bliver særligt hårdt ramt.  

 Fradragsværdien begrænses, og det indbetalte beløb bruttobeskattes, samtidig  

 med at skatten på udbetalingerne bevares uændret på 40 pct.
Et helt specielt  

 problem vil opstå for de personer, som har en ordning, hvor arbejdsgiveren  

 indbetaler til kapitalpensionen.
Disse personer vil efter regeringens forslag  

 ikke netto kunne indbetale et beløb helt op til det fastlagte loft over den  

 årlige indbetaling til kapitalpension (i 1993 30.000 kr.), idet  

 forsikringsselskabet skal indbetale bruttoskatten, uden at lønmodtageren får  

 mulighed for at »fylde op« til loftet.
Dette problem eksisterer  

 ikke for personer, der selv indbetaler til kapitalpensionen.
 Mindretallet finder det endvidere stærkt betænkeligt, at der med  

 bruttoskatten introduceres en ny skatteskrue, som kan anvendes til yderligere  

 forhøjelser af skatten på et senere tidspunkt.
Trods talrige løfter fra regeringen om det modsatte belaster  

 skattereformen boligejerne.
Nedsættelsen af lejeværdien kan slet ikke  

 kompensere for den reducerede skattemæssige værdi af rentefradraget.  

 Forskellen er i et svar til Skatteudvalget af skatteministeren selv opgjort  

 til en belastning af boligejerne på 2,6 mia. kr, når reformen er fuldt  

 gennemført.
 Ejere af sommerhuse og pensionister i ejerboliger får en særlig følelig  

 belastning, idet disse ikke får del i den i øvrigt særdeles beskedne  

 nedsættelse af lejeværdien.
Ejerboliger kan derudover i fremtiden forvente yderligere  

 skatteforhøjelser, hvis rentefaldet slår igennem og bevirker højere  

 ejendomsvurderinger.
Det fører til højere ejendomsskatter og en højere  

 lejeværdi.
Unge med særlig stor gæld i forbindelse med uddannelseslån rammes hårdt af  

 rentefradragsrettens forringelse.
Regeringens henvisning til en  

 bistandsordning for unge med store lån og lille eller ingen indtægt vil ikke  

 komme den store del af ungdommen med det omtalte problem til gode.
 Forringelsen af befordringsfradraget kombineret med forhøjelsen af  

 benzinafgiften rammer bilisterne og skader mobiliteten på arbejdsmarkedet.  

 Handelsrejsende og andre, der er afhængige af firmabil, rammes særligt hårdt.  

 Forringelserne er så markante, at også bilbranchen vil blive hårdt ramt.
 De ganske mange mennesker, der i forbindelse med en skilsmisse er pålagt  

 børne- eller underholdsbidrag, rammes hårdt af begrænsningen af  

 fradragsværdien af de nævnte bidrag.
Da familier med kun een indkomst ikke har mulighed for at overføre det  

 uudnyttede bundfradrag i den foreslåede topskat mellem ægtefællerne, vil  

 disse familier skulle betale mere i skat end familier med to indkomster.  

 Dette problem, som også findes i dag, vil blive forværret af regeringens  

 forslag.
Regeringens ændringsforslag vil yderligere forstærke problemet.
Mindretallet er enig med regeringen i behovet for markante lettelser i  

 beskatningen af arbejdsindkomster, som er særdeles høj i Danmark sammenlignet  

 med andre lande.
Men mindretallet er uenig med regeringen i valg af metode  

 til at nå dette mål.
Som beskrevet i ovenstående flytter regeringens forslag  

 en lang række skattepolitiske hegnspæle i socialdemokratisk og centralistisk  

 retning og altså væk fra, hvad mindretallet finder ret og rimeligt.
Derfor  

 afviser mindretallet regeringens skattereform og indstiller alle 23  

 lovforslag i reformen til forkastelse.
Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret , men beklager, at den  

 socialdemokratisk ledede regering vælger en flerårig overgangsordning, som  

 end ikke var foreslået af den tidligere borgerlige regering.
Bilag 26 viser,  

 hvorledes denne overgangsordning er særdeles simpel at misbruge.
Socialistisk  

 Folkeparti beklager den valgte løsning, som desværre ikke er optimal.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget ved 2. behandling.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Jens Thoft (SF) Bente  

 Juncker (CD) Aagaard (KF) fmd.
Kirkegaard (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Glønborg (KRF) Bilag Nogle af udvalgets spørgsmål til skatteministeren og dennes svar herpå og  

 nogle skriftlige henvendelser til udvalget samt skatteministerens kommentarer  

 til nogle henvendelser.
 Spørgsmål 1:
 Ministeren bedes belyse konsekvenserne af det fremsatte lovforslag ved  

 følgende eksempel, hvor der bedes vist den danske skat de enkelte år under  

 nuværende regler og under lovforslagets regler:
 Det danske moderselskab har kalenderårsregnskab og er sambeskattet med et  

 engelsk datterselskab.
 I hvert af årene 1992-1999 har det danske moderselskab en skattepligtig  

 indkomst på 1 mio. dkr.
 Det engelske datterselskab har hvert af årene en skattepligtig indkomst  

 til England, der betyder en engelsk selskabsskat på 100.000 dkr.
Det engelske datterselskab har en skattepligtig sambeskatningsindkomst før  

 saldoafskrivninger på 500.000 dkr.
Men det engelske selskab har på grund af  

 de hidtidige regler ikke foretaget saldoafskrivninger i mange år, og det har  

 en aktuel saldoværdi på 2 mio. dkr primo 1992, medens værdien af  

 driftsmidlerne reelt kun udgør 200.000 dkr.
 Under forudsætning af, at der foretages sådanne saldoafskrivninger hvert  

 af årene 1992-1999 for det engelske datterselskab, der betyder den laveste  

 samlede danske skat for årene 1992-1999, bedes oplyst, hvilken dansk skat det  

 danske moderselskab og dets sambeskattede engelske datterselskab skal betale  

 efter gældende regler og efter lovforslagets regler, når henses til gældende  

 regler for lempelse for dobbeltbeskatning vedrørende det engelske  

 datterselskabs skat til England.
 Svar:
 Selskabsskatteloven indeholder i bestemmelserne § 17, stk. 2, og § 31  

 regler, der når disse kombineres, giver mulighed for nedsættelse (lempelse)  

 af dansk selskabsskat, når et selskab har indkomst i et sambeskattet  

 datterselskab i udlandet.
 Ved sambeskatning af et dansk moderselskab og et udenlandsk datterselskab  

 indgår indkomsten i det udenlandske selskab i sambeskatningsindkomsten  

 opgjort efter danske regler, og det er denne sambeskatningsindkomst, der  

 beskattes i Danmark.
 Ved sambeskatning har moderselskabet hidtil kunnet anvende reglerne om  

 udlandslempelse kombineret med dobbeltbeskatningslempelse, og det udenlandske  

 selskabs nettoindkomst - positiv som negativ - er grundlaget for beregningen  

 af lempelserne.
 Reglerne for lempelse tager forskellig form afhængig af, hvilke  

 overenskomster der er indgået med de enkelte lande.
I henhold til den gældende dobbeltbeskatningsoverenskomst af 11.  

 november 1980 mellem Storbritannien og Danmark gives  

 dobbeltbeskatningslempelse som hovedregel ved anvendelse af credit-metoden.  

 Credit-metoden bygger på en sammenligning af den i kildelandet (her England)  

 pålignede samlede selskabsskat og den danske skat, der kan henføres til den  

 engelske indkomst.
Den danske skat nedsættes med det mindste af disse to  

 beløb.
Beregninger viser, at skal selskabet i spørgsmålet sikres den mindst  

 mulige samlede skattebetaling for perioden 1992-1999, skal der afskrives som  

 angivet i tabel 1 under hhv. de gældende og under lovforslagets regler.  

 Årsagen er, at der - ved afskrivning med de i tabel 2 og 3 anførte procenter  

 - opnås en besparelse i den samlede danske selskabsskat, som mere end opvejer  

 det samlede fald i ulandslempelsen.
Med de valgte afskrivningsforløb opnår  

 selskabet i hele perioden maksimal dobbeltbeskatningslempelse, nemlig en  

 lempelse svarende til datterselskabets engelske skat.
Tabel 1. Selskabets samlede skattebetaling i perioden 1992-1999 under gældende regler og under lovforslagets regler Anm.: Beregninger ses i tabel 2 og tabel 3.
 Under de gældende regler bliver den danske skat i perioden 1992-1999 i alt  

 ca. 2,4 mio. dkr, mens lovforslagets regler resulterer i en skat på 2,5 mio.  

 dkr.
Udviklingen i selskabets årlige skattebetaling vil forløbe som i tabel 2  

 og 3, når der sondres mellem gældende regler og lovforslagets regler.
Den  

 procentvise afskrivning af saldoværdien på driftsmidlerne er angivet under  

 pkt. 4. Udfasning af udlandslempelsen medfører en stigning i den henførte  

 danske skat vedrørende udenlandsk indkomst (pkt. 9) som p.g.a. credit-reglen  

 ikke modsvares af en tilsvarende stigning i dobbeltbeskatningslempelsen.
 Hvis den danske skat af den engelske indkomst fortsat skal svare til den  

 engelske skat, skal datterselskabets engelske nettoindkomst nedbringes,  

 hvilket kan ske gennem en forhøjelse af afskrivningerne.
Tabel 2. Udviklingen i selskabets skattebetaling i perioden 1992-1999 under gældende regler og med mindst mulig samlet skat i perioden a) Den udenlandske nettoindkomsts andel af den samlede skattepligtige  

 indkomst ganges med den danske selskabsskat, hvorved en forholdsmæssig  

 skattebetaling af udenlandsk indkomst fremkommer.
Udlandslempelsen gives som  

 halvdelen af dette beløb.
b) Den udenlandske nettoindkomsts andel af den samlede skattepligtige  

 indkomst ganges med den danske skat efter fradrag af udlandslempelse.
Herved  

 fremkommer et udtryk for dansk beskatning af udenlandsk indkomst.
 c) Efter credit-metoden fradrages i det enkelte år det mindste af de i  

 pkt. 9 og pkt. 10 angivne beløb.
Tabel 3. Udviklingen i selskabets skattebetaling i perioden 1992-1999  

 ved lovforslagets regler og med mindst mulig samlet skat i perioden Spørgsmål 4:
Regeringen argumenterer for, at udlandslempelsen kan tilskynde til eksport  

 af danske arbejdspladser, medens en række erhverv argumenterer, at ordningen  

 virker stik modsat, og altså sikrer danske eksportaktiviteter og  

 beskæftigelse.
Regeringens kommentarer udbedes til, hvorledes denne forskel i  

 opfattelsen kan opstå.
 Svar:
Som anført i mine bemærkninger til Erhvervenes skattesekretariats  

 henvendelse (L 297 - bilag 5) er udlandslempelsen udformet således, at den  

 vokser i takt med, at indkomsten fra udlandet stiger og indkomst fra Danmark  

 falder.
Dog ikke mere, end der fortsat er et skattepligtigt dansk overskud.  

 Udlandslempelsen indebærer, at virksomheder, der har flyttet en del af deres  

 aktiviteter til udlandet, beskattes lempeligere af ren dansk indkomst, end  

 hvis de ikke havde aktiviteter i udlandet.
Det er endvidere en udtrykkelig betingelse for udlandslempelse, at der er  

 et fast driftssted.
Det er ikke tilstrækkeligt eksempelvis at placere  

 indkomst fra et patent, renteindtægter etc. i det udenlandske selskab.  

 Udlandslempelsen har således den egenskab, at skattesubsidiet er betinget af,  

 at der sker en reel etablering af produktion og arbejdspladser i udlandet.
 Udlandslempelsen har karakter af et skattefinansieret subsidium til  

 aktiviteter i udlandet.
 Erhvervenes argument om, at udlandslempelsen sikrer danske  

 eksportaktiviteter og beskæftigelse, bygger vel nok på en opfattelse af, at  

 alternativerne for en del selskaber ikke består i produktion i udlandet eller  

 i Danmark, men i produktion i udlandet eller slet ikke.
Baggrunden for forskellen kan være, at der er tale om investeringer i  

 udlandet, der er skattefinansieret gennem subsidiet i udlandslempelsen.
Dette  

 vil i realiteten sige, at produktionen i udlandet ikke kan opretholdes uden  

 tilskud fra danske skatteydere.
 Spørgsmål 5:
 Er regeringen enig i det synspunkt, at den traditionelle udlandslempelse  

 har fungeret fornuftigt, men i de senere år også er blevet brugt til andre  

 formål end oprindelig påtænkt.
 Spørgsmål 6:
 Vil regeringen overveje, om det er muligt at finde en løsning, der  

 imødekommer ønsket om at undgå misbrug uden at ramme en række traditionelle  

 danske valutaindtjenende erhverv.
 Svar:
Baggrunden for udlandslempelsen - der blev indført under helt andre  

 forhold i 1903 - er efter regeringens opfattelse væk.
Reglen har i dag  

 karakter af et skattesubsidium til aktiviteter i udlandet.
Det er i dette lys  

 forslaget om at ophæve reglen skal ses.
Der er derfor ikke overvejelser om at  

 bevare udlandslempelsen i mere eller mindre modificeret form.
Danmarks Rederiforening Den 9. juni 1993 L 297 af 19. maj 1993 - udlandslempelsen Regeringens forslag om at afvikle udlandslempelsen forekommer  

 uforståeligt.
Denne ordning har siden 1903 medvirket til, at danske  

 virksomheder blev mere konkurrencedygtige og opmuntredes til international  

 aktivitet og valutaindtjening.
 Det er Danmarks Rederiforenings opfattelse, at de anførte begrundelser for  

 bortfald af udlandslempelsen for så vidt angår søfartserhvervet enten er  

 fejlagtige eller kunne imødekommes gennem en enkelt tilføjelse til  

 ligningsloven.
 Regeringen angiver nedenstående begrundelser for forslaget om  

 udlandslempelsens bortfald, og det er Rederiforeningen magtpåliggende at  

 kommentere disse påstande.
 1. Det anføres, at udlandslempelsen i hvert fald for de vareproducerende  

 virksomheder kan animere til eksport af arbejdspladser.
ad 1 Denne utilsigtede virkning forekommer ikke, hvor der er tale om  

 tjenesteydelser som f.eks. skibsfart.
I dette tilfælde virker ordningen  

 modsat ved at sikre dansk beskæftigelse på skibene og stimulere et  

 valutaskabende erhverv til fortsat at operere fra Danmark i stedet for at  

 etablere sig i lande med væsentligt lavere skattetryk.
Der henvises bl.a. til  

 konklusionerne i rapporten fra B-50 Udvalget, der afgav betænkning i december  

 1985; 2. at udlandslempelse i kombination med lempelse af betalte udenlandske  

 skatter kan medføre, at der gives lempelser, der overstiger den danske skat  

 af udlandsindkomsten.
ad 2 Dette spørgsmål kan teknisk enkelt løses uden at ophæve  

 udlandslempelsen.
Danmarks Rederiforening har i en henvendelse af 18. januar  

 1991 til Folketingets Skatteudvalg anvist en sådan teknisk løsning.  

 Henvendelsen er optrykt som bilag til Skatteudvalgets betænkning af 22.  

 februar 1991 til lovforslag L 25. Løsningen er, at der i ligningsloven  

 indsættes følgende bestemmelse:
»Ved anvendelse af § 33, selskabsskattelovens § 17, stk. 3 og 4,  

 eller en med fremmed stat, Færøerne eller Grønland indgået  

 dobbeltbeskatningsoverenskomst skal de samlede lempelser vedrørende en del af  

 den skattepligtige indkomst begrænses til dansk skat af denne del af  

 indkomsten«; 3. at indgåelse af dobbeltbeskatningsaftaler m.v. har overflødiggjort  

 lempelsen.
ad 3 Dobbeltbeskatningsoverenskomster og credit-regler vil i mange  

 tilfælde ikke løse problemerne i forbindelse med fragtskatter, bl.a. som  

 følge af land for land-beregninger, der opgøres uden mulighed for udligning  

 over årene.
Rederierne rammes ved international sejlads af mange former for  

 skat.
 4. at ordninger med tilsvarende effekt ikke eksisterer i andre lande.
ad 4 Vi kan pege på, at der forefindes ordninger med tilsvarende effekt i  

 Holland, Frankrig, Belgien og Tyskland.
Det må i den forbindelse også tages i  

 betragtning, at dansk skibsfart skal konkurrere med rederier, der drives fra  

 Grækenland, Singapore, Hongkong, Taiwan, Bahamas og andre lande med slet  

 ingen eller meget lav beskatning af international skibsfart.
Men hensyn til de provenumæssige konsekvenser af en bevarelse af  

 udlandslempelsen for søfartserhvervet kan vi anføre, at provenutabet for  

 staten i de kommende år som følge af det træge fragtmarked og rederiernes  

 kontraheringer vil være marginal.
Vort ønske er, at denne vigtige  

 erhvervsøkonomiske ramme fasholdes.
Derved kan rederierne i forbindelse med  

 investeringer, der skal opereres fra Danmark, fortsat medregne  

 udlandslempelsen som en sikring af, at et potentielt overskud ikke vil blive  

 beskattet hårdere end i en lang række af de konkurrerende skibsregistre.
 Vi anmoder om foretræde for udvalget med henblik på nærmere at redegøre  

 for erhvervets problemer med det fremlagte skatteforslag L 297 om en  

 aftrapning af udlandslempelsen.
Skatteministeriet Den 11. juni 1993 I skrivelse af 9. juni 1993 (L 297 - bilag 7) har Danmarks Rederiforening  

 rettet henvendelse til udvalget vedrørende lovforslaget om ophævelse af  

 udlandslempelsen.
 Efter Rederiforeningens opfattelse er de anførte begrundelser i  

 lovforslaget for bortfald af udlandslempelsen for så vidt angår  

 søfartserhvervene enten fejlagtige eller kunne imødekommes gennem en enkelt  

 tilføjelse til ligningsloven.
 Jeg skal i den anledning bemærke følgende, idet jeg henviser til de  

 enkelte punkter i henvendelsen:
Ad 1 Til Rederiforeningens bemærkninger om, at de utilsigtede virkninger af  

 udlandslempelsen - animering til eksport af arbejdspladser - ikke forekommer,  

 hvor der er tale om tjenesteydelser som f.eks. skibsfart, skal jeg bemærke,  

 at en ordning alene omfattende tjenesteydelser ligesom den gældende ordning  

 vil have karakter af skattesubsidium.
En ophævelse af ordningen for al anden virksomhed end tjenesteydelser, vil  

 være statsstøtte til disse erhverv.
En sådan støtte skal notificeres til  

 EF-Kommissionen, idet der vil være tale om støtte til enkelte erhverv og  

 støtteelementet vil næppe kunne anses for bagatelagtigt.
 Det vil i øvrigt give anledning til afgrænsningsvanskeligheder, såfremt  

 man alene lader udlandslempelsen omfatte tjenesteydelser.
Ad 2 Rederiforeningen mener, at problemet med kombinationen af udlandslempelse  

 og dobbeltbeskatningslempelse kan løses teknisk enkelt.
 Løsningen går ud på at indsætte en bestemmelse i ligningsloven, hvorefter  

 de samlede lempelser begrænses til dansk skat af den udenlandske indkomst.
Under behandlingen af den tidligere regerings forslag om ophævelse af  

 udlandslempelsen i folketingsåret 1990-91, rettede Danmarks Rederiforening  

 henvendelse til Folketingets Skatteudvalg med et forslag om ændrede regler  

 for udlandslempelse.
Rederiforeningen henviser til denne henvendelse.
 Forslaget gik ud på, at selskaber ikke kunne opdele indkomsten i  

 udlandsindkomst og dansk indkomst, og at skattesatsen for udlandsindkomst  

 skal være halvdelen af skattesatsen for dansk indkomst.
Udlandsindkomsten defineres stort set som indkomst ved virksomhed i  

 udlandet efter de gældende regler om udlandslempelse.
Dog skal renteindtægter  

 og -udgifter, udbytteindtægter, kursavancer og -tab, aktieavancer og avancer  

 og tab vedrørende finansielle kontrakter ikke indgå i udlandsindkomsten.
 Beregningen af dobbeltbeskatningslempelse skal foretages separat for  

 henholdsvis udlandsindkomsten og for udenlandsk indkomst, der indgår i den  

 del af indkomsten, som betegnes som dansk indkomst.
For så vidt angår Rederiforeningens tidligere forslag om beskatning af  

 udlandsindkomst med halvdelen af den sædvanlige selskabsskattesats,  

 indeholder dette ligesom den gældende regel om udlandslempelse et  

 skattesubsidium til aktivitet i udlandet.
Forslagets regler er endvidere  

 komplicerede og administrativt belastende.
 Ud over disse forhold skal jeg henlede opmærksomheden på et væsenltigt  

 punkt ved Rederiforeningens forslag, nemlig de provenumæssige konsekvenser af  

 forslaget.
 I forbindelse med den tidligere regerings forslag om ophævelse af  

 udlandslempelsen blev det anslået, at provenugevinsten ved Rederiforeningens  

 forslag ville udgøre et mindre beløb.
Lovforslaget om ophævelse af udlandslempelsen anslås for indkomståret 2000  

 - hvor lempelsen helt er faldet bort - at medføre et merprovenu, der  

 skønsmæssigt anslås til ca. 550 mio. kr.
Provenugevinsten ved  

 Rederiforeningens forslag vil være betydeligt mindre end det nu fremsatte  

 lovforslag.
 Jeg kan af de ovenfor anførte grunde ikke gå ind for Danmarks  

 Rederiforenings forslag om ændrede regler for udlandslempelse.
Ad 3 Lempelse for dobbeltbeskatning i henhold til  

 dobbeltbeskatningsoverenskomst eller ligningslovens § 33 omfatter normalt kun  

 direkte skatter.
Efter gældende praksis gives der dobbeltbeskatningslempelse  

 for fragtskatter.
Baggrunden herfor er, at fragtskatter er blevet anset for  

 substitut for direkte skatter.
Som begrundelse for opretholdelse af adgangen til udlandslempelse henviser  

 Rederiforeningen til, at den delvis kompenserer for de fragtskatter, som  

 betales af rederierne ved international sejlads.
Lempelse efter  

 dobbeltbeskatningsoverenskomster og credit-regler løser ikke i alle tilfælde  

 fuldstændig problemerne i forbindelse med fragtskatter.
Argumentet for en  

 særlig lempelse baserer sig på, at fragtskatterne - i modsætning til direkte  

 skatter - beregnes på grundlag af bruttoomsætninger i stedet for på grundlag  

 af et indkomstbegreb.
Da omsætningen ofte er markant større end indkomsten,  

 kan det resultere i en meget høj skat i forhold til indkomsten.
Dette tilfælde er imidlertid fuldstændig parallelt til en situation,  

 hvor der i udlandet opkræves en skat af nettoindkomsten, der er højere end  

 den danske skat.
Det er endvidere et helt grundlæggende princip i  

 ligningslovens § 33, at der ikke ydes kompensation for, at den udenlandske  

 skat er højere end den danske skat af udenlandsk indkomst.
Maksimum for  

 lempelsen er sat til den danske skat.
Lempelsesreglen i  

 dobbeltbeskatningsoverenskomsterne følger ligeledes dette princip.
Dertil kommer, at når udlandslempelsen bortfalder, stiger den samlede  

 danske skat.
Derved stiger naturligvis den del af den danske skat, der  

 vedrører den udenlandske indkomst, også.
Det vil sige, at den danske skat,  

 der gives lempelse i for de udenlandske fragtskatter, hermed bliver højere.  

 Risikoen for, at den danske skat af den udenlandske indkomst ikke kan rumme  

 fuld lempelse, bliver mindre.
Ad 4 Efter de i Skatteministeriet foreliggende oplysninger er der ikke andre  

 lande, der har en fuldstændig tilsvarende ordning som den gældende regel om  

 udlandslempelsen.
Jeg kan ikke afvise, at de i henvendelsen nævnte lande -  

 Holland, Frankrig, Belgien og Tyskland - kan have regler, der på visse  

 punkter har lighed med reglen om udlandslempelse, men hvor lempelsen gives på  

 et andet grundlag.
Skatteministeriet Den 11. juni 1993 I skrivelse af 8. juni 1993 (L 297 - bilag 5) har Erhvervenes  

 Skattesekretariat rettet henvendelse til udvalget vedrørende lovforslaget om  

 ophævelse af udlandslempelsen.
I henvendelsen anføres, at denne beskatningsordning øger rentabiliteten  

 ved udlandsbaseret produktion og afsætning af varer og tjenesteydelser,  

 hvorved danske virksomheder bliver mere konkurrencedygtige og opmuntres til  

 international aktivitet.
En ophævelse af udlandslempelsen vil indebære en  

 betragtelig forøgelse af skatteomkostningerne i et centralt udsnit af danske  

 virksomheder og dermed sætte dansk erhvervsliv tilbage i den internationale  

 konkurrence.
Udlandslempelsen medvirker ifølge skattesekretariatet til at skabe  

 arbejdspladser.
Alternativet til etablering i udlandet er ikke tilsvarende  

 aktivitet i Danmark.
Valget står mellem at producere og afsætte mere til de  

 udenlandske markeder eller lade være.
 Samtidig motiverer reglen danske virksomheder med internationale  

 aktiviteter til at bevare hjemsted i Danmark og udenlandske koncerner til at  

 etablere hovedsæde i Danmark.
Hertil bemærkes, at udlandslempelsen er udformet således, at den  

 vokser i takt med, at indkomsten fra udlandet stiger og indkomsten fra  

 Danmark falder.
Dog ikke mere, end der fortsat er et skattepligtigt dansk  

 overskud.
Udlandslempelsen indebærer i realiteten, at virksomheder, der har  

 flyttet en del af deres aktiviteter til udlandet, beskattes lempeligere af  

 ren dansk indkomst, end hvis de ikke havde aktiviteter i udlandet.  

 Udlandslempelsen kan således siges at bidrage til at nedbringe  

 produktionsomkostningerne i udlandet.
 Jeg vil da medgive, at reglen skaber arbejdspladser, men de fleste af  

 disse arbejdspladser ligger i udlandet.
 Med hensyn til udenlandske virksomheder, der placerer datterselskaber i  

 Danmark, er etableringen i Danmark for en del af disse selskabers vedkommende  

 formentlig hovedsagelig sket for at opnå udlandslempelsens skattesubsidium.  

 Sådanne udenlandske koncerner vil endvidere have en interesse i at holde  

 aktiviteten i Danmark nede, da udlandslempelsen aftager i takt med, at den  

 danske indkomst stiger.
 Jeg skal i øvrigt henvise til mine bemærkninger til henvendelsen af 9.  

 juni 1993 fra Danmarks Rederiforening (bilag 7).
Tillægsbetænkningen Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse .
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret .
 Et tredje mindretal (Fremskridtspartiets medlem af udvalget)  

 indstiller lovforslaget til forkastelse .
Lovforslaget medfører en afskaffelse af udlandslempelsen.
Afskaffelsen af  

 udlandslempelsen er udpræget negativ for de virksomheder, der henter en del  

 af deres indkomst i udlandet.
 Provenumæssigt betyder reglerne ikke meget, men det vil blive opfattet som  

 et dystert og negativt signal til danske virksomheder, der optjener  

 valutaindtæger ved internationale aktiviteter.
 Lovforslaget er decideret ødelæggende for f.eks. danske  

 entreprenørfirmaer, der arbejder i udlandet.
 De eksempler, der er fremkommet i dagspressen og gennem henvendelser til  

 Skatteudvalget under behandlingen af dette lovforslag, viser med al ønskelig  

 tydelighed, at lovforslaget ikke er til gavn for de danske virksomheder.
Skattereformlovforslagene er samlet set decideret erhvervsfjendtlige.  

 Under udvalgsarbejdet er det desværre ikke lykkedes for Fremskridtspartiet at  

 overbevise regeringspartierne om, at lovforslaget burde ændres.
Derfor vil  

 Fremskridtspartiet stemme imod.
