Dagpengegodtgørelse beregnes i forhold til aftalt arbejdstid  

 subsidiært i forhold til påbegyndte, faktiske arbejdstimer Advokat X Ved brev af 25. maj 1989 har De anmodet direktoratet om en vejledende  

 udtalelse om fortolkningen af direktoratets bekendtgørelse nr. 92 af 13.  

 februar 1989 om arbejdsgiverens betaling af en dagpengegodtgørelse for 1.  

 ledighedsdag, § 2, for de i Y ansatte lastoptagere og halarbejdere.
 De har i henvendelsen bl.a. anført, at de ansatte medarbejdere aflønnes på  

 akkordbasis efter det oplossede kvantum fisk, og at der ikke mellem parterne  

 er aftalt nogen fast arbejdstid.
 De har endvidere anført, at Y registrerer den faktiske arbejdstid for hver  

 enkelt medarbejder, og at denne faktiske arbejdstid danner grundlag for  

 beregning af dagpenge for den enkelte medarbejder.
I denne anledning skal direktoratet vejledende udtale, at  

 dagpengegodtgørelsen som hovedregel skal beregnes i forhold til det antal  

 timer, medlemmet var ansat til.
Ansættelsen kan være ifølge overenskomst  

 eller særlig aftale, jf. § 2, 1. pkt. i den nævnte bekendtgørelse.
I de  

 tilfælde, hvor medlemmet ikke ifølge overenskomst eller særlig aftale er  

 ansat til sædvanlig overenskomstmæssig (fuld) arbejdstid eller anden særlig  

 aftalt arbejdstid, skal dagpengegodtgørelse beregnes i forhold til de  

 faktiske udførte arbejdstimer, jf. § 2, 2. punkt.
 Eksempelvis kan nævnes, at en arbejdsgiver skal betale en fuld  

 dagpengegodtgørelse (p.t. 399 kr.) i tilfælde af en hel dags ledighed, hvis  

 medlemmet er i et ansættelsesforhold uden aftalt fast arbejdstid, men hvor  

 ansættelsesforholdet er omfattet af en aftalt sædvanlig overenskomstmæssig  

 arbejdstid på fx 38 timer pr. uge.
 Har medlemmet været ansat i en dag med en fast aftalt arbejdstid, skal  

 dagpengegodtgørelsen beregnes i forhold til det antal timer, medlemmet var  

 ansat til den ene dag, og som var aftalt.
 Har medlemmet været hjemsendt, beregnes dagpengegodtgørelse i forhold til  

 det antal påbegyndte timer, medlemmet er hjemsendt, jf. § 3.
 Har medlemmet eksempelvis været hjemsendt 2 1/2 time, skal  

 dagpengegodtgørelsen beregnes, som om medlemmet har været hjemsendt i tre  

 timer.
 Forpligtelsen til at betale en dagpengegodtgørelse er i øvrigt betinget  

 af, at den ansatte er medlem af en arbejdsløshedskasse og opfylder kravet i §  

 1, stk. 2, dvs., at medlemmet inden for de sidste fire uger sammenlagt skal  

 have været beskæftiget hos arbejdsgiveren svarende til fuld,  

 overenskomstmæssig arbejdstid i en uge.
 Direktoratet håber hermed at have besvaret forespørgslen  

 tilfredsstillende, idet direktoratet skal henlede opmærksomheden på, at  

 uoverensstemmelser om dagpengegodtgørelse efter  

 arbejdsløshedsforsikringslovens § 84, stk. 6, skal afgøres ved fagretlig  

 behandling eller ved civilt søgsmål.
P.D.V.
E.B.
