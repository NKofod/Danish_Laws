Betænkning afgivet af Miljøudvalget den 2. maj 2013 Betænkning over Forslag til lov om ændring af lov om miljøbeskyttelse (Ændret anvendelse af ikke indløst pant, som kan indtægtsføres af et selskab m.v., der har eneret til at drive en pant- og returordning, og sikkerhedsstillelse for pant og gebyrer) [af miljøministeren (Ida Auken)]:
1. Udvalgsarbejdet Lovforslaget blev fremsat den 12. marts 2013 og var til 1. behandling den 19. marts 2013. Lovforslaget blev efter 1. behandling henvist til behandling i miljøudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljøministeren sendte den 10. december 2012 dette udkast til udvalget, jf.
MIU alm. del  bilag 114. Den 12. marts 2013 sendte miljøministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Bryggeriforeningen, og miljøministeren har over for udvalget kommenteret den skriftlige henvendelse.
Deputationer Endvidere har Bryggeriforeningen mundtligt over for udvalget redegjort for sin holdning til lovforslaget.
Spørgsmål Udvalget har stillet 10 spørgsmål til miljøministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, SF, EL og IA) indstiller forslaget til vedtagelse uændret.
 Et mindretal i udvalget (V, DF, LA og KF) indstiller forslaget til forkastelse ved 3. behandling.
Venstres, Dansk Folkepartis,  Liberal Alliances og Det Konservative Folkepartis medlemmer af udvalget finder en række betænkeligheder ved den nye model til pantsystemet.
Det er bekymrende for danske virksomheder i bryggeribranchen, at regeringen forlader sig på en endnu ikke defineret aftale om dansk-tysk grænsesamarbejde omkring pant til at finansiere halvdelen af de 240 mio. kr., som Dansk Retursystem A/S pålægges at betale til staten.
Derudover er Dansk Retursystem A/S en privat organisation, som drives af private virksomheder.
Gevinsten ved en gennemført effektivisering i et privat selskab bør derfor tilfalde dem, der har påtaget sig både investeringen og den økonomiske risiko.
Grundet lovforslaget kan Dansk Retursystem A/S ikke finansiere udviklingen af nye, moderne pantstationer.
Dansk Retursystem A/S har derfor besluttet at stoppe udvidelsen af antallet af pantstationer på grund af usikkerhed om den fremtidige finansiering som følge af lovforslaget.
Det er højst beklageligt.
Disse pantstationer ville gøre det væsentligt nemmere for forbrugerne at returnere returemballage med pant.
Dertil vil det også give detailhandlen store lettelser i håndteringen af returemballage.
 Grundet disse problematikker er Venstre, Dansk Folkeparti, Liberal Alliance og Det Konservative Folkeparti imod lovforslaget.
 Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Annette Lind (S) Flemming Møller Mortensen (S) Jens Joel (S) John Dyrby Paulsen (S) Mette Reissmann (S) Torben Hansen (S) Simon Kollerup (S) Lone Loklindt (RV) fmd.
Andreas Steenberg (RV) Lotte Rod (RV) Eigil Andersen (SF) Steen Gade (SF) Per Clausen (EL) Jørgen Arbo-Bæhr (EL) Sara Olsvig (IA) Erling Bonnesen (V) Anne-Mette Winther Christiansen (V) Henrik Høegh (V) Birgitte Josefsen (V) Hans Christian Schmidt (V) Anni Matthiesen (V) nfmd.
Hans Christian Thoning (V) Eyvind Vesselbo (V) Jørn Dohrmann (DF) René Christensen (DF) Mette Hjermind Dencker (DF) Hans Kristian Skibby (DF) Villum Christensen (LA) Vivi Kier (KF) Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 178 Bilagsnr.
