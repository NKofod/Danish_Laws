Skriftlig fremsættelse (19. december 2022) Social- og boligministeren (Pernille Rosenkrantz-Theil):
 Herved tillader jeg mig for Folketinget at fremsætte:
Forslag til lov om ændring af lov om forsøg med et socialt frikort (Forlængelse af forsøg med et socialt frikort og indførelse af kontrol med sociale frikort) (Lovforslag nr.
L 11) Lovforslaget er en genfremsættelse af lovforslag nr.
L 47, som blev fremsat den 6. oktober 2022 af den daværende regering, men bortfaldt ved folketingsvalget.
Da der er tale om hastebehandling, er det tidligere fremsatte lovforslag justeret, så det gælder 6 måneder i stedet for 2 år.
Som konsekvens heraf er den foreslåede regulering med satsreguleringsprocenten af beløbsgrænserne for hhv. indtægt på det sociale frikort og indtægt året før visitation udgået, da reguleringen ville skulle foretages første gang den 1. januar 2024. Der er ikke foretaget yderligere justeringer ift. det tidligere fremsatte lovforslag.
Lovforslaget ønskes hastebehandlet af hensyn til de socialt udsatte borgere, som benytter sig af det sociale frikort i dag.
En udskydelse af lovikrafttræden vil medføre, at socialt udsatte borgere, i modsætning til tidligere udmeldinger, vil stå uden et socialt frikort fra 1. januar 2023. For de udsatte borgere, som er opmærksomme på ordningens udløb, vil det forventeligt have betydning for deres i forvejen skrøbelige tilknytning til arbejdsfællesskabet.
Henset til tidligere udmeldinger må det også forventes, at der vil være særligt udsatte borgere, som ikke vil være opmærksomme på ordningens ophør.
Der vurderes derfor at være betydelig risiko for, at særligt udsatte borgere som følge heraf vil opleve at komme i klemme i systemet.
 Partierne bag Aftale om udmøntning af reserven til foranstaltninger på social-, sundheds- og arbejdsmarkedsområdet 2021-2024 (S, V, DF, RV, SF, EL, K, ALT, LA) og Kristendemokraterne indgik i april 2022 en aftale om at videreføre det sociale frikort i 2023-2024. Et lovforslag, der skulle udmønte denne aftale, blev af den tidligere regering fremsat den 6. oktober 2022, men bortfaldt ved folketingsvalget.
 Lovforslaget har derfor til formål at sikre, at de mest udsatte borgere i samfundet også kan få et socialt frikort i første halvår af 2023, hvilket er med til at understøtte borgernes muligheder for at deltage i og bidrage til samfundets arbejdsfællesskaber og derigennem opleve øget trivsel og værdi i hverdagen.
Som det fremgår af regeringsgrundlaget, er det intentionen, at det sociale frikort skal forlænges og forbedres, og regeringen vil derfor se nærmere på videreførelsen af ordningen i det nye år.
Af hensyn til, at socialt udsatte borgere ikke skal komme til at stå uden et socialt frikort fra 1. januar 2023, forlænges frikortet med dette lovforslag i første omgang i 6 måneder.
Det foreslås med lovforslaget, at der i første kvartal af 2023 følges op på, om borgere, der har fået et socialt frikort i perioden 2019-2022, stadig lever op til kriterierne for at blive visiteret til ordningen.
På den måde vil eventuel misbrug af ordningen eller forskelsbehandling mellem borgerne mindskes.
Ordningen med et socialt frikort er først og fremmest en social indsats, der giver socialt udsatte borgere mulighed for at arbejde på egne præmisser under fleksible vilkår i ordinære ansættelser  og på den måde være en del af arbejdsfællesskabet uden at betale skat af deres indkomst på op til 20.000 kr. årligt, eller få fradrag i indkomstafhængige offentlige ydelser.
Hensigten med ordningen er desuden at tilskynde virksomheder til at tage et socialt ansvar ved at engagere udsatte borgere.
 Siden forsøgsperiodens start i 2019 er over 7.500 personer blevet visiteret til ordningen, og mere end 3.300 har haft en eller flere ansættelser med brug af frikortet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
