Skriftlig fremsættelse (24. oktober  

 2001) Trafikministeren (Jacob Buksti):
 Herved tillader jeg mig for Folketinget at  

 fremsætte:
 Forslag til lov om ændring af lov om Post  

 Danmark. (Bevarelse af ret til tjenestemandspension m.v. ved overgang til  

 overenskomstansættelse).
(Lovforslag nr.
L 49).
 Med lovforslaget indføres der hjemmel til, at Post  

 Danmark kan tilbyde statstjenestemænd, som accepterer overgang til  

 overenskomstansættelse, at de kan bevare deres ret til  

 tjenestemandspension under forudsætning af, at betalingsforpligtelsen  

 over for staten fortsat påhviler Post Danmark.
Baggrunden herfor er, at det i forbindelse med dannelsen  

 af den selvstændige offentlige virksomhed Post Danmark blev bestemt, at  

 Post Danmark skulle drives på forretningsmæssige vilkår og  

 så vidt muligt sidestilles med private virksomheder.
Der blev lagt  

 vægt på, at Post Danmark skulle kunne oprette datterselskaber,  

 erhverve ejerandele i andre virksomheder og selskaber samt indgå  

 samarbejdsaftaler o. lign. i forbindelse med udøvelsen af sin  

 virksomhed.
For at øge fleksibiliteten i personaleanvendelsen i  

 forbindelse med etablering af datterselskaber, indgåelse af alliancer  

 og partnerskaber, har Post Danmark efter aftale med Finansministeriet  

 indgået rammeaftale med tjenestemandsorganisationerne SiD-Post og  

 HK/Post & Kommunikation om nye ansættelsesvilkår, som  

 tilbydes statstjenestemændene i Post Danmark.
Det foreslås endvidere, at retten til pension kan  

 bevares, uanset om der er tale om overenskomstansættelse i Post  

 Danmark, i de med Post Danmark koncernforbundne selskaber, eller   efter  

 finansministerens bestemmelse i andre selskaber.
Den enkelte tjenestemand kan  

 i forbindelse med overgangen acceptere, at den til rådighedsløn  

 eller ventepenge knyttede omplaceringsforpligtelse udvides mod en  

 engangsbetaling fra Post Danmark.
Endelig forslås indført  

 mulighed for, at engangsbetalingen kan konverteres til køb af  

 forhøjet pensionsalder.
 Idet jeg i øvrigt  

 henviser til lovforslaget med tilhørende bemærkninger, tillader  

 jeg mig at anbefale forslaget til Tingets velvillige behandling.
