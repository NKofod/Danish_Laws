Skriftlig fremsættelse (13. november 2019) Beskæftigelsesministeren (Peter Hummelgaard):
 Herved tillader jeg mig for Folketinget at fremsætte:
Forslag til lov om ændring af lov om sygedagpenge (En enklere tilrettelæggelse af første sygedagpengeopfølgning m.v.) (Lovforslag nr.
L 52) Det fremsatte lovforslag har til formål at gøre indhentelsen af oplysninger til den første opfølgning i sygedagpengesager mere enkel.
Med lovforslaget er det ikke længere et krav, at kommunen altid skal indhente en lægeattest inden den første opfølgningssamtale i sygedagpengesager.
Fremover skal dette kun ske i de tilfælde, hvor kommunen vurderer, at der er behov for det, eller den sygemeldte anmoder om det.
 Lovforslaget indeholder desuden forslag om, at henvisningerne til midlertidig arbejdsmarkedsydelse i lov om sygedagpenge udgår, og forslag om sproglige tilretninger som følge af, at kommunerne i foråret 2020 forventes at overgå til et nyt kommunalt sygedagpengesystem.
 Forslaget om at gøre det frivilligt for kommunerne at indhente en lægeattest til brug for den første opfølgningssamtale skønnes at medføre en årlig mindreudgift på 41,7 mio. kr. for kommunerne.
 Det foreslås, at lovforslaget træder i kraft den 1. januar 2020. Det foreslås, at beskæftigelsesministeren fastsætter tidspunktet for ikrafttrædelse af de sproglige tilretninger i loven som følge af kommunernes overgang til et nyt kommunalt sygedagpengesystem i foråret 2020.
 Idet jeg i øvrigt henviser til lovforslaget og bemærkninger hertil, skal jeg anbefale lovforslaget til Folketingets velvillige behandling.
