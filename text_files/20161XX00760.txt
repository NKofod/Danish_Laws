Skriftlig fremsættelse (26. april 2017) Skatteministeren (Karsten Lauritzen):
 Herved tillader jeg mig for Folketinget at fremsætte:
Forslag til lov om ændring af ligningsloven (Kvalifikation af selvstændig erhvervsvirksomhed ved deltagelse i et skattemæssigt transparent selskab) (Lovforslag nr.
L 194) Regeringen lægger stor vægt på, at erhvervslivet i Danmark har rimelige vilkår, og at skattereglerne ikke stiller sig hindrende i vejen for virksomhedernes vækst og udvikling.
 Med virksomhedsordningen er der etableret en ordning, der er fornuftig og nødvendig for at sikre de selvstændigt erhvervsdrivende i Danmark rimelige vilkår og give dem mulighed for konsolidering og dermed foretage større investeringer, nogenlunde på samme vilkår, som hvis virksomheden blev drevet i et aktie- eller anpartsselskab.
 Det skal imidlertid ikke være sådan, at virksomhedsordningen med den lave foreløbige virksomhedsskat skal kunne bruges af personer, der reelt ikke er erhvervsdrivende.
Lovforslagets formål er derfor at sikre, at lønmodtagere, der er ansat i et skattemæssigt transparent selskab, f.eks. et partner- eller kommanditselskab, og som erhverver selv en meget lille andel af selskabet, ikke alene som følge af selve erhvervelsen af ejerandelen anses for at drive selvstændig erhvervsvirksomhed.
Med lovforslaget opnår lønmodtagere ikke adgang til at anvende de skattevilkår, der er beregnet for selvstændigt erhvervsdrivende.
Disse vilkår omfatter f.eks. adgangen til at benytte virksomhedsordningen.
 Med lovforslaget vil indkomst, der reelt må anses for lønindkomst, også skattemæssigt blive behandlet som løn, der beskattes fuldt ud på optjeningstidspunktet.
Lovforslaget fremsættes efter en henvendelse af 22. september 2015 fra Skatterådet, der har advaret mig om, at lønmodtagere i visse tilfælde ved blot at erhverve en ganske beskeden andel af arbejdsgiverens virksomhed skattemæssigt kan blive anset for selvstændigt erhvervsdrivende.
Skatterådets henvendelse er en reaktion på en afgørelse fra Skatterådet, hvor en række nye deltagere i et større partnerselskab skattemæssigt kunne ændre status fra lønmodtagere til selvstændigt erhvervsdrivende, selv om de ikke bar en reel økonomisk risiko og reelt ikke havde større indflydelse end lønmodtagere.
Det foreslås, at det ved vurderingen af, om der er tale om selvstændig virksomhed, ikke i sig selv er tilstrækkeligt, at den skattepligtige har erhvervet en andel i det skattemæssigt transparente selskab.
I vurderingen skal i stedet inddrages alle relevante forhold, der normalt kendetegner selvstændig erhvervsvirksomhed, herunder særligt omfanget af den enkelte deltagers økonomisk risiko og indflydelse på virksomheden.
Der er ikke grundlag for at vurdere, i hvilket omfang nuværende deltagere i skattemæssigt transparente selskaber vil blive berørt af forslaget med den virkning, at de ikke længere kan anses for selvstændigt erhvervsdrivende.
Umiddelbart skønnes forslaget imidlertid at medføre et relativt begrænset merprovenu.
 Lovforslaget fremsættes på trods af det sene fremsættelsestidspunkt, da der på baggrund af Skatterådets henvendelse er et ønske om at ændre retstilstanden og få denne meldt klart ud hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
