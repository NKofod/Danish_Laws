Kunstnere, skattepligt til Danmark.  

 Retserhvervelsestidspunkt A klager for indkomståret 1996 over, at indtægter fra B og C  

 er anset som skattepligtig til Danmark.
 Det fremgår af sagen, at klageren den 19. juni 1996 opgav sin  

 lejlighed i Danmark, hvorefter hun bosatte sig i udlandet.
Klageren danner sammen med en anden en duo.
Ud over pladeindspilning  

 skrives der tekster og melodier, ligesom der turneres.
 Mellem parterne, dvs. på den ene side duoen (kunstnerne) og B og C  

 på den anden side foreligger følgende kontrakter:
 - overenskomst af 22. august 1995 med C ApS.
 - aftale af 27. oktober 1995 med B A/S.
 Overenskomsten med C ApS, hvor duoen er betegnet som ophavsmændene  

 og  C ApS er betegnet som forlaget, indeholder bl.a. følgende  

 bestemmelser:
 "...
 I en periode fra d.d. og i ubegrænset tid (dog med de  

 begrænsninger i beskyttelsestid, der følger af nationale  

 opretshavslove) overdrager ophavsmanden de eksklusive rettigheder for hele  

 verden til: Alle værker, som ophavsmanden skriver og som udgives under  

 kunstnernavnet på B.
 Overdragelsen er afledet af ophavsmandens forlagsaftale med D, der i  

 nærværende sammenhæng betragtes som originalt forlag,  

 hvilket bevirker, at  D bevarer sine rettigheder i forhold til ophavsmanden,  

 såfremt nærværende aftale ophæves, uanset  

 årsagen.
For at der ikke skal være tvivl, specificeres det, at forlaget  

 bevarer rettighederne for life of copyright til de værker, som forlaget  

 har fået overdraget i medfør af aftalen mellem forlaget og D og  

 nærværende aftale.
Foranstående afsnit vedrører  

 således kun det forhold, at forlaget mister sine rettigheder som  

 følge af væsentlig misligholdelse eller andet, der kan  

 sidestilles hermed.
 ...
De overdragne rettigheder medfører den fulde og uindskrænkede  

 ret til enhver forretningsmæssig udnyttelse af de  

 pågældende kompositioner, herunder men ikke begrænset til -  

 eneretten til at gengive værket på en hvilken som helst  

 lydbærer mekanisk eller elektronisk, herunder eneretten til kopiering  

 og reproduktion uanset antal af oplag og størrelse og retten til  

 offentlig fremførelse, herunder f.eks. radio, fjernsyn og film samt  

 alt anden offentliggørelse af værket, herunder ved tryk af noder  

 i ubegrænset antal eksemplarer.
Rettighederne omfatter endvidere mindre  

 bearbejdelse af værket og oversættelse heraf, hvorimod enhver  

 væsentlig ændring eller omarrangering af værket kun kan ske  

 med ophavsmandens samtykke.
Rettighederne omfatter endvidere retten til at  

 sub-licensere samtlige rettigheder samt retten til at oppebære samtlige  

 beløb, der hidrører fra enhver udnyttelse af rettighederne  

 under nærværende aftale.
 For overdragelsen vederlægges ophavsmanden således:
1.	Mekaniske rettigheder 66 2/3 % i Skandinavien og 50 % i udlandet, - at source.
Forlaget  

 frigøres uanset om betaling sker direkte fra rettighedsorganisationer  

 og subforlag til ophavsmanden.
2.	Offentlig fremførelse 66 2/3 % i Skandinavien og 50 % i udlandet, at source.
Forlaget  

 frigøres uanset om betaling sker direkte fra rettighedsorganisationer  

 og subforlag til ophavsmanden.
 3. 	Salg af noder m.m.
 Ophavsmanden modtager 10 % af forlagets nettoindtægter ved salg  

 af noder m.m.
4.	Øvrig indkomst For synkronisering og coverversioner modtager ophavsmanden i  

 Skandinavien 66 2/3 % og i udlandet 50 % - at source.
Ved andre indtægter  

 modtager ophavsmanden 50 % af forlagets nettoindtægter.
5. 	Afregningsterminer Der afregnes to gange årligt, pr. 30/6 og 31/12 med frist for  

 forlaget til fremsendelse at opgørelse og beløb i henhold  

 hertil pr. 1/4 og 1/10. Forlaget er kun forpligtet til at foretage afregning  

 af beløb som forlaget eller andre forlag i koncernen aktuelt har  

 modtaget.
Ophavsmanden indestår for at besidde samtlige rettigheder til de  

 overdragne værker, og at tredjemands eventuelle rettigheder derfor ikke  

 er krænket.
Hvis ophavsmanden ved grov uagtsomhed eller  

 forsætligt overtræder foranstående indeståelse, kan  

 forlaget umiddelbart hæve nærværende aftale og/eller  

 kræve erstatning efter dansk rets almindelige regler herom.
..." Aftalen af 27. oktober 1995 med B A/S, hvor duoen er betegnet som  

 kunstneren, og B A/S er betegnet som selskabet, indeholder bl.a.  

 følgende:
 "...
...er indgået følgende AFTALE vedrørende selskabets eneret til optagelse og udnyttelse af  

 kunstnerens ydelser og præstationer med henblik på selskabets  

 udgivelse af det færdige værk på alle kendte, såvel  

 nuværende som fremtidige, lydbærere, p.t. vinyl-LP, CD og MC,  

 mini-disk - digital compact kassette, og lyd- og billedbærere p.t.  

 videogrammer og CD-rom.
 ...
§ 1 YDELSER OG OMFANG I perioden 2. halvår 1995 stiller kunstneren sin ydelse som  

 udøvende sanger/musiker til rådighed til indspilning af 1 album,  

 som selskabet forpligter sig til at udgive i Danmark.
Foranstående  

 periodeangivelse er vejledende og kan efter selskabets valg, men i  

 samråd med kunstneren, forkortes/forlænges, indtil det aftalte  

 antal albums er færdigindspillet og udgivet.
 ...
§ 2 SELSKABETS RETTIGHEDER Alle indspilninger, herunder masters og alle lyd- og billedbærere  

 under denne aftale er selskabets ejendom.
Ved nærværende aftale erhverver selskabet alle rettigheder og  

 eneretten til alt indspillet materiale under denne aftale samt alt tidligere  

 indspillet materiale med respekt af tredjemands eventuelle rettigheder over  

 sidstnævnte, herunder retten til at råde over master og alt  

 indspillet materiale ved - men ikke begrænset til - produktion,  

 kopiering, synkronisering, markedsføring, distribution, salg,  

 udlejning, lån og offentlig fremførelse, og den samme  

 rådighed over samtlige færdigproducerede albums under denne  

 aftale, ligesom de samme rettigheder skal gælde for de enkelte numre  

 på samtlige albums.
Selskabet er berettiget til at overdrage sin ret  

 til at råde over materialet (typisk licensaftaler), og selskabet er  

 berettiget til at lade arbejder vedrørende materialet udføre  

 hos tredjemand.
Selskabets rettigheder gælder alle kendte og fremtidige  

 udnyttelsesformer og medier.
 Selskabets foranstående enerettigheder gælder for hele verden,  

 og er uden tidsmæssig begrænsning.
 ...
§ 4 ROVALTY GENERELT Som betaling for sin ydelse under nærværende aftale modtager  

 kunstneren en royalty.
Uanset om royalty til kunstneren hidrører fra  

 salg i Danmark eller den øvrige verden, gælder  

 følgende:
 Der betales kun royalty af de af selskabet aktuelt modtagne  

 betalinger.
 Der svares ikke royalty af albums og singles, der uddeles gratis i  

 PR-øjemed, eksempelvis til anmeldere, radio- og TV-stationer m.v.
 Der svares ikke royalty af albums og singles, som ydes vederlagsfrit i  

 forbindelse med salg, (rabat, og eller bonus).
 Der svares ikke royalty af albums og singles, som selskabet modtager  

 retur, og krediterer kunden.
 Hvis enkelte numre med kunstneren udgives på et samlet værk  

 med andre kunstneres produktioner, (compilation-album), betales royalty i  

 forhold til numrenes andel af det samlede antal numre på  

 værket.
Royaltysatsen vedrørende albummet/singlen er uafhængig af  

 hvilke lydbærere, albummet/singlen udgives på, således  

 også fremtidige, men beregningsgrundlaget kan ændres i  

 overensstemmelse med selskabets beregningsgrundlag for nye produkter.
Hvis  

 der ikke opnås enighed mellem kunstneren og selskabet om det nye  

 beregningsgrundlag, anvendes NCB´s basispris.
 Selskabet er altid berettiget til i enhver royalty-afregning at modregne  

 omkostninger betalt af selskabet i forbindelse med kunstnerens aktiviteter,  

 som går udover selskabets forpligtelser i medfør af denne  

 aftale.
§ 5 ROYALTYBASIS Ved salg i Danmark beregnes royalty af selskabets netto-salgspris til  

 forhandlere, ekskl. moms, med fradrag af alle direkte afgifter og skatter,  

 p.t. punktafgift.
Hvis selskabet udenfor Danmark vælger at tv-annoncere salget af et  

 album, kan royalty nedsættes således, at selskabet herved  

 får dækket annonceomkostningerne.
Royaltyen nedsættes  

 typisk med 2 % for kunstnerens vedkommende for det antal solgte eksemplarer  

 som er en (estimeret) følge af TV-kampagnen, med udgangspunkt i de  

 oplyste salgstal fra det tidspunkt, hvor kampagnen starter.
Enhver beslutning  

 om tv-annoncering af et nyt album kræver kunstnerens samtykke.
 Ved salg udenfor Danmark via B beregnes royalty af pågældende  

 selskab´s PPD-pris.
 Ved salg i Danmark gennem pladeklubber, ved postordre salg eller anden  

 form for salg direkte til forbrugeren udenom det sædvanlige detailled,  

 eller hvor selskabets salgspris er mindre end halvdelen af selskabets  

 sædvanlige nettosalgspris til detailleddet, kan den i § 6 nævnte  

 royaltysats nedsættes til det halvdelen.
Ved salg i udlandet til væsentligt reducerede priser, herunder mid  

 price og low price eller til pladeklubber, postordre eller lignende, kan den  

 i § 6 nævnte royaltysats nedsættes, dog ikke til mindre end  

 halvdelen.
Hvis det udenlandske B-selskab vælger at lade albummet  

 udgå af sit katalog, og derfor sælger ud til lavpris,  

 realisationssalg, er kunstneren ikke berettiget til royalty.
 Hvis selskabet indgår aftale med tredjemand det vil sige selskaber  

 udenfor koncernen, om salg via denne, (primært licenstagere),  

 udgør kunstnerens betaling 50 % af det beløb, som selskabet  

 modtager, herunder forskud.
Ved alt salg udenfor Danmark er selskabet berettiget til at modregne  

 (recoupe) halvdelen af alle afholdte indspilnings- og produktionsomkostninger  

 i Danmark og/eller udlandet og halvdelen af alle  

 markedsføringsomkostninger i forbindelse med salg udenfor Danmark.  

 Modregning forudsætter, at kunstneren har godkendt alle sådanne  

 væsentlige omkostninger.
Således tilkommer der ikke kunstneren  

 royalty for salg udenfor Danmark, før foranstående omkostninger  

 er modregnet i kunstnerens indtægter.
Selskabets modregningsret er begrænset til, at udgifterne  

 vedrørende et album skal modregnes i indtægterne for samme  

 album.
I nærværende sammenhæng behandles forskud til  

 kunstneren fra udlandet som en royaltyudbetaling, og selskabet kan  

 således modregne eventuelle forskudsbetalinger.
§ 6 ROYALTYSATS Følgende royaltysatser er gældende:
 DANMARK:
Albums 0 - break-even 10% break-even - 14% Singles 10% Compatilations 10% ved selskabets egne compileringer, ved tredjemands compileringer 50 %  

 af det af selskabet modtagne nettobeløb, dog maksimum 10 % pro rata af  

 nettosalgsprisen.
 UDENFOR DANMARK:
Albums 0 - 500.000 80% >500.000 - 10% Singles 8% Compatilations 8 % ved B´s søsterselskabers egne compileringer og ved  

 tredjemand-compileringer 50 % af det af selskabet modtagne nettobeløb,  

 dog maksimum 8% pro rata af PPD.
Royalty til producer deles ligeligt mellem kunstneren og selskabet,  

 således at 50% af producerroyaltyen fratrækkes i  

 royaltyudbetalinger til kunstneren.
Forinden endelig aftale indgås med  

 produceren skal kunstneren med selskabet være enig om royaltysatsen til  

 producer.
For første albums vedkommende bærer kunstneren i  

 procentpoint til producer i Danmark.
 ...
§ 8 AFREGNINGSPERIODE Selskabet udarbejder halvårlige royalty-afregninger for perioderne  

 1. januar til 30. juni og 1. juli til 31. december.
Senest hver d. 1.  

 september og 1. marts skal opgørelserne med betaling fremsendes til  

 kunstneren.
§ 9 KONTROL AF ROYALTY Kunstneren er berettiget til en gang årligt at lade en  

 statsautoriseret eller registreret revisor gennemgå den relevante  

 bogføring i selskabet med henblik på en konstatering af  

 royalty-opgørelsernes rigtighed.
Kunstneren afholder selv omkostninger  

 til revisor, med mindre revisors gennemgang viser en afvigelse på mere  

 end 5 % i kunstnerens favør.
..." Ved oversigt over udbetalinger foretaget i 1996 af 29. maj 1998 har B A/S  

 bl.a. oplyst følgende:
 "...
 Fra B:
19.04.96 3.839 10.05.96 4.250 31.08.96 2.987.164 24.09.96 750.000 15.10.96 2.301 I alt lønoplyst 3.747.554 Fra C 02.01.96 100.000 05.11.96 750.000 I alt 850.000 Herfra modregnet betalinger fra KODA og NCB, som har indbetalt til os men  

 lønoplyst på A's cpr.nr.
13.06.96 - 58.167 28.06.96 - 17.329 05.09.96 - 7.405 02.12.96 -32.772 13.12.96 -127.327 I alt lønoplyst 607.000 Problemet med KODA og NCB er, at de "vil" lønoplyse på  

 personen - som udbetalingen vedrører - selv om de sender pengene til  

 os, og hvor vi modregner det i evt. forskud.
..." Inden klagerens udrejse havde hun modtaget 300.000 kr. i á conto  

 udbetalinger fra de omhandlede selskaber.
Skatteforvaltningen har ved den påklagede afgørelse anset  

 klageren for skattepligtig til Danmark af udbetalinger fra B A/S på  

 2.782.095 kr., samt udbetalinger fra C ApS på 284.375 kr.
Som  

 begrundelse har skatteforvaltningen bl.a. anført, at der er enighed  

 om, at skattepligtsophøret fastsættes til den 19. juni 1996.
Efter hovedregelen om retserhvervelsestidspunktet skal  

 erhvervsindtægter medtages ved indkomstopgørelsen, når der  

 er erhvervet endelig ret til en bestemt ydelse.
Hvor der ligger  

 kontraktforhold til grund for erhvervelsen, kan det beskatningsmæssige  

 tidspunkt herefter fastlægges som det tidspunkt, hvor en kontraktpart  

 har udført det, han/hun ifølge den gensidigt bebyrdende  

 kontrakt har forpligtet sig til at yde, og således har erhvervet et  

 endeligt og ubetinget krav på en modydelse, der er opgjort eller kan  

 opgøres i penge eller penges værdi.
Klageren har i altovervejende grad opfyldt de kontraktlige forpligtelser  

 førend der modtages betalinger fra B/C, og kontrakten fastlægger  

 klart, hvilken royaltyprocent, der skal afregnes og af hvilket salg.  

 Indtægten er således ikke afhængig af selskabets overskud,  

 men af det løbende salg.
Det beskatningsmæssige tidspunkt kan  

 herefter senest fastlægges til det tidspunkt, hvor klagerens  

 aftalepartnere aktuelt modtager betaling for mekaniske rettigheder, offentlig  

 fremførelse, salg af noder m.v., samt indtægter i forbindelse  

 med salg af albums og singler.
Klageren erhverver således senest ret  

 til indtægterne i takt med, at betaling tilflyder aftalepartnerne.
Det  

 forhold, at der først på et senere tidspunkt laves en endelig  

 opgørelse og betaling, har ikke betydning for retserhvervelsen og  

 dermed beskatningstidspunktet.
 Endvidere har skatteforvaltningen bl.a. anført, at  

 repræsentantens henvisninger til litteraturen faktisk støtter  

 dette synspunkt, samt at praksis vedrørende forfatterhonorarer ikke  

 kan finde anvendelse i denne situation, ligesom den af repræsentanten  

 anførte fortolkning af kildeskattelovens § 65 ikke kan  

 tiltrædes.
 Skatteforvaltningen har endvidere bl.a. henvist til TfS 1991.400 og  

 kommentaren hertil i TfS 1991.394.
 Skatteankenævnet har ved dets forslag til ansættelse bl.a.  

 anført, at det er enig i klagerens revisors opgørelse,  

 hvorefter der er udbetalt således:
19.04.1996 3.839 kr.
10.05.1996 4.250 kr.
31.08.1996 2.987.164 kr.
I alt 2.995.253 kr.
Skatteforvaltningen har ved ansættelsen fejlagtigt taget  

 udgangspunkt i en samlet udbetaling til gruppen på 5.564.191 kr.,  

 hvilken udbetaling er efter modregning af udbetalte forskudsbeløb.
Der  

 er ved skatteforvaltningens ansættelse således ikke sket  

 beskatning af disse forskud.
Endvidere har skatteankenævnet bl.a. anført, at gruppen ved  

 afslutning af pladeindspilningen erhverver krav på en modydelse, idet  

 gruppen på dette tidspunkt har udført det, gruppen i henhold til  

 den gensidigt bebyrdende kontrakt er forpligtet til at yde.
Efter praksis kan  

 det beskatningsmæssige tidspunkt således senest fastlægges  

 til det tidspunkt, hvor klagerens aftalepartnere aktuelt modtager betaling  

 for mekaniske rettigheder, offentlig fremførelse, m.v.
Det forhold, at  

 der først på et senere tidspunkt laves en endelig  

 opgørelse og betales til klageren, har ikke betydning for  

 retserhvervelsen og der med beskatningstidspunktet.
Skatteankenævnet  

 har herved endvidere henvist til TfS 2000.245 ØLD.
 Skatteankenævnet har således indstillet klageren  

 forhøjet fra 2.613.946 kr. til 2.814.221 kr.
Klagerens repræsentant har nedlagt påstand om, at  

 forhøjelsen af A's skatteansættelse for indkomståret 1996  

 skal tilbageføres, således at klagerens personlige indkomst  

 nedsættes med 2.613.946 kr. vedrørende B A/S, og med 284.375 kr.  

 vedrørende C ApS.
Hertil har repræsentanten bl.a. anført,  

 at klageren fraflyttede Danmark den 14. juni 1996 med endelig opgivelse af  

 bopæl i Danmark 19. juni 1996, på hvilket tidspunkt  

 råderetten til lejligheden blev fraskrevet ved aflevering af  

 nøgle til udlejer.
Der er i sagen enighed om, at 19. juni 1996 i  

 skattemæssig henseende anses som fraflytningsdag.
A driver kunstnervirksomhed som sangskriver og sanger i en duo.
Duoen har  

 indgået kontraktretligt samarbejde med pladeselskabet B, og på  

 denne baggrund oppebæres på helt sædvanlig vis  

 kunstnerroyalties.
 Mellem parterne, dvs. kunstnerne på den ene side og B på den  

 anden side, foreligger følgende kontrakter, der har betydning for  

 skattesagen:
- Overenskomst af 22. august 1995 med C ApS (forfatterkontrakt) og - Overenskomst af 27. oktober 1995 med B A/S (pladekontrakt).
Kontrakten af 22. august 1995 indebærer en overdragelse af samtlige  

 rettigheder fra klageren som ophavsmand til C ApS.
Overdragelsen er  

 tidsubegrænset inden for beskyttelsesperioden, og den indebærer  

 en eksklusiv overdragelse af samtlige rettigheder for hele verden til alle  

 værker, som klageren som ophavsmand skriver og udgiver under  

 kunstnernavnet på B.
Ved pladekontrakten af 27. oktober 1996 har klageren som kunstner givet B  

 A/S eneret til optagelse og udnyttelse af kunstnerens ydelser og  

 præstationer med henblik på selskabets udgivelse af det  

 færdige værk på alle kendte, såvel nuværende  

 som fremtidige lydbærere, dvs.
CD, LP, MC, mini disk og lyd- og  

 billedbærere pt. videogrammer og CD-rom.
For hele indkomståret 1996 er fra B indberettet honorarer for i alt  

 på 4.354.554 kr.
På selvangivelsen har klageren alene medtaget  

 indkomst, der er retserhvervet inden fraflytning.
Til støtte for påstanden har repræsentanten bl.a.  

 anført, at det er med rette, at klageren ved selvangivelsen for 1996  

 alene har medregnet den indkomst, der er retserhvervet inden fraflytning fra  

 Danmark.
Efterfølgende betalinger i 1996 skal derfor ikke  

 henføres til skattepligtsperioden.
I henhold til kildeskattelovens § 6 består indkomstskattepligten til  

 Danmark i den periode, i hvilken de i kildeskattelovens § 1 eller § 2 angivne  

 betingelser for skattepligt er opfyldt.
Det skal hertil bemærkes, at  

 klagerens fulde skattepligt efter kildeskattelovens § 1 ophørte 19.  

 juni 1996, og der foreligger fra dette tidspunkt ingen begrænset  

 skattepligt efter kildeskattelovens § 2. Det skal i denne forbindelse  

 endvidere bemærkes, at kunstner-royalties ikke er omfattet af den  

 begrænsede skattepligt efter kildeskattelovens § 2. stk. 1, litra i,  

 jf. § 65 C.
Selve ophøret af skattepligt midt i indkomståret  

 medfører, at indkomstansættelsen vil komme til at omfatte en  

 kortere periode end 1 år, og den skattepligtiges indkomst skal derfor  

 til brug for skatteberegningen omregnes.
Omregningsprincippet i  

 personskattelovens § 14, indebærer imidlertid ikke, at der ændres  

 på de almindelige skatteretlige periodiseringsprincipper i relation til  

 opgørelse af periodeindtægten, jf. statsskattelovens § 4. En  

 tilbagefordeling af indtægter, der retligt vedrører perioden  

 uden skattepligt til Danmark, er derfor helt uden lovhjemmel.
Klageren har ved kontrakterne formueretligt overdraget alle sine  

 immaterielle kunstnerretttigheder til B.
Retten til den løbende  

 indkomst heraf er således også i det hele overført til B,  

 og B er således såvel formueretligt som skatteretligt direkte  

 retserhverver af indkomsterne, og det er B der har de afledte  

 indtægter.
Der kan herved henvises til erklæringen fra B.  

 Klageren kan således alene erhverve royaltybetalinger, der nu hviler  

 på aftalerne med B.
I henhold til statsskattelovens § 4 skal en indtægt i  

 skattemæssig henseende medregnes, når den er oppebåret,  

 dvs. at en indtægt skal medregnes ved modtagelse af betaling, eller  

 forinden, hvis der foreligger et endeligt retskrav.
Det skal hertil  

 bemærkes, at den endelige retserhvervelse kan være udskudt som  

 følge af suspensive betingelser, hvorfor beskatningstidspunktet  

 nøje skal fastlægges ud fra de foreliggende konkrete  

 aftalevilkår.
Det følger af dansk periodiseringspraksis i henhold til  

 statsskattelovens § 4, at forfatterhonorarer skal medtages i det år,  

 hvori de er indtjent og afregningsmodne, dvs. når de i henhold til  

 kontrakten kan kræves udbetalt.
Dog skal a conto honorarer periodiseres  

 til udbetalingstidspunktet.
Først når selve forfatterhonoraret er opgjort af forlaget,  

 kan der for forfatteren siges at foreligge fortjente honorarer, jf. herved  

 LSRM 1972.105. Klageren er i det hele omfattet af denne periodiseringspraksis  

 i relation til udbetalinger, der finder sted i henhold til kontrakt af  

 22.08.1995 med C ApS, der omhandler betaling for tekstskrivning m.v.
B har  

 erhvervet samtlige rettigheder, og der er således ikke tale om  

 udgivelse af værker for kunstnerens egen regning.
Hertil skal det gøres gældende, at betaling af  

 kunstnerroyalty medtages som indtægt på det tidspunkt, hvor denne  

 godskrives den berettigede.
Pladesalget m.v., dvs. omsætning i markedet  

 er som nævnt i det hele omsætning for B.
B er i denne relation  

 den direkte retserhverver, idet samtlige rettigheder er overdraget til B.
Af  

 den faktiske omsætning er klagerens retserhvervelse blot af afledet  

 karakter, jf. foreliggende kontrakter.
Med udgangspunkt i kontrakterne og på baggrund af de faktiske  

 omsætningstal fastsætter B efter den aftalte afregningsperiode  

 herefter den modydelse, som tilkommer klageren for overdragelse af  

 kunstnerrettighederne.
Dette afledte betalingsforhold hviler derfor i det  

 hele på kontrakterne, jf. de heri værende vilkår om  

 beregningsgrundlag og beregningssatser.
Under hensyntagen til de givne  

 betingelser, jf. betalingsvilkår og forfaldsprincippet i kontrakterne,  

 da vil intet endeligt og dermed ubetinget retskrav for klageren opstå i  

 direkte takt med det løbende salg.
Kravet på vederlag  

 afhænger af salget, men den endelige skatteretlige retserhvervelse er  

 betinget af en opgørelse fra B efter de kontraktfastsatte  

 afregningsterminer - dog med den ene modifikation, at der indtræder et  

 tidligere retskrav i takt med faktiske a conto betalinger.
Den endelige retserhvervelse er derfor suspensivt betinget af, at  

 medkontrahenten  fastsætter modydelsen på baggrund af  

 salgstallene, samt i visse situationer med fradrag af henførbare  

 udgifter m.v.
Indtil B har foretaget en vurdering og opgjort de faktiske  

 omsætningstal m.v., hersker der stor usikkerhed og uvished om  

 beløbsopgørelsen, hvorfor den endelige retserhvervelse  

 udskydes.
Om suspensive og resolutive betingelser kan der henvises til Thøger  

 Nielsen "Indkomstbeskatning" bind I s. 365ff.
Af LSRM 1960.114 og 115  

 fremgår eksempelvis, at honorarkrav udskydes indtil kravet er endeligt.  

 Dette samme gør sig gældende for tantiemekrav og krav i henhold  

 til ret til overskudsandele, jf. således LSRM 1955.109.
 Klagerens krav er omsætningsbaseret, og i henhold til kontrakterne  

 foretages opgørelse og fordelinger henholdsvis a conto og efter faste  

 afregningsterminer.
Afsluttende skal fremhæves, at afregningsterminerne for såvel  

 kontrakt af 22. august 1995 som kontrakt af 27. oktober 1995 er henholdsvis  

 30. juni og 31. december.
Opgørelses- og betalingsfristen er i  

 kontrakt af 22. august 1995 1. oktober og 1. april, og opgørelses- og  

 betalingsfristen i kontrakt af 27. oktober 1995 er 1. september og 1.  

 marts.
Den af skatteforvaltningen foretagne skatteansættelse for klageren  

 vedrørende indkomståret 1996 er i det hele stridende mod  

 almindelige periodiseringspraksis inden for netop kunstnerområdet, og  

 da B anvender standardkontrakter, der er helt sædvanlige på  

 området, skal det bemærkes, at nærværende sag vil  

 blive særdeles principiel, såfremt man ønsker at  

 ændre på retserhvervelsesprincipper, der har været fast  

 anvendt i gennem en meget lang praksis siden statsskattelovens  

 indførelse.
Dette er bl.a. baggrunden for henvisningen til ældre  

 administrative afgørelser.
Repræsentanten har endvidere henvist til, at med lov nr. 309 af 25.  

 maj 1987 blev de tidligere regler om begrænset skattepligt af  

 royalty-indtægter ændret.
Dette medførte en udvidet  

 beskatningsret af royaltyindtægter, men kildeskattelovens § 65 C  

 indeholder ikke hjemmel til beskatning af kunstnerroyalty, jf. § 65, stk. 4,  

 modsætningsvis.
Folketingets Skatte- og afgiftsudvalgs betænkning  

 af 14. maj 1987 til lovforslag L 207, jf.
Folketingstidende 1986/87, spalte  

 2068, illustrerer, at det følger af international praksis, at det er  

 de centrale institutioners beslutning om at udlodde midler til kunstneren,  

 der er afgørende for beskatningen, hvorfor den arbitrære  

 fordeling, som er foretaget af skatteforvaltningen, er i strid med de  

 almindelige periodiseringsprincipper vedrørende kunstnere.
 Endvidere har repræsentanten bl.a. henvist til Skatteministeriets og  

 Kulturministeriets vejledning "Kunstnernes Beskatning" s. 8, samt til  

 "Skatteretten 1" s. 249, hvoraf det fremgår, at periodiseringen skal  

 følge de faktiske udbetalinger.
 Landsskatteretten skal udtale:
 Retten lægger ved afgørelsen til grund, at klagerens fulde  

 skattepligt til Danmark er ophørt ved opgivelsen af hendes lejlighed  

 den 19. juni 1996.
Retten bemærker herefter, at kunstnerne i altovervejende grad har  

 opfyldt deres kontraktlige forpligtelser førend der modtages  

 betalinger fra B.
Endvidere bemærker retten, at kontrakterne  

 nøje fastlægger, hvilken royaltyprocent, der skal afregnes med,  

 samt af hvilket grundlag royalty skal beregnes.
Indtægten er  

 således nøje relateret til selskabernes omsætning og visse  

 bestemte udgifter i forbindelse med salget.
Det er således principielt  

 på et hvilket som helst tidspunkt muligt at opgøre  

 størrelsen af de indtil dette tidspunkt reelt optjente ydelser til  

 kunstnerne.
 Under hensyn til praksis vedrørende forfatterrettigheder m.v.,  

 finder retten dog, at klageren alene kan anses for skattepligtig til Danmark  

 af de á conto udbetalinger, der er udbetalt til klageren inden  

 fraflytningen den 19. juni 1996.
