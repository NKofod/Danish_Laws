 Landsskatteretten stadfæstede grundværdiansættelsen for et  

 enfamilieshus beliggende i nærheden af en jernbane (DAN-LINK), idet  

 salgsprisniveauet for tilsvarende ejendomme i området omkring  

 vurderingstidspunktet ikke gav grundlag for nedslag for beliggenhedsgener.
 A og B klagede over den af skyldrådet ved 18. alm. vurdering pr. 1. januar  

 1986 foretagne ansættelse af ejendomsværdien og grundværdien for et  

 enfamilieshus til hhv. 950.000 kr. og 354.100 kr. med påstand om nedsættelse.
Til støtte for påstanden gjorde klagerne bl.a. gældende, at ansættelsen  

 var for høj under hensyn til ejendommens beliggenhed op til godsbanelinien,  

 der var blevet stærkt belastet som følge af den med gennemførelse af DAN-LINK  

 projektet forøgede godstransport.
Klagerne anførte endvidere, at der var  

 konstateret skader på ejendommen som følge af rystelser, og henviste i den  

 forbindelse til Miljøstyrelsens vejledning om »Støj og vibrationer fra  

 jernbaner«, hvoraf fremgår, at nybyggeri af hensyn til vibrationer ikke  

 må placeres nærmere end 50 meter fra et banelegeme, der fremfører trafik af  

 den art, der er tale om i forbindelse med godstransport.Landsskatteretten  

 bemærkede, at ejendomsværdien i henhold til bestemmelserne i vurderingslovens  

 § 6, jf. § 9, stk. 1, skal ansættes til handelsværdien på  

 vurderingstidspunktet af den faste ejendom i dens helhed, mens grundværdien  

 ifølge samme lovs § 13, stk. 1, udgør grundens handelsværdi i ubebygget stand  

 under hensyn til beskaffenhed og beliggenhed og til en i økonomisk henseende  

 god anvendelse.
 Repræsentanter for Landsskatteretten besigtigede ejendommen.
 Retten fandt efter de foreliggende oplysninger, herunder det ved  

 besigtigelsen fremkomne bl.a. om bebyggelsens standard og  

 vedligeholdelsesstand, at ansættelsen af ejendomsværdien var for høj og ville  

 være at nedsætte til 850.000 kr.
Efter det oplyste om salgsprisniveauet for ejendomme i området omkring  

 vurderingstidspunktet sammenholdt med klageejendommens beliggenhed i forhold  

 til jernbanelinien fandt Landsskatteretten ikke tilstrækkeligt grundlag for  

 en nedsættelse af grundværdien.
Denne blev følgelig stadfæstet.
