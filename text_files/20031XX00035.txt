Skriftlig fremsættelse (22. oktober 2003) Beskæftigelsesministeren  

  

 (Claus Hjort Frederiksen):
 Herved tillader jeg mig for Folketinget at fremsætte:
 Forslag til lov om  

 ændring af lov om dagpenge ved sygdom eller fødsel (Optjening af ferieydelse  

 under barselorlov).
(Lovforslag nr.
L 39).
 Lovforslaget har til formål at sikre, at alle kvindelige  

 lønmodtagere i de første 14 uger af barselorloven optjener en ret til ferie  

 med  

 økonomisk dækning i det efterfølgende ferieår.
Ligestillingsnævnet har i sin afgørelse af 26. september  

 2002 gjort opmærksom på, at kvindelige lønmodtagere, der ikke i de første 14  

 uger optjener ferie med økonomiske dækning efter den gældende ferielovgivning  

 eller overenskomster, ikke har mulighed for at optjene en ferieydelse under  

 barselorloven til udbetaling i det efterfølgende ferieår.
Kvinderne stilles  

 derfor ringere i det efterfølgende ferieår som følge af afholdelsen af  

 barselorlov.
Det er regeringens ønske at forbedre kvinders rettigheder  

 under såvel som efter en barselorlov.
Med lovforslaget sidestilles den  

 berørte  

 gruppe af kvinder med lønmodtagere, der efter gældende ret har ret til  

 optjening af ferie med økonomisk dækning under barselorloven.
Det foreslås derfor, at kvinder i de første 14 uger af  

 barselorloven, i det omfang de ikke under barselorloven optjener ret til løn  

 under ferie og ferietillæg, feriegodtgørelse eller feriedagpenge, optjener  

 ret  

 til ferieydelse.
Retten omfatter også udbetaling af ferieydelse i det  

 efterfølgende ferieår forudsat, at den kvindelige lønmodtager opfylder  

 beskæftigelseskravet i lov om dagpenge ved sygdom eller fødsel.
 Bestemmelsen giver også kvinder ret til at få suppleret  

 ferie med økonomisk dækning efter den øvrige ferielovgivning eller  

 overenskomster med ferieydelse, hvis kvinderne fx ikke har ret til udbetaling  

 af den økonomiske dækning ved afholdelsen af ferien i ferieåret eller får  

 beregnet feriegodtgørelse af en lavere løn under barselorloven eller ikke har  

 optjent feriedage under barselorloven.
 Den adoptionssøgende ægtefælle, der tildeles barselorlov i  

 de første 14 uger, samt fædre, der får ret til at indtræde i morens 14 ugers  

 barselorlov, er også omfattet af bestemmelsen.
 Det foreslås, at lovforslaget træder i kraft den 1. januar  

 2004 med virkning for børn født eller modtaget den 1. januar 2004 eller  

 senere.
 Idet jeg i øvrigt henviser til lovforslaget og  

 bemærkningerne hertil, skal jeg anbefale lovforslaget til Folketingets  

 velvillige behandling.
