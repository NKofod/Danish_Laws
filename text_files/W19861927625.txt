 En ung under 23 år, der i en længere periode havde modtaget hjælp  

 efter bistandslovens § 42, fandtes ikke at være omfattet af den persongruppe,  

 der sigtes til ved reglerne om den lavere grundydelse til unge under 23 år i  

 pkt. 2, 2. punktum, i socialministeriets bekendtgørelse af 24. september 1984  

 om forsøg med faste ydelser efter bistandsloven.
 Ankestyrelsen lagde tillige vægt på, at det revalideringsmæssige sigte  

 med ydelsen af hjælp efter bistandslovens § 42 kunne forspildes, hvis hjælp  

 efter lovens § 37 ved overgang fra hjælp efter § 42 ydes efter den særlige,  

 lave grundydelse for unge under 23 år.
 REDEGØRELSE FOR SAGEN:
En ansøger, født i 1965, havde fået hjælp efter bistandslovens § 33, jfr.  

 § 46, stk. 2, indtil han fyldte 18 år.
Herefter fik han hjælp efter  

 bistandslovens § 42, først til gennemførelse af 10. klasse og siden til  

 HF-studiet, som pågældende afsluttede i juni 1984. Hjælpen blev ydet på  

 social indikation.
 Efter afslutningen af HF-studiet var der ikke overvejelser om eller  

 ansøgning om yderligere støtte i henhold til bistandslovens § 42. Ansøgeren  

 modtog herefter hjælp i henhold til bistandslovens § 37, stk. 1, 3. punktum,  

 og han blev tilmeldt arbejdsformidlingen som ubetinget arbejdsdygtig.  

 Ansøgeren var uafklaret med hensyn til fremtidige uddannelsesplaner, men det  

 forventedes, at han på et tidspunkt ville påbegynde uddannelse uden støtte i  

 henhold til bistandsloven.
Fra 1. oktober 1984 deltog ansøgerens bopælskommune i henhold til  

 bistandslovens § 138 a i en forsøgsordning med faste ydelser efter  

 bistandsloven.
I forbindelse med overgangen til hjælp efter  

 kontanthjælpsforsøgsreglerne fik ansøgeren nedsat sin hjælp fra 2.575 kr.  

 månedlig til 2.355 kr. månedlig.
 AFGØRELSEN, DER KLAGES OVER:
Amtsankenævnet fandt, at ansøgeren ikke var omfattet af den personkreds,  

 der er omtalt i socialministeriets bekendtgørelse om forsøg med faste ydelser  

 efter bistandsloven, pkt. 2, 2. punktum.
Nævnet fandt herefter, at ansøgeren  

 med virkning fra iværksættelsen af forsøg med faste ydelser efter  

 bistandsloven var berettiget til den normale grundydelse, som på  

 klagetidspunktet udgjorde 2.486 kr. månedlig.
Nævnet anførte, at den samlede  

 hjælp ikke kunne overstige det tidligere leveniveau.
Under hensyn til at  

 ansøgeren havde modtaget hjælp i henhold til bistandslovens § 42, men aldrig  

 havde haft indkomst, fandt nævnet, at leveniveauet kunne fastsættes til den  

 mellem arbejdsmarkedets hovedorganisationer aftalte mindste  

 arbejdsfortjeneste inden for normallønsområdet.
 Nævnet fandt desuden, at ansøgeren frem til iværksættelsen af forsøget med  

 faste ydelser efter bistandsloven skulle have udmålt hjælp efter de  

 almindelige udmålingsregler for modtagelse af behovsbestemt hjælp, jfr.  

 bistandslovens § 37, stk. 2, med hjælp til underhold og rimelige faste  

 udgifter.
 KLAGEN TIL ANKESTYRELSEN:
 Socialforvaltningen klagede over, at nævnet havde fundet, at ansøgeren  

 ikke var omfattet af den personkreds, der er omtalt i socialministeriets  

 bekendtgørelse om forsøg med faste ydelser efter bistandsloven, pkt. 2, 2.  

 punktum, under hensyn til, at han havde modtaget hjælp i henhold til  

 bistandslovens § 42. Forvaltningen anførte, at der ikke fandtes at være  

 hjemmel for nævnets afgørelse, under hensyn til, at ansøgeren ansås for  

 færdigrevalideret, og under hensyn til, at den eneste undtagelse fra  

 forsøgsreglernes bestemmelser om grundydelsen, jfr. pkt. 2, 2. punktum, der  

 skriftligt var tilkendegivet over for forsøgskommunerne, var det svar  

 socialministeriet havde givet i bilag til sin »orientering om  

 kontanthjælpsforsøg« nr. 1, oktober 1984, hvor det meddeltes, at reglen  

 om særlig grundydelse for unge under 23 år ikke - som den tilsvarende regel  

 efter bistandslovens § 37, stk. 1, 3. punktum, - gælder for personer, der får  

 hjælp efter bistandslovens § 42.
 LOVGRUNDLAG:
 Lov om social bistand, § 138 a.
 Socialministeriets bekendtgørelse nr. 484 af 24. september 1984 om forsøg  

 med faste ydelser efter bistandsloven, pkt. 2, 2. punktum.
 ANKESTYRELSENS AFGØRELSE:
 Ankestyrelsen finder, at ansøgeren, der i en længere periode har fået  

 hjælp efter bistandslovens § 42, ikke tilhører den personkreds, der sigtes  

 til ved reglerne om den lavere grundydelse til unge under 23 år i pkt. 2, 2.  

 punktum, i socialministeriets bekendtgørelse af 24. september 1984 om forsøg  

 med faste ydelser efter bistandsloven.
 Ankestyrelsen har tillige lagt vægt på, at det revalideringsmæssige sigte  

 med ydelsen af hjælp efter § 42 kunne forspildes, hvis § 37- hjælpen ved  

 overgang fra § 42-hjælp ydes efter den særlige, lave grundydelse for unge  

 under 23 år.
 Ankestyrelsen tiltræder således amtsankenævnets afgørelse.
