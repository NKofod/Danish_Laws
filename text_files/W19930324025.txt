 En musiker havde på sine dagpengekort undladt at opgive øvetid, der  

 havde bestået i øvning hjemme og samspil i øvelokaler.
 Direktoratet fandt, at øvedagene var en del af en musikers arbejde, og  

 at der derfor skulle ske fradrag i dagpengene.
 Ankenævnet lagde til grund, at der ved omregning af medlemmets  

 koncerthonorarer er gjort op med den øvetid, medlemmet forbruger i  

 forbindelse med beskæftigelsen som musiker, og der skulle derfor ikke  

 foretages fradrag for øvetimer.
Et medlem, der var musiker, havde på sine dagpengekort for årene 1987,  

 1988, 1989 og 1990 oplyst om sine engagementer.
Der blev angivet antal timer  

 og indtægt.
Indtægten blev af kassen omregnet til arbejdstimer, og der blev  

 udbetalt dagpenge i henhold hertil.
I forbindelse med en tilsynssag oplyste skattevæsenet, at medlemmet for  

 1989 havde opgivet øvedage dels i øvelokale og dels hjemme, idet medlemmet  

 som sanger havde mulighed for at øve efter bånd.
Medlemmet havde i nogle  

 tilfælde fratrukket kørselsudgifter til øvelokalet.
 Øvedagene var ikke oplyst på dagpengekortene.
 Direktoratet anmodede arbejdsløshedskassen om at tage stilling til,  

 hvorvidt medlemmets øvedage som arbejde skulle fratrækkes ved  

 dagpengeberegningen, og om medlemmet skulle tilbagebetale dagpenge udbetalt  

 med urette og tildeles en sanktion.
Medlemmet oplyste, at det var hans revisor, der havde opfordret ham til at  

 fratrække kørselsudgifter til øvetimerne.
Medlemmet anmodede skattevæsenet  

 om, at fradrag for befordringsudgifter i 1989 bortfaldt.
 Medlemmet oplyste videre, at ifølge retningslinjer fra hans faglige  

 organisation skulle øvning ikke skrives på dagpengekortene.
 Kassen fandt, at der ikke skulle ske fradrag for øvetimerne.
Kassen henviste til, at musikområdet er et meget specielt område, som ikke  

 passer særlig godt til arbejdsløshedsforsikringsloven.
Kun øvning, der har  

 erhvervsmæssig karakter med nær relation til kommende indtægter, medførte  

 ifølge kassen fradrag i dagpengene. Øvning af privatmæssig karakter skulle  

 således efter kassens opfattelse betragtes som almindelig vedligeholdelse af  

 færdigheder som musiker.
 Kassen henviste for det første til, at det havde drejet sig om  

 rutineøvetimer med et orkester i forbindelse med kommende koncerter og ikke  

 opstart af nye numre.
 For det andet var øvrige øvetimer foregået hjemme.
 For det tredje var det holdningen blandt musikere, at øvning ikke skulle  

 påføres dagpengekortene.
 For det fjerde skulle timeforbruget omregnes ved hjælp af  

 omregningsfaktoren ud fra den betragtning, at musikeres timeforbrug er  

 større, end det fremgår af kontrakten.
Direktoratet for Arbejdsløshedsforsikringen fandt, at øvedage for  

 lønarbejdende musikere skulle medføre fradrag i dagpengene.
Direktoratet  

 anmodede derfor kassen om at opgøre tilbagebetalingskravets størrelse og tage  

 stilling til, om medlemmet skulle pålægges en sanktion for at have givet  

 kassen urigtige oplysninger.
 Direktoratet lagde vægt på, at det for musikere er nødvendigt at øve sig,  

 og som følge heraf var øvedage en del af arbejdet.
 Det var uden betydning, om medlemmet har foretaget erhvervsmæssigt  

 befordringsfradrag eller lignende.
 I klagen til ankenævnet henvistes til, at musikeres øvedage var at  

 ligestille med andre erhverv, hvor kvalifikationer skulle holdes vedlige.
Vedligeholdelse af kvalifikationer måtte holdes adskilt fra begrebet  

 prøver, som klart var arbejde, da sådanne foregik under arbejdsgiverens  

 almindelige ledelse og fordelingsret.
Prøver aflønnedes også i henhold til  

 forbundets overenskomster eller tariffer.
Der var henvist til den igangsatte  

 forsøgsordning med ulønnede fritidsaktiviteter.
 Medlemmets forbund anførte, at vedligeholdelse af faglige kvalifikationer,  

 der foregik i eget regi, måtte karakteriseres som en fritidsaktivitet, der  

 ikke kunne medføre fradrag i dagpengene.
 Direktoratet mente ikke, at henvisningen til forsøgsperioden med ulønnede  

 aktiviteter var relevant, hvilket skyldtes, at der i bestemmelserne var tale  

 om aktiviteter, som i den pågældende organisation var baseret på frivillig  

 ulønnet medvirken i hele forløbet.
 Direktoratet fandt ikke grundlag for at ændre afgørelsen.
 Medlemmets forbund henviste til musikernes optagelsesbetingelser,  

 hvorefter disses honorarer skulle omregnes til arbejdstimer ved optagelse i  

 kassen, ligesom der skete omregning ved beregning af dagpenge, når man var  

 medlem.
 Omregningen var begrundet med, at man på denne måde fik dækket den øvning  

 og andet tidsforbrug, der lå ud over den egentlige scenetid.
 Der blev henvist til en afgørelse truffet af direktoratet den 29. oktober  

 1990. Fagforbundet fandt, at det af afgørelsen tydeligt fremgik, at øvning og  

 vedligeholdelse af musikfærdigheder blev kompenseret ved omregning af indtægt  

 til arbejdstimer, og at den af direktoratet rejste problemstilling var ude af  

 proportioner med deres eget regelsæt.
 Kassen anførte, at de øvninger, for hvilke der ikke var foretaget  

 skattefradrag, alene havde til hensigt at vedligeholde arbejdsevnen som  

 musiker.
 Øvning som alene skulle vedligeholde færdigheder, var efter kassens  

 opfattelse fritidsaktivitet.
 Direktoratet bemærkede i anledning af det ovenfor anførte, at  

 direktoratets afgørelse af 29. oktober 1990 netop fastslog, at øvning også  

 medførte fradrag i dagpengene.
På baggrund heraf skete der fradrag i tilknytning til de enkelte  

 arrangementer, og om arbejdstiden helt eller delvist også vedrørte øvetiden,  

 var ikke interessant.
I det omfang der herudover forekom øvning, skulle der  

 også ske fradrag i dagpengene.
 Endvidere stod musikere ifølge direktoratet ikke til rådighed i fuldt  

 normalt omfang på øvedagene.
Da der i den aktuelle sag forelå dokumentation for, hvornår der havde  

 fundet øvning sted, kunne der ifølge direktoratet ikke herske tvivl om, at  

 sådanne dage medførte fradrag i dagpengene.
Dette gjaldt uanset, om  

 skattevæsenet konkret havde godkendt fradraget.
 Ankenævnet lagde til grund, at de af medlemmet modtagne honorarer for  

 udøvelse af koncerter omregnedes til timer, der medførte fradrag i  

 dagpengene.
 Ankenævnet fandt, at der ved denne omregning af medlemmets  

 koncerthonorarer var gjort op med den øvetid, medlemmet måtte forbruge i  

 forbindelse med beskæftigelsen som musiker.
 Ankenævnet fandt herefter, at der ikke under henvisning til  

 arbejdsløshedsforsikringslovens § 57, stk. 1, og direktoratets bekendtgørelse  

 nr. 57 af 1. marts 1982, skulle ske fradrag i medlemmets dagpengeudbetalinger  

 for de oplyste øvetimer.
 Ankenævnet ændrede således direktoratets afgørelse.
 Offentliggjort i Meddelelser fra Direktoratet for  

 Arbejdsløshedsforsikringen nr. 24/93.
