Bekendtgørelse om kriterier for bevilling af pension før folkepensionsalderen til tidligere medlemmer af Folketinget på grundlag af særlige helbredsmæssige, økonomiske og sociale forhold i øvrigt I medfør af § 110, stk. 1, 5. pkt., i lov om valg til Folketinget, jf. lovbekendtgørelse nr. 1426 af 8. december 2017, fastsættes:
 § 1. I ganske særlige tilfælde, hvor den pågældendes helbredsmæssige, økonomiske eller sociale forhold i øvrigt taler derfor, kan Folketingets Præsidium bevilge et tidligere medlem af Folketinget, der ikke har opnået folkepensionsalderen i henhold til lov om social pension, en pension, hvis størrelse fastsættes i det enkelte tilfælde, jf. § 110, stk. 1, 3. og 4. pkt., i lov om valg til Folketinget.
§ 2. Afgørelse om bevilling af pension omfattet af § 1 træffes på baggrund af en samlet vurdering af det tidligere medlems helbredsmæssige, økonomiske og sociale forhold.
Der lægges i særlig grad vægt på økonomiske forhold og varigheden af disse.
 Stk. 2. Det påhviler det tidligere medlem på behørig vis at dokumentere, hvilke helbredsmæssige, økonomiske og sociale forhold der kan begrunde bevilling af pension omfattet af § 1.
 Stk. 3. Har det tidligere medlem lønindkomster, pensionsindkomster m.v., der overstiger niveauet for maksimale sygedagpenge eller arbejdsløshedsunderstøttelse i henhold til lov om sygedagpenge eller lov om arbejdsløshedsforsikring m.v., kan der kun i ganske særlige tilfælde ydes pension omfattet af § 1. Det samme gælder, hvis det tidligere medlem har en formue af en vis betydning.
Stk. 4. Til brug for en beslutning om bevilling af pension omfattet § 1 af helbredsmæssige årsager kan Folketingets formand indhente en udtalelse fra Nævnet for Helbredsbedømmelser i Tjenestemandssager om, hvorvidt det tidligere medlems erhvervsevne er væsentlig nedsat på grund af helbredsmæssige forhold.
Såfremt nævnet vurderer, at der foreligger et erhvervsevnetab på mindst en tredjedel, taler dette for, at der bevilges pension.
 Stk. 5. Såfremt det kan antages, at det tidligere medlems sociale forhold, herunder fravær fra arbejdsmarkedet grundet medlemskab af Folketinget, helt eller delvis kan tilskrives medlemskabet af Folketinget, taler dette for, at der bevilges pension omfattet af § 1.
 § 3. Bekendtgørelsen træder i kraft dagen efter bekendtgørelsen i Lovtidende.
