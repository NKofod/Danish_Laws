 1. Ligningsrådet bemyndiger herved de kommunale  

 skattemyndigheder til at afgøre ansøgninger om omlægning af regnskabsår for  

 selskaber og foreninger m.v. efter selskabsskattelovens § 10, stk. 3, samt  

 til at træffe bestemmelse om tvangsmæssig omlægning af regnskabsår for  

 selskaber og foreninger m.v. efter selskabsskattelovens § 10, stk. 4.  

 Bemyndigelsen gælder også fonde og foreninger omfattet af  

 fondsbeskatningsloven, jf. fondsbeskatningslovens § 15.
2. Tilladelse til omlægning af regnskabsår må være  

 begrundet i selskabets forhold, f.eks. hensyn til sæson, brancheændring,  

 personaleferie, nye forretningsforbindelser, koncerntilhørsforhold m.v.
Også  

 hensyn til tilrettelæggelse af revisors arbejde kan tillægges vægt.
 For et selskab, der er forbundet med et eller flere andre selskaber, jf.  

 årsregnskabslovens § 3, stk. 2, bør tilladelse til regnskabsomlægning kun  

 gives, således at regnskabsårets begyndelse falder sammen med  

 begyndelsestidspunktet for et eller flere af de forbundne selskabers  

 regnskab.
 Tilladelse skal betinges af, at selskabet på den årlige angivelse af løn,  

 pension m.v. specificerer, hvorledes de samlede lønudbetalinger m.v. fordeler  

 sig på perioden 1. januar til regnskabsårets afslutningstidspunkt og fra  

 dette tidspunkt til 31. december.
Ansøgning om omlægning af regnskabsår indsendes til den aktuelle  

 mandtalskommune.
For sambeskattede selskaber m.v. indsendes ansøgningen til  

 moderselskabets aktuelle mandtalskommune.
 Ansøgning er ikke nødvendig ved ændring af 1. regnskabsperiode, i det  

 omfang der endnu ikke er/skulle have været selvangivet herfor.
 3. Tvangsmæssig omlægning af et selskabs regnskabsår  

 kan eksempelvis kræves, hvor et selskabs hovedaktionær tillige driver et  

 personligt firma, og der mellem selskabet og firmaet er sådanne indbyrdes  

 økonomiske sammenhænge, at fælles regnskabsår af kontrolmæssige hensyn er  

 ønskeligt.
 Et selskabs regnskabsår kan ikke kræves omlagt til at følge  

 hovedaktionærens regnskabsår, hvis hovedaktionæren alene er lønmodtager i  

 selskabet.
 Det bemærkes, at der ikke er hjemmel til at omlægge personers regnskabsår  

 tvangsmæssigt.
 Ved omlægning af et regnskabsår må det påses, at alle indkomstperioder  

 kommer til beskatning, og at intet skatteår overspringes.
4. Klage over nægtet omlægning af regnskabsår stiles  

 til Ligningsrådet og indsendes til told- og skatteregionen, hvorunder  

 selskabets aktuelle mandtalskommune hører.
For sambeskattede selskaber m.v.  

 indsendes klagen til told- og skatteregionen, hvorunder moderselskabets  

 aktuelle mandtalskommune hører.
 Klage over afgørelse om nægtet omlægning af regnskabsår truffet af  

 Direktoratet for Københavns Skatte- og Registreringsforvaltning og  

 Frederiksberg Skattedirektorat stiles til Ligningsrådet og indsendes til  

 henholdvis Told- Skatteregion København 2 (Nord), Aldersrogade 20, 2200  

 København N og Told- og Skatteregion København 3 (Nordvest), Finsensvej 15,  

 2000 Frederiksberg.
 5. Cirkulæret har virkning for ansøgninger, der  

 indgives, og for sager, der rejses af skattemyndighederne, den 1. april 1993  

 eller senere.
 Med dette cirkulære ophæves SD-cirkulære 1981-8 af 16. marts 1981.
