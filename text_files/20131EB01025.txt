Beretning afgivet af Sundheds- og Forebyggelsesudvalget  den 30. september 2014 Beretning over forslag til folketingsbeslutning om etablering af en national stamcellebank [af Liselott Blixt (DF) m.fl.]:
1. Udvalgsarbejdet Beslutningsforslaget blev fremsat den 1. april 2014 og var til 1. behandling den 28. maj 2014. Beslutningsforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet beslutningsforslaget i 3 møder.
2. Politiske bemærkninger Udvalget mener, at det er vigtigt at fortsætte de politiske drøftelser om etablering af en national stamcellebank i Danmark.
Behandling med stamceller kan med fordel bruges i behandlingen af en række sygdomme som f.eks. leukæmi eller immundefekter.
Det skyldes, at stamceller er ikkespecialiserede celler, der både kan udvikle sig til andre af kroppens celler og kan formere sig selv.
Når man fjerner de syge celler og erstatter dem med stamceller, er det muligt at helbrede kritisk syge mennesker.
Behandling med stamceller kan med andre ord redde liv, når ingen andre behandlingsmetoder i øvrigt virker.
Debatten om etablering af en national stamcellebank har i løbet af de seneste år bølget frem og tilbage, og sundhedsmyndighederne har haft skiftende holdninger til emnet.
Nu har Danske Regioner nedsat en arbejdsgruppe, der skal vurdere behovet og mulighederne for at etablere en stamcellebank med navlesnore.
Rapporten over arbejdsgruppens arbejde forventes i efteråret.
 Så snart arbejdsgruppens rapport foreligger, vil udvalget opfordre ministeren til hurtigst muligt at invitere Folketingets partier til en fortsat dialog om mulighederne for at etablere en national stamcellebank.
 P.u.v.
Karen Klint formand Bilag 1 Oversigt over bilag vedrørende B 86 Bilagsnr.
