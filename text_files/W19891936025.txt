 Ankestyrelsen har i principielt møde behandlet 9 sager om  

 førtidspension til personer med et sygdomsbillede, der i større eller mindre  

 grad svarer til det såkaldte fibromyalgisyndrom.
 Dette syndrom er karakteriseret ved subjektive symptomer i form af  

 diffuse smerter i muskler og led samt træthed og søvnforstyrrelser.
 Syndromet er i flere erklæringer betegnet som fibromyositis eller  

 fibrositis.
 Ved behandlingen af de 9 sager har deltaget rådgivende lægelig  

 sagkundskab inden for specialerne reumotologi, ortopædisk kirurgi, medicin  

 samt psykiatri.
 Ankestyrelsen fandt, at diagnosen fibromyalgi måtte stilles på  

 grundlag af det samlede kliniske billede, hvorimod muskelbiopsi og  

 muskelfunktionsundersøgelse indtil videre ikke kunne anses for tilstrækkelig  

 eller nødvendig for at stille diagnosen.
 Ankestyrelsen fandt, at fibromyalgi som udgangspunkt ikke i sig selv  

 berettigede til førtidspension, men at der måtte foretages en vurdering af  

 ansøgerens samlede helbredsmæssige og sociale situation, herunder af  

 revalideringsmulighederne.
 Redegørelse for de enkelte sager:
 1. J.nr. 1285-87.
 REDEGØRELSE FOR SAGEN:
Sagen drejede sig om en 45-årig uddannet folkeskolelærer, der ikke havde  

 haft erhvervsarbejde siden sygemelding i 1981. Han havde tidligere i en  

 periode modtaget førtidspension, men denne var blevet frakendt ham ved en  

 afgørelse truffet af Ankestyrelsen.
Han havde herefter modtaget kontanthjælp  

 efter bistandsloven, indtil han påny fik tilkendt førtidspension.
Han klagede  

 over led- og muskelsmerter, udtalt træthed og jævnlige feberperioder.
 Afgørelsen der klages over:
 Revaliderings- og pensionsnævnet tilkendte ansøgeren forhøjet almindelig  

 førtidspension efter lovens § 14, stk. 3, nr. 2, med virkning fra 1. januar  

 1986.
 KLAGEN TIL ANKESTYRELSEN:
 Ansøgeren ankede dels med henblik på en højere pension, dels fordi han  

 ønskede tilkendelsestidspunktet fastsat til et tidligere tidspunkt,  

 (ansøgningstidspunktet i den tidligere pensionssag).
 SUPPLERENDE OPLYSNINGER EFTER ANKEN:
Ankestyrelsen modtog supplerende oplysninger fra egen læge og  

 foranledigede ansøgeren undersøgt hos en speciallæge i reumatologi.
Denne  

 fandt ansøgerens muskelstyrke moderat nedsat.
En foretagen muskelbiopsi viste  

 lette fibrositisforandringer.
 ANKESTYRELSENS AFGØRELSE:
 Ankestyrelsen fandt ikke, at ansøgeren opfyldte betingelserne for at få  

 tilkendt højere førtidspension, men på et samlet helbredsmæssigt og socialt  

 grundlag fandtes hans erhvervsevne nedsat med ca. halvdelen, således at han  

 fortsat var berettiget til forhøjet almindelig førtidspension efter lovens §  

 14, stk. 3, nr. 2.
 Med hensyn til klagen over tilkendelsestidspunktet henviste Ankestyrelsen  

 til, at den aktuelle pensionssag var rejst den 4. december 1985.
 Ankestyrelsen tiltrådte således revaliderings- og pensionsnævnets  

 afgørelse.
2. j.nr. 42-88 REDEGØRELSE FOR SAGEN:
Sagen vedrørte en 43-årig samlevende uddannet børnehavepædagog med 2 børn.  

 Hun var deltidsansat, da hun i 1982 blev afskediget på grund af sygdom.
Hun  

 havde en psykisk lidelse og led endvidere af sidekrumning af ryggen, astma og  

 muskelsmerter.
 AFGØRELSEN, DER KLAGES OVER:
 Revaliderings- og pensionsnævnet gav afslag på førtidspension.
 Bedømmelsesgrundlaget var erhvervsmæssig beskæftigelse i et vist omfang  

 tillige med husligt arbejde i hjemmet.
 KLAGEN TIL ANKESTYRELSEN:
 Ansøgeren anførte, at hun havde vanskeligt ved at klare alt arbejdet i  

 hjemmet på grund af den medicin, hun fik for sin astma.
 SUPPLERENDE OPLYSNINGER EFTER ANKEN:
Under sagens behandling i Ankestyrelsen indgik der en erklæring fra en  

 speciallæge i reumatologi og en statusbedømmelse fra egen læge.
Ifølge  

 speciallægeerklæringen var ansøgerens muskelstyrke normal.
En muskelbiopsi  

 viste elastiklignende indsnævringer på de enkelte fibre  

 (»rubberband-forandringer«).
 ANKESTYRELSENS AFGØRELSE:
Ankestyrelsen fandt ikke, at ansøgeren opfyldte betingelserne for at få  

 tilkendt førtidspension og tiltrådte derfor revaliderings- og pensionsnævnets  

 afgørelse.
Ansøgeren opfordredes til at rette henvendelse til kommunen med  

 henblik på omskoling.
3. J.nr. 1936-88 REDEGØRELSE FOR SAGEN:
 Sagen drejede sig om en 39-årig gift kvinde med 3 børn under 18 år.
Hun havde, afbrudt af perioder som hjemmearbejdende, hovedsageligt været  

 beskæftiget som pædagogmedhjælper, overvejende på deltid.
Siden sygemelding i  

 1985 havde hun ikke været i arbejde.
Igennem ca. 10 år havde hun klaget over  

 led- og muskelsmerter i hele bevægeapparatet.
En foretagen muskelbiopsi havde  

 vist normale forhold, medens muskelstyrken var klart nedsat.
 AFGØRELSEN, DER KLAGES OVER:
Revaliderings- og pensionsnævnet fandt ikke ansøgeren berettiget til  

 førtidspension.
Det anførtes i afgørelsen, at revalidering ikke kunne anses  

 for udelukket.
 KLAGEN TIL ANKESTYRELSEN:
Ansøgeren anførte bl.a., at hun var gået fra fuld tid til deltid på grund  

 af sygdom efter råd fra sin læge.
Endvidere anførte hun, at hun ikke fysisk  

 havde mulighed for at gennemføre en arbejdsprøvning eller klare et job, da  

 hun fik kraftige smerter ved selv lettere fysisk arbejde og havde problemer  

 med at sidde ned i længere tid ad gangen.
Endvidere havde hun problemer med  

 at sove om natten på grund af smerter.
 ANKESTYRELSENS AFGØRELSE:
Ankestyrelsen fandt, at ansøgeren ikke opfyldte betingelserne for at få  

 almindelig førtidspension, (selvom der måtte være tale om fibromyalgi).  

 Ankestyrelsen lagde særlig vægt på, at ansøgerens alder og helbred ikke  

 skønnedes at være til hinder for, at hun eventuelt efter forudgående  

 optræning eller lignende kunne supplere ægtefællens indtægt ved  

 indtægtsgivende arbejde.
Dette gjaldt uanset bedømmelsesgrundlaget.
 Ankestyrelsen tiltrådte således revaliderings- og pensionsnævnets  

 afgørelse.
4. J.nr. 2774-88 REDEGØRELSE FOR SAGEN:
 En samlevende kvinde søgte i august 1987 førtidspension som 55-årig.
Hun havde i de sidste 8 år før sygemeldingen i 1985 været beskæftiget som  

 hjemmehjælper i mindst 30 timer ugentlig.
Hun havde klaget over muskelømhed  

 og kraftnedsættelse.
Ved en undersøgelse hos en reumatolog var muskelstyrken  

 fundet svært reduceret, og der var fundet »rubberband-forandringer«  

 ved muskelbiopsi.
 AFGØRELSEN, DER KLAGES OVER:
 Revaliderings- og pensionsnævnet tilkendte ansøgeren forhøjet almindelig  

 førtidspension efter lovens § 14, stk. 3, nr. 2.
 KLAGEN TIL ANKESTYRELSEN:
 Ansøgeren anførte, at hendes erhvervsevne udenfor hjemmet var ophævet, og  

 at hun derfor burde tilkendes mellemste førtidspension.
 ANKESTYRELSENS AFGØRELSE:
 Ankestyrelsen fandt, at der kun var tale om en nedsættelse af  

 erhvervsevnen til under halvdelen på kombinerede sociale- og helbredsmæssige  

 forhold, og at ansøgeren derfor ikke opfyldte betingelserne for at få  

 tilkendt mellemste førtidspension.
 Ankestyrelsen tiltrådte således revaliderings- og pensionsnævnets  

 afgørelse.
5. J.nr. 2994-88 REDEGØRELSE FOR SAGEN:
En gift kvinde med 1 barn søgte i juni 1987 førtidspension som 46- årig.  

 Indtil 1984, hvor hun blev arbejdsløs, havde hun arbejdet i en kiosk 20 timer  

 ugentlig.
I september 1986 blev hun sygemeldt.
Hun havde bl.a. klaget over  

 muskel- og ledsmerter.
En speciallæge i fysiurgi havde fundet hendes  

 erhvervsevne nedsat til under halvdelen af det normale for alderen på grund  

 af fibromyalgi.
 AFGØRELSEN, DER KLAGES OVER:
 Revaliderings- og pensionsnævnet fandt ikke ansøgeren berettiget til  

 førtidspension.
 KLAGEN TIL ANKESTYRELSEN:
 Afgørelsen var indanket af ansøgeren.
 ANKESTYRELSENS AFGØRELSE:
Ankestyrelsen fandt ikke, at ansøgeren opfyldte betingelserne for at få  

 almindelig førtidspension.
Ankestyrelsen lagde særlig vægt på, at ansøgerens  

 alder og helbred ikke skønnedes at være til hinder for at hun, eventuelt  

 efter forudgående optræning eller lignende kunne opnå indtægt ved  

 indtægtsgivende arbejde.
 Ankestyrelsen tiltrådte således revaliderings- og pensionsnævnets  

 afgørelse.
6. J.nr. 3179-88 REDEGØRELSE FOR SAGEN:
En gift kvinde søgte førtidspension som 56-årig i juli 1987. Hun havde i  

 årenes løb haft mange forskellige erhvervsforhold, bl.a. som kontorassistent  

 og restauratør.
Fra 1980 var hun beskæftiget ca. 20 timer ugentlig på et  

 postkontor.
I 1987 blev hun afskediget på grund af for mange sygedage.
Røntgenundersøgelser viste degenerative forandringer svarende til alderen.  

 Ansøgeren led endvidere af muskelinfiltrationer i nakken.
I årene forud for  

 pensionsansøgningen klagede hun over tiltagende smerter i næsten alle led,  

 træthed og dårlig nattesøvn.
Ved en undersøgelse på en fysiurgisk afdeling  

 fandtes såkaldte »tender points« (trigger-punkter) på arme og ben,  

 og afdelingen anførte diagnosen fibromyositis.
 AFGØRELSEN, DER KLAGES OVER:
 Revaliderings- og pensionsnævnet tilkendte ansøgeren mellemste  

 førtidspension efter lovens § 14, stk. 2, nr. 1. Hendes erhvervsevne bedømtes  

 i forhold til arbejde på deltid og husligt arbejde i eget hjem.
 KLAGEN TIL ANKESTYRELSEN:
Ansøgeren ankede med henblik på at opnå højeste førtidspension.
Hun gjorde  

 gældende, at hun burde bedømmes i fuldt selverhverv.
Hun anførte endvidere,  

 at hun ikke magtede at udføre ret meget arbejde hjemme.
 ANKESTYRELSENS AFGØRELSE:
Ankestyrelsen fandt, at ansøgeren ikke opfyldte betingelserne for at få  

 tilkendt højeste førtidspension.
Det anførtes, at Ankestyrelsen på baggrund  

 af de lægelige oplysninger fandt, at der havde været tale om en mild  

 bedømmelse af ansøgerens helbredsklager ved revaliderings- og pensionsnævnets  

 afgørelse.
Det var derfor overvejet, hvorvidt pensionsgraden skulle ændres  

 til en lavere pension.
Ankestyrelsen fandt imidlertid ikke tilstrækkeligt  

 grundlag herfor.
 Ankestyrelsen tiltrådte derfor revaliderings- og pensionsnævnets  

 afgørelse.
7. J.nr. 4365-88 REDEGØRELSE FOR SAGEN:
En fraskilt kvinde med 1 barn søgte førtidspension som 34-årig i oktober  

 1986. Hun havde haft flere forskellige former for ufaglært arbejde afbrudt af  

 syge- og arbejdsløshedsperioder.
Før den seneste sygemelding i august 1986  

 var hun beskæftiget med rengøring 25 timer ugentlig.
Ansøgeren havde  

 hypermobile led, og der var konstateret en sammenvoksning af 5. lændehvirvel  

 med korsbenet.
I sagen forelå et udskrivningsbrev fra en reumatologisk  

 afdeling, hvor det var anført, at ansøgeren havde et udtalt fibromyositis  

 syndrom.
 AFGØRELSEN, DER KLAGES OVER:
 Revaliderings- og pensionsnævnet gav afslag på ansøgningen om  

 førtidspension, idet nævnet lagde vægt på, at hverken ansøgerens alder eller  

 de helbredsmæssige forhold burde forhindre, at ansøgeren, efter en  

 forudgående lægelig behandling, påtog sig beskæftigelse af ikke fysisk  

 belastende karakter.
 KLAGEN TIL ANKESTYRELSEN:
 Ansøgerens forbund, der klagede på ansøgerens vegne, anførte bl.a., at der  

 ikke p.t. var mulighed for behandling af ansøgerens lidelse.
 SUPPLERENDE OPLYSNINGER EFTER ANKEN:
Ankestyrelsen fik fra forbundet tilsendt en erklæring om en  

 arbejdspsykologisk undersøgelse.
I en følgeskrivelse anførte forbundet, at  

 forbundet fandt det relevant, at der blev foretaget en muskelbiopsi.
 ANKESTYRELSENS AFGØRELSE:
Ankestyrelsen fandt ikke, at ansøgeren opfyldte lovens betingelser for at  

 få tilkendt førtidspension.
Det var Ankestyrelsens opfattelse, at der ville  

 kunne iværksættes revalideringsforanstaltninger, der mere varigt kunne  

 forbedre ansøgerens erhvervsevne.
Ankestyrelsen fandt ikke anledning til at  

 få foretaget muskelbiopsi.
 Ankestyrelsen tiltrådte således revaliderings- og pensionsnævnets  

 afgørelse.
8. J.nr. 5104-88 REDEGØRELSE FOR SAGEN:
En selvstændig automekaniker søgte førtidspension som 52-årig i januar  

 1986. Han var indehaver af autoværksted med tilknyttet tankstation og  

 cafeteria.
Hustruen passede cafeteriet, og der var ansat en mekanikersvend,  

 der passede værkstedet og tankstationen i dagtimerne.
Ansøgeren havde været  

 sygemeldt siden august 1985. Han led af discusdegeneration i lænderyggen, og  

 der var påvist affladet lændesvaj og en beskeden rygskævhed.
Han klagede over  

 træthed, muskelsmerter og smerter i knæene.
 AFGØRELSEN, DER KLAGES OVER:
 Revaliderings- og pensionsnævnet gav afslag på ansøgningen om  

 førtidspension.
 KLAGEN TIL ANKESTYRELSEN:
 Ansøgeren anførte bl.a., at han havde været indlagt 6 gange på grund af  

 dårlig ryg og ben.
 SUPPLERENDE OPLYSNINGER EFTER ANKEN:
 Ifølge oplysning fra egen læge havde en foretagen muskelbiopsi vist, at  

 ansøgeren ikke havde fibrositissyndrom, men at diagnosen på det foreliggende  

 var tvivlsom.
 Ifølge oplysninger fra kommunen var overskuddet af virksomheden i 1987 på  

 251.328,- kr.
 ANKESTYRELSENS AFGØRELSE:
 Ankestyrelsen fandt ikke, at ansøgeren opfyldte betingelserne for at få  

 tilkendt førtidspension.
 Ankestyrelsen tiltrådte således revaliderings- og pensionsnævnets  

 afgørelse.
9. J.nr. 529-89 REDEGØRELSE FOR SAGEN:
En samlevende kvinde med 1 barn, der er født i november 1987, søgte  

 førtidspension som 40-årig i januar 1988. Forud for ansøgningen havde hun  

 været studerende ved universitetet.
Hun havde gennemført bifagsstudiet og  

 læste fra 1980 hovedfag med støtte efter bistandslovens § 42. Hun manglede  

 kun en eksamen og det endelige speciale, da hun ophørte med at læse i  

 december 1987. Siden ungdommen havde hun været generet af rygsmerter, og hun  

 havde hypermobile led.
Hun havde klager over smerter i nakke, ryg, lænd og  

 venstre ben samt følelsesløshed i hænderne.
En speciallæge i reumatologi  

 havde på grundlag af en klinisk undersøgelse samt muskelstyrkeundersøgelse og  

 muskelbiopsi stillet diagnosen fibromyalgi.
 AFGØRELSEN, DER KLAGES OVER:
 Revaliderings- og pensionsnævnet gav afslag på ansøgningen om  

 førtidspension og anbefalede, at ansøgeren sammen med kommunen fandt en  

 løsning i henhold til bistandslovens § 42, således, at hun ville kunne  

 afslutte den afbrudte universitetsuddannelse.
 KLAGEN TIL ANKESTYRELSEN:
 Ansøgeren anførte, at hun konstant havde smerter, og at det blot var  

 graden, der varierede.
 ANKESTYRELSENS AFGØRELSE:
Ankestyrelsen fandt, at ansøgeren ikke opfyldte lovens betingelser for at  

 få tilkendt førtidspension.
Ankestyrelsen lagde vægt på, at ansøgerens  

 erhvervsevne, efter oplysningerne om de helbredsmæssige forhold, ikke kunne  

 anses for varigt nedsat med mindst halvdelen på grund af fysisk eller psykisk  

 invaliditet.
 Ankestyrelsen tiltrådte derfor revaliderings- og pensionsnævnets  

 afgørelse.
