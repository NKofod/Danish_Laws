 Told- og Skattestyrelsen har på forespørgsel meddelt, at  

 landbrugsvirksomheder m.fl. har fuld fradragsret for momsen af  

 halmfyringsanlæg og andre alternative energianlæg, som installeres i  

 bestående driftsbygninger.
 Told- og Skattestyrelsen har besvaret en forespørgsel om fradragsret for  

 moms af halmfyringsanlæg og andre alternative energianlæg, som af  

 landbrugsvirksomheder m.fl. installeres i en bestående driftsbygning med  

 henblik på at forsyne såvel driftsbygninger som privatbolig med varme.
 Styrelsen meddelte, at fradragsretten for moms i forbindelse med  

 anskaffelse af fyringsanlæg skal opgøres efter bestemmelserne i momslovens §  

 39, således at købsmomsen af et halmfyr m.v., der placeres i en bestående  

 driftsbygning, er fuldt fradragsberettiget, jf. momslovens § 39, stk. 4.
 Styrelsen har herved lagt vægt på, at halmfyringsanlæg m.v. efter fast  

 skattemæssig praksis (vurderingsloven og afskrivningsloven) anses som  

 sædvanligt tilbehør til den faste ejendom.
Begrebet fast ejendom er ikke nærmere defineret i momsloven eller  

 tilknyttede retsforskrifter.
Ifølge Momsnævnets afgørelse 1301/90 må begrebet  

 fast ejendom derfor fortolkes eller fastlægges i overensstemmelse med dette  

 begreb i andre love, herunder især reglerne i skattelovgivningen  

 (vurderingsloven og afskrivningsloven).
 Halmfyringsanlæg m.v. må således også momsmæssigt anses som en del af den  

 faste ejendom, og fradragsretten skal derfor opgøres efter bestemmelserne i  

 momslovens § 39.
 For så vidt angår fyringsanlæg, som installeres i forbindelse med  

 opførelse af bygninger eller tilbygninger, behandles disse efter § 39, stk.  

 1, dvs ud fra et skøn over byggeomkostningerne for virksomhedens lokaler i  

 forhold til de samlede byggeomkostninger.
 Placeres fyringsanlægget i en driftsbygning, som udelukkende anvendes til  

 momspligtige formål, vil der således også i dette tilfælde være fuld  

 fradragsret.
 Tidskrift for skatter og afgifter.
