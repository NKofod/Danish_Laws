Bekendtgørelse om betaling for bistand til og varetagelse af sekretariatsfunktionen for Stormrådet I medfør af § 2, stk.4, i lov nr. 544 af 26. maj 2010 om ændring af lov om stormflod og stormfald, fastsættes:
Betaling for bistand og sekretariatsfunktion § 1. Betaling til Forsikring & Pension for bistand til Stormrådet og betaling til Forbrugerstyrelsen for varetagelse af sekretariatsfunktionen for Stormrådet afholdes af stormflods- og oversvømmelsespuljen og stormfaldspuljen.
Stk. 2. Bistand fra Forsikring & Pension (ved Fonden F&P formidling) til Stormrådet omfatter det nødvendige beredskab til behandling af eksisterende stormflodssager, beredskab og behandling af stormflodsskader i en overgangsperiode samt øvrige ydelser.
Omfanget af bistanden og betalingen herfor fastlægges nærmere i en aftale om rådgivning og konsulentbistand til Stormrådet og sekretariatet mellem Økonomi- og Erhvervsministeriet og Forsikring & Pension (ved Fonden F&P formidling).
Stk. 3. Betaling til Forbrugerstyrelsen for varetagelse af sekretariatsfunktionen for Stormrådet fastsættes i aftale mellem Økonomi- og Erhvervsministeriet og Forbrugerstyrelsen på baggrund af de forventede gennemsnitlige årlige udgifter til sekretariatets drift, herunder etablering og drift af database  websystem til understøttelse af tilsynet med forsikringsselskabernes sagsbehandling.
Ved større, pludselige ændringer i sekretariatets arbejdsbyrde optages der forhandlinger med Økonomi- og Erhvervsministeriet om betalingen.
Ikrafttræden § 2. Bekendtgørelsen træder i kraft den 1. juli 2010.
