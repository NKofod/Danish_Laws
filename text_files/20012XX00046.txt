Skriftlig fremsættelse (10. januar  

 2002) Miljøministeren Herved tillader jeg mig for Folketinget at  

 fremsætte:
Forslag til lov om ændring af lov om  

 miljøbeskyttelse (Certificering m.v. af mæglere og formidlere af  

 affaldshandler over grænserne) (Lovforslag nr.
L 44).
 Lovforslaget er en genfremsættelse af L 14, som blev  

 fremsat den 1. oktober og 1. behandlet den 10. oktober 2001. L 14 bortfaldt  

 herefter som følge af udskrivelse af folketingsvalget den 31. oktober  

 2001.
Formålet med lovforslaget er at styrke grundlaget  

 for regeloverholdelsen i forbindelse med grænseoverskridende handel med  

 affald.
Import og eksport af affald er kendetegnet ved et regelsæt der  

 stiller store krav til mæglere m.fl. af affald.
 Hertil kommer at lovforslaget opfylder en  

 forudsætning i transportforordningen om, at mæglere af affald  

 skal være registrerede eller godkendte af medlemsstaten.
 Uanset om en affaldsproducent vælger selv at  

 eksportere sit affald, eller, som det netop er tilfældet for en del  

 affaldshandler, vælger en mægler, er affaldsproducenten ansvarlig  

 for korrekt håndtering og behandling af affaldet.
Når affaldsproducenten indgår aftale med en  

 affaldsmægler, overtager mægleren de praktiske opgaver, der er  

 forbundet med eksporten.
Det vil sige, at mægleren skal sørge  

 for at affaldet er klassificeret rigtigt, at anmeldelse og underretning sker  

 til de rette myndigheder i afsendelses- og modtagerlandet og at affaldet  

 behandles rigtigt.
Mægleren sørger også for, at de  

 relevante danske og udenlandske myndigheder modtager dokumentation for  

 affaldets endelige behandling.
 I den bekendtgørelse lovforslaget skal skabe  

 hjemmel til at udstede, vil der blive fastsat en benyttelsespligt for de  

 affaldsproducenter, der ønsker at anvende mæglere ved import og  

 eksport af affald til kun at anvende mæglere, der er registreret hos  

 Miljøstyrelsen.
Endvidere vil der blive fastsat konkrete krav, som  

 mæglere m.v. skal overholde ved alle overførsler af affald.  

 Affaldsmæglere kan vælge mellem forskellige akkrediterede  

 miljøstyringssystemer, f.eks. certificering efter ISO 14001,  

 verificering efter EMAS-forordningen eller indgå aftale om akkrediteret  

 inspektion.
Virksomhedens størrelse er til dels afgørende, for  

 hvilken form for miljøstyring der vil være mest effektiv at  

 vælge.
 Baggrunden for at vælge certificering fremfor  

 traditionel myndighedsgodkendelse er, at certificering vurderes at være  

 mere velegnet til at indføre og løbende sikre de procedurer og  

 rutiner i de relevante virksomheder som kan styrke grundlaget for at reglerne  

 på området overholdes.
 Idet der i øvrigt henvises til lovforslaget med  

 bemærkninger, anbefaler jeg det til Folketingets velvillige  

 behandling.
