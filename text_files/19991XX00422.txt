Skriftlig fremsættelse (30. marts 2000) Erhvervsministeren (Pia Gjellerup):
 Herved tillader jeg mig for Folketinget at  

 fremsætte:
 Forslag til lov om ændring af konkurrenceloven.  

 (Fusionskontrol, Konkurrencerådets sammensætning,  

 decentralisering m.v.).
(Lovforslag nr.
L 242).
Som anført af statsministeren under  

 åbningsredegørelsen den 5. oktober 1999 ønsker  

 regeringen, at konkurrencen i Danmark er i top.
En effektiv konkurrence  

 mellem virksomheder kan sikre, at forbrugerne får billige varer og  

 tjenester.
En effektiv konkurrence kan presse virksomhederne til  at forske,  

 innovere og produktudvikle, så virksomhederne kan imødekomme de  

 ønsker, som forbrugerne har i morgen.
En effektiv konkurrence giver  

 ikke alene et billigere, men også et bedre og større udbud af  

 varer og tjenester.
 Derfor foreslås konkurrenceloven ændret  

 på en række punkter, som vil bringe den danske  

 konkurrencelovgivning på linie med resten af EU.
 De tre hovedelementer i lovforslaget er fusionskontrol,  

 decentralisering og en ændret sammensætning af  

 Konkurrencerådet.
Der er i dag en tendens til større fusioner i dansk  

 erhvervsliv; en udvikling, som vil fortsætte som en følge af den  

 stadigt stigende internationalisering og globalisering.
Danmark er det eneste  

 EU-land, der ikke har national fusionskontrol.
Indførelse af national  

 fusionskontrol har ikke til formål at hindre fusioner, men at sikre, at  

 fusioner ikke sker på en sådan måde, at de begrænser  

 den effektive konkurrence.
De fordele for de fusionerede virksomheder, der  

 eksempelvis ligger i en større styrke på eksportmarkederne,  

 må således ikke betales af de danske forbrugere eller af mindre  

 konkurrenter.
De meget store fusioner er omfattet af EU s fusionsregler.  

 Hvis en fusion ikke er omfattet af EU's fusionskontrol, kan Kommissionen  

 opfordres til at behandle fusionen.
At overgive en fusion til EU's behandling  

 vil ikke være i danske virksomheders interesse.
En dansk fusionskontrol  

 vil foregå hurtigere og smidigere end EU's fusionskontrol, fordi den  

 danske konkurrencemyndighed på forhånd har nøje kendskab  

 til forholdene på markedet.
Det andet hovedelement, der indføres med  

 lovforslaget, er en decentral anvendelse af  EF-traktatens konkurrenceregler.  

 Dette indebærer, at Konkurrencerådet udstyres med hjemmel til at  

 anvende EF-traktatens konkurrenceregler i sager, der mærkbart kan  

 påvirke samhandelen mellem medlemsstaterne.
Hermed vil samarbejdet med  

 Kommissionen umiddelbart blive styrket, og konkurrenceloven vil på  

 dette punkt blive bragt på niveau med lovgivningen i de fleste andre  

 EU-lande.
En decentralisering vil være i overensstemmelse med Danmarks  

 ønske om, at alle sager behandles så tæt på borgerne  

 som muligt.
Dette har den fordel for virksomhederne, at  

 konkurrencemyndigheden umiddelbart har kendskab til markedsforholdene,  

 ligesom kommunikationen med konkurrencemyndigheden lettes.
 En forudsætning for, at Kommissionen vil overlade  

 det til nationale konkurrencemyndigheder at behandle sager efter  

 EF-traktatens konkurrenceregler, er, at der i medlemsstaterne er  effektive  

 sanktioner for at overtræde forbudene mod konkurrencebegrænsende  

 aftaler hhv. misbrug af en dominerende stilling.
I dag kan en virksomhed ikke få en bøde,  

 når den første gang forsætligt eller groft uagtsomt  

 overtræder forbudet i konkurrenceloven mod misbrug af en dominerende  

 stilling.
Derimod kan en virksomhed få en bøde første  

 gang, den forsætligt eller groft uagtsomt overtræder forbudet mod  

 konkurrencebegrænsende aftaler.
Denne forskel i sanktionsmæssig henseende fjernes  

 ved også på dette punkt at tilpasse konkurrenceloven til  

 EU-konkurrencereglerne.
Hermed vil en virksomhed med en dominerende stilling,  

 som forsætligt eller groft uagtsomt misbruger denne stilling, kunne  

 blive pålagt en bøde, allerede første gang den misbruger  

 sin dominans.
For at sikre virksomhedernes retsstilling angiver lovforslaget  

 udtrykkeligt, hvilke elementer, der altid skal indgå i  

 undersøgelsen af, om en eller flere virksomheder har en dominerende  

 stilling.
Det sidste hovedelement i lovforslaget er en ændring  

 af Konkurrencerådets sammensætning og beslutningsprocedure.  

 Målet er her at sikre en effektiv og hurtig sagsbehandling uden, at  

 virksomhedernes retssikkerhed sættes på spil.
Rådet vil  

 herefter bestå af syv faste medlemmer og et ikke nærmere fastsat  

 antal medlemmer, der vil deltage på ad hoc basis.
Rådet vil  

 få karakter af et domstolslignende organ.
De faste medlemmer vil  

 få stemmeret, men ad hoc medlemmerne vil få mulighed for at  

 deltage i en sags behandling, hvis de på forhånd har meddelt, at  

 de ønsker at afgive et mundtligt indlæg.
 Udover disse tre hovedelementer indeholder lovforslaget en  

 række justeringer som følge af de indhøstede erfaringer  

 med den gældende konkurrencelov.
 Idet jeg i øvrigt henviser til de udførlige  

 bemærkninger til lovforslaget, skal jeg anbefale forslaget til  

 Folketingets velvillige behandling.
