 Udtalt, at man fandt det særdeles kritisabelt, at Socialcenter  

  Vesterbro ikke havde imødekommet en begæring om registerindsigt.
En person anmodede Socialcenter Vesterbro om aktindsigt og udbad sig  

 samtidig oplyst, hvad der var registreret om den pågældende på edb.
Klageren  

 fik ved en telefonisk henvendelse til socialcenteret en måned senere oplyst,  

 at skrivelsen var modtaget, men at man ikke plejede at meddele, hvad der var  

 registreret på edb.
 Socialcenteret oplyste i forbindelse med sagens behandling over for  

 Registertilsynet, at klagerens skrivelse af centeret udelukkende var blevet  

 opfattet som en anmodning om aktindsigt, og at man først efterfølgende var  

 blevet klar over, at klagerens skrivelse ligeledes indeholdt en begæring om  

 registerindsigt.
 Registertilsynet udtalte, at det bl.a. fremgår af Registertilsynets  

 vejledning om registerindsigt pkt. 4, at begæringer om registerindsigt skal  

 imødekommes snarest muligt og i almindelighed senest 1 måned efter  

 modtagelsen.
 Registertilsynet fandt det under henvisning hertil samt til lovens § 13,  

 stk. 1, særdeles kritisabelt, at Socialcenter Vesterbro ikke på baggrund af  

 klagerens skrivelse imødekom den fremsatte begæring om registerindsigt.
 Registertilsynet anmodede på denne baggrund socialcenteret om underretning  

 om, hvilke foranstaltninger, der var eller ville blive truffet til sikring  

 af, at fremtidige anmodninger om registerindsigt blev imødekommet, herunder  

 at anmodninger ekspederedes inden for 1 måned, medmindre særlige  

 omstændigheder tilsagde andet.
 Socialcenteret meddelte efterfølgende, at der var taget skridt til at  

 reglerne om registerindsigt ville blive overholdt ved fremtidige begæringer.
 (* 1) Registertilsynets Årsberetning 1992 side 52.
