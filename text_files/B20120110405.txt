Bekendtgørelse om tilsætning af næringsstoffer til fødevarer1) I medfør af § 8, § 9, § 37, § 49, stk. 1, og § 60, stk. 3, i lov om fødevarer, jf. lovbekendtgørelse nr. 820 af 1. juli 2011, fastsættes:
Kapitel 1 Område og definitioner § 1. Bekendtgørelsen gælder for tilsætning af vitaminer og mineraler til fødevarer, jf. dog stk. 2.
Stk. 2. Stk. 1 gælder ikke for 1) kosttilskud, 2) modermælkserstatninger, 3) tilskudsblandinger, 4) forarbejdet børnemad til spædbørn og småbørn, 5) fødevarer til særlige medicinske formål, og 6) slankekostprodukter.
 § 2. Bekendtgørelsen gælder ligeledes for krav til specifikationer for identitet og renhed af alle næringsstoffer, der er tilsat fødevarer, jf. dog stk. 2.
 Stk. 2. Stk. 1 gælder ikke stoffer, der er omfattet af bekendtgørelse om tilsætning af visse andre stoffer end vitaminer og mineraler til fødevarer.
 § 3. Ved næringsstoffer forstås i denne bekendtgørelse:
1) vitaminer og mineraler, og 2) andre stoffer end vitaminer eller mineraler, som har og/eller er tilsat med det formål at have en ernæringsmæssig eller fysiologisk virkning.
Kapitel 2 Tilsætning af vitaminer og mineraler til fødevarer Kilder til vitaminer og mineraler § 4. Kun de næringsstoffer, der er anført i bilaget til Europa-Parlamentets og Rådets forordning (EF) nr. 1925/2006 af 26. december 2006 om tilsætning af vitaminer og mineraler samt visse andre stoffer til fødevarer, må anvendes som kilder til vitaminer og mineraler, der tilsættes fødevarer.
Generelle tilladelser § 5. Tilsætninger kan anvendes på de i bilag 1 anførte betingelser.
 § 6. Tilsætning af vitaminer og/eller mineraler, der er omfattet af en generel tilladelse, til en specifik fødevare skal anmeldes til Fødevarestyrelsen.
 Stk. 2. Anmeldelsen i henhold til stk. 1 skal indeholde de i bilag 2 nævnte oplysninger.
 Stk. 3. Fødevarer, der er tilsat vitaminer og/eller mineraler, som er anmeldt i henhold til stk. 1, må markedsføres, når alle oplysninger, jf. stk. 2, og gebyr for anmeldelse i henhold til generel tilladelse, jf. bekendtgørelse om betaling for kontrol af fødevarer og levende dyr m.v., er indsendt til Fødevarestyrelsen.
Individuelle tilladelser § 7. Tilsætning af vitaminer og/eller mineraler, der ikke er omfattet af en generel tilladelse, jf. § 5, skal anmeldes til Fødevarestyrelsen i henhold til § 8.
 § 8. Vitaminer og/eller mineraler må tages i anvendelse 6 måneder efter, at tilsætningen til en specifik fødevare er anmeldt til Fødevarestyrelsen, jf. § 7.
Stk. 2. Anmeldelsen skal indeholde de i bilag 2 nævnte oplysninger.
Anmeldelsen vedrører tilsætning af de pågældende vitaminer og mineraler til den specifikke fødevare.
En anmeldelse anses først for indgivet, når alle oplysninger, der er relevante for sagen, og gebyr for anmeldelse i henhold til individuel tilladelse, jf. bekendtgørelse om betaling for kontrol af fødevarer og levende dyr m.v., er indsendt til Fødevarestyrelsen.
 Stk. 3. Hvis anmeldelsen indeholder data, der allerede er vurderet og godkendt i et andet EU-land, må tilsætningen dog tages i anvendelse 3 måneder efter, at anmeldelsen er indsendt til Fødevarestyrelsen, jf. dog stk. 4.
 Stk. 4. Fødevarestyrelsen kan forlænge den i stk. 3 nævnte periode til 6 måneder, hvis der er begrundet behov herfor.
 Stk. 5. Det er dog en forudsætning for anvendelsen af en tilsætning efter stk. 1-4, at Fødevarestyrelsen ikke forinden har nedlagt forbud mod tilsætningen.
 Stk. 6. Fødevarestyrelsen kan fastsætte vilkår for anvendelse af en anmeldt tilsætning, herunder at anvendelse kun tillades for en begrænset periode.
 Stk. 7. Anmeldte tilsætninger af vitaminer og/eller mineraler må kun anvendes i overensstemmelse med oplysningerne i anmeldelsen.
 Stk. 8. Uanset at Fødevarestyrelsen ikke i forbindelse med anmeldelsen har nedlagt forbud i henhold til stk. 5, kan Fødevarestyrelsen senere nedlægge forbud mod anvendelsen, hvis forholdene taler herfor, herunder på baggrund af ny viden om ernærings- og sundhedsmæssige forhold eller andre forhold i øvrigt.
Kapitel 3 Krav til specifikationer for identitet og renhed af tilsatte næringsstoffer § 9. Hvis der i EU-lovgivningen, herunder om fødevaretilsætningsstoffer, er fastsat renhedskriterier for anvendelse af relevante stoffer, gælder disse uanset formålet med tilsætningen.
 § 10. For stoffer, for hvilke der endnu ikke er fastsat renhedskriterier i EU-lovgivningen, gælder de renhedskriterier, der fremgår af bilag 3, jf. dog stk. 2-5.
 Stk. 2. Tilsætning af næringsstoffer, der er anført i bekendtgørelsens bilag 3, men som ikke opfylder renhedskriterierne i dette bilag, skal godkendes af Fødevarestyrelsen, jf. stk. 3-5.
Stk. 3. Ansøgning om godkendelse skal indeholde de i bilag 4 nævnte oplysninger.
Ansøgningen anses først for indgivet, når alle oplysninger og gebyr for godkendelse af et næringsstof, jf. bekendtgørelse om betaling for kontrol af fødevarer og levende dyr m.v., er indsendt til Fødevarestyrelsen.
 Stk. 4. Fødevarestyrelsen træffer afgørelse i henhold til stk. 2 senest 6 måneder efter modtagelsen af ansøgningen, dog senest efter 3 måneder, hvis de indsendte data allerede er godkendt i et andet EU-land, jf. dog stk. 5.
 Stk. 5. Hvis der er begrundet behov herfor, kan Fødevarestyrelsen forlænge den i stk. 4 nævnte periode til 6 måneder.
 § 11. Hvis der for et næringsstof ikke er fastsat renhedskriterier i EU-lovgivningen eller i bekendtgørelsens bilag 3, gælder de almindeligt accepterede renhedskriterier, som anbefales af internationale organer, indtil der er fastsat renhedskriterier i EU-lovgivningen eller i bilag 3.
Kapitel 4 Administration, straf og ikrafttræden § 12. Europa-Parlamentets og Rådets forordning (EF) nr. 764/2008 af 9. juli 2008 om procedurer for anvendelsen af visse nationale tekniske forskrifter på produkter, der markedsføres lovligt i en anden medlemsstat, og om ophævelse af beslutning nr. 3052/95/EF, finder anvendelse ved administration af bekendtgørelsen.
 § 13. Overtrædelse af § 5, § 6, stk. 1, § 7, § 8, stk. 1, stk. 5, stk. 7 eller stk. 8, § 9, § 10, stk. 1 eller 2, eller § 11, eller af vilkår fastsat i medfør af § 8, stk. 6, straffes med bøde.
Stk. 2. Straffen kan stige til fængsel i indtil 2 år, hvis overtrædelsen er begået med forsæt eller grov uagtsomhed, og der ved overtrædelsen er 1) forvoldt skade på sundheden eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 14. Bekendtgørelsen træder i kraft den 1. december 2012.
Fødevarestyrelsen, den 26. november 2012 P.D.V.Hanne Larsen / Anette Flensborg Bilag 1 Generelle tilladelser til tilsætning af vitaminer og/eller mineraler til fødevarer I de generelle tilladelse angives de mængder af det enkelte vitamin og/eller mineral, der er tilladt i den pågældende fødevarekategori.
Mængderne angives som summen af fødevarens naturlige indhold og den tilsatte mængde af det pågældende vitamin og/eller mineral, hvilket svarer til den mængde, der angives i næringsdeklarationen.
Bilag 2 Oplysninger, der skal indsendes til Fødevarestyrelsen ved anmeldelse af tilsætning af næringsstof Anmeldelser i henhold til § 6 eller § 8 skal indeholde følgende oplysninger:
 1) Anmelders navn (EU-producent, EU-importør, den, der er ansvarlig for første markedsføring af produktet i Danmark, eller en repræsentant, der anmelder på vegne af førnævnte), adresse, telefonnummer og e-mail adresse.
 2) Produktets navn.
 3) Navnet på de vitaminer og/eller mineraler, der anmeldes.
 4) Tilsat mængde.
 5) Den samlede mængde (eventuelt naturligt indhold og tilsat) i produktet af de vitaminer og/eller mineraler, der anmeldes.
 6) Fødevarens sammensætning i form af en ingrediensliste.
 7) Produktets indhold af energi i kJ eller kcal.
8) Hvis anmelder er bekendt hermed: EU-medlemsstat, hvor det samme produkt (samme navn og indhold) allerede er lovligt markedsført, jf.
Europa-Parlamentets og Rådets forordning (EF) nr. 764/2008 af 9. juli 2008 om procedurer for anvendelsen af visse nationale tekniske forskrifter på produkter, der markedsføres lovligt i en anden medlemsstat, og om ophævelse af beslutning 3052/95/EF.
Bilag 3 Krav til specifikationer for identitet og renhed 1) Nyere versioner af specifikationen kan også anvendes.
2) Analysemetoden skal anvendes som referencemetode ved kontrol af specifikationskravene.
Nyere versioner af analysemetoden kan også anvendes.
 Anvendte forkortelser:
Bilag 4 Oplysninger, der skal indsendes til Fødevarestyrelsen ved ansøgning om godkendelse af næringsstof Ansøgning om godkendelse i henhold til § 10, stk. 2-5, skal indeholde følgende oplysninger:
 1) Anmelders navn (EU-producent, EU-importør, den, der er ansvarlig for første markedsføring af produktet i Danmark, eller en repræsentant, der anmelder på vegne af førnævnte), adresse, telefonnummer og e-mail adresse.
 2) Navnet på det stof, som ansøgningen vedrører.
 3) Stoffets kemiske navn, strukturformel og molekylmasse.
 4) Specifikation og analysemetode for stoffet.
 1) Bekendtgørelsen supplerer Europa-Parlamentets og Rådets forordning (EF) Nr. 1925/2006 af 20. december 2006 om tilsætning af vitaminer og mineraler samt visse andre stoffer til fødevarer, EU-Tidende 2006, L 404, side 26, Europa-Parlamentets og Rådets direktiv 2002/46/EF af 10. juni 2002 om indbyrdes tilnærmelse af medlemsstaternes lovgivninger om kosttilskud, EF-Tidende 2002, L 183, side 51, og Europa-Parlamentets og Rådets direktiv 2009/39/EF af 6. maj 2009 om fødevarer bestemt til særlig ernæring, EU-Tidende 2009, L 124, side 21.
