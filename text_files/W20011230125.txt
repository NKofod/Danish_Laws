Kendelse fra Pressenævnet i sag nr.  

 48/2001 Landmark Education har v/adv.  M.  Riise-Knudsen klaget  

 til Pressenævnet over en artikel bragt i Kristeligt Dagblad den 28.  

 februar 2001, idet man mener, at god presseskik er tilsidesat.
Af artiklen af 28. februar 2001 med overskriften  

"Rapport fra tre dages forførelse" fremgår,  

 at "Kursusvirksomheden Landmark sælger gennembrud.  

 Prisen er 3150 kroner og total ansvarlighed.
Kursusvirksomheden Landmark tager imod os fredag morgen  

 på Nordre Fasanvej i København.
Vi er cirka 105 mennesker, som  

 sidder med korslagte arme og et skeptisk ansigtsudtryk.
Stemningen i lokalet  

 er afventende.
Ingen ved, hvad vi skal igennem de næste tre dage fra  

 klokken ni om morgenen til midnat.
Alt, hvad vi har hørt, er, at  

 Landmarks begynderkursus, Forum, ikke kan forklares, men skal erfares.
Og vi  

 er blevet inviteret af venner eller familie, som selv har opnået  

 gennembrud på Forum.
 Kristeligt Dagblad har meldt sig til kurset under falsk  

 identitet for at beskrive det, som flere eksperter kalder en ny  

 forførende blanding af psykologi, religion og forretning.
 Inden har vi alle skrevet under på, at vi ikke er  

 blevet presset til at tage kurset, og at vi ikke vil holde Landmark ansvarlig  

 for vores fysiske, mentale eller følelsesmæssige tilstand under  

 kurset.
 Kurset bliver kritiseret for at være dybt  

 autoritært og manipulerende, samt at deltagerne netop ofte lider  

 psykisk overlast.
- Deltagernes forsvar bliver brudt ned, de er udsat for en  

 hypnotisk talestrøm, som efterlader dem i en let trance.
Kurset  

 indeholder en række traumefremkaldende øvelser.
Det ved  

 deltagerne ikke, og de kan ikke tage det ansvar, siger antikultorganisationen  

 American Family Foundations medarbejder  Carol  Giambalvo, der selv har  

 været på Landmark Forum.
Kritikken er hun ikke alene om.
Landmarks stærke leder - Kursets leder er altid meget autoritær.
Hun  

 definerer sandheden fra situation til situation, og når deltagernes  

 personlige forsvar er brudt ned, bliver de dybt afhængige af hende,  

 siger  Robert  Kronberg fra Dialogcentret, som beskæftiger sig med nye  

 religiøse bevægelser ud fra et kirkeligt ståsted.
Dialogcentret får for tiden de fleste henvendelser  

 fra urolige pårørende til Landmark-kursister, som er bange for,  

 at deres nærmeste er kommet ind i en sekt.
I den sidste uges tid har 12  

 pårørende og tidligere kursister ringet for at få  

 hjælp.
 Landmark taler til det religiøse behov hos moderne  

 mennesker, som ønsker fremgang og kontrol, vurderer  Robert  

  Kronberg.
Vores leder viser sig at hedde  Ria  Bauhofer.
Hun er fra  

 Holland og taler så flydende engelsk, at ordene aldrig snubler over  

 hinanden.
Ikke en eneste gang må hun ty til et "øh", og hun  

 leder aldrig efter næste sætning.
Hun er iført brunt  

 jakkesæt, har rødt, glat hår og skarpe øjne bag  

 brune briller.
På dette kursus taler vi ikke med sidemanden,  

 fremgår det af  Rias instruktion.
Vi taler til hende eller gruppen, og  

 det foregår i mikrofonen, efter at vi har rakt hånden op og  

 fået  Rias tilladelse.
 Men vi taler heller ikke med os selv, lærer vi.
- Det her rum er fyldt med snak.
Man kan ikke høre  

 den med ørerne, men I snakker alle sammen.
I er dybt involveret i  

 jeres indre konversationer om, hvorvidt det, jeg siger, er rigtigt eller  

 forkert.
I Landmark kalder vi det jeres "allerede-altid lytten",  

 siger  Ria.
Vores indre dialog skal stoppes.
Kun sådan kan vi  

 være nærværende, fremgår det.
Og hver gang, vi griber  

 os selv i at fortsætte vores indre vurderinger, skal vi slippe dem.
Ria siger, at vi skal forvente gennembrud på de  

 områder i vores liv, som i Landmark-sproget er dem "vi ikke  

 vidste, at vi ikke vidste" noget om.
Det vil give os følelsen af  

 kraft og frihed.
Vi kan også forvente at få dybt personlige  

 ting at vide om hinanden.
De er fortrolige, påpeger  Ria.
Og i denne  

 artikel er detaljer da også ændret for at beskytte  

 deltagerne.
Vi rækker derfor hånden op og forpligter os  

 på at overholde fortroligheden og Forums regler samt være villige  

 til at blive vejledt af  Ria.
En enkelt nægter, og han får besked  

 på at tage sin taske og forlade lokalet.
Han får hele  

 kursusprisen på 3150 kroner tilbage.
 Lokalet har ingen udsmykning, men på podiets tavler  

 kan vi læse, at vores store behov for at have ret og  

 retfærdiggøre os selv koster kærlighed, helbred og  

 tilfredsstillelse.
Ydmygende vejledning Ria underholder med historier fra sit første  

 Forum.
Hun gjorde alt det, vi ikke må.
Hun var ikke villig til at blive  

 vejledt.
 Hun delte ikke sine tanker ved mikrofonen, og stik mod  

 alle reglerne drak hun en stor øl i spisepausen.
 Hun ryster på hovedet af, hvor forfærdelig hun  

 var før.
 Thommy går til mikrofonen og fortæller, at  

 kvinder altid afviser ham.
 - Jeg tør ikke længere at tale med kvinder,  

 siger han.
 - Hold dig til sandheden, siger  Ria.
 - Har en kvinde nogensinde sagt til dig " Thommy, jeg  

 afviser dig"? spørger  Ria.
 Thommy tøver.
 - Hold dig til sandheden, gentager  Ria, og  Thommy  

 indrømmer, at det er aldrig sket.
 - Har du inviteret en kvinde ud for nylig? spørger  

  Ria.
 Thommy vrider sig ved mikrofonen.
 - Det er vist lidt tid siden, får han sagt.
 Nu vil  Ria have tingene opklaret.  Ria kender livets  

 spilleregler, og hvis  Thommy vil vinde det spil, skal han svare.
Hun fortæller en af de mange historier fra sit eget  

 liv, vi kommer til at høre.
Hun ringede til en mand, hun havde set  

 på afstand og sagde, at hun gerne ville dele livet med ham.
Han  

 fløj med det samme fra Frankrig for at møde hende.
Siden har de  

 levet lykkeligt sammen.
 Thommy skal lave en liste over de kvinder, han kender, og  

 invitere dem ud efter tur, siger  Ria.
 Efter nogle timer skal vi række hånden op og  

 tilkendegive, at vi forstår, at vores fysiske, mentale og  

 følelsesmæssige tilstand er vores ansvar.
En enkelt vælger i stedet at forlade kurset.
Han  

 får sine penge minus 500 kroner tilbage.
Vi andre vil ikke få  

 flere chancer.
Nu er rutcheturen i gang.
Vi vil opleve de store højder  

 og dramatiske nedture, men vi må ikke stå af undervejs.
Kræft er patientens ansvar Helle går til mikrofonen.
Hun indrømmer, at  

 hun har brugt sygdom til at slippe for at deltage ansvarligt i livet.
I  

 begyndelsen var det bare forkølelser og den slags.
- Så blev det depression, og nu har jeg kræft.  

 Det hele er, fordi jeg ikke vil tage ansvar.
Jeg er også på  

 socialhjælp, indrømmer  Helle.
Ria understreger, hvor stygt det er at blive lullet ind i  

 socialhjælpens og sygdommens uansvarlighed.
Depressioner fandtes slet  

 ikke tidligere, hvor man måtte arbejde for at overleve, fortæller  

 hun og ønsker  Helle tillykke med hendes kæmpegennembrud.
Alle  

 klapper.
Bagefter skal vi snakke med sidemanden om, hvor vi selv  

 mangler at tage ansvar.
To minutters taletid til hver.
Nogle sniger sig til at udveksle meninger om  Ria og om  

 reglerne.
Nogle overvejer, om det er en sekt, de er havnet i.
Men langt de  

 fleste kaster sig ud i den påbudte selvransagelse og rækker  

 hånden op, da  Ria vil udvælge dem, som skal dele deres  

 opdagelser fra mikrofonen.
Før midnat fjerner  Ria en af deltagernes  

 hovedpine.
Deltageren kommer med alle mulige grunde til hovedpinen, men da  

 hun endelig slipper forklaringerne og bare konstaterer, at hovedpinen er  

 dér, er den forsvundet, og tilliden til  Ria vokser.
Dagen igennem har vi skullet diskutere bestemte emner i  

 programmets pauser, og inden vi mødes næste morgen, skal vi  

 også finde ud af, hvornår vi skjuler vores følelser bag en  

 facade - en såkaldt "racket". Vi skal skrive et brev til en,  

 som vi har haft en racket på og undskylde, at vi på den  

 måde har været uansvarlige, og vi skal fortælle vedkommende  

 om de nye muligheder, vi har skabt for os selv gennem Landmark Forum på  

 en måde, så modtageren bliver rørt, bevæget og  

 inspireret.
Og vi skal ringe til mindst en og sige det samme.
 Det hedder at "indrullere" og er en  

 forudsætning for gennembrud.
Lørdag er  Ria klar præcis klokken ni.
I dag  

 vil hun ikke acceptere, at vi taler om noget uden for dagsorden.
Vi skal hele  

 tiden bevæge os "fremad i handling". Det vil sige, at vores  

 personlige beretninger ikke må stå i vejen for gruppens proces,  

 kundgør hun.
Vi deler vores "rackets" og breve med  

 sidemanden.  Ria opfordrer os til at tage ansvar for vores gennembrud og  

 gå til mikrofonen.
Mange stiller op i køen for at fortælle  

 om forældres og eks-kæresters reaktion, da de blev ringet op i  

 nat og fik at vide, at Landmark Forum-deltageren ville tage ansvar for  

 fortiden.
Nattens opgør Kim havde ringet, men ikke fortalt om kurset af angst  

 for, at det skulle lyde som en sekt, fortæller han.
 Ria ler inderligt, og  Kim indser, at han er gået  

 glip af et totalt gennembrud.
 - Hvad vil du nu gøre? spørger  Ria.
 - Ringe igen og fortælle om Landmark Forum, svarer  

  Kim.
 - Hvornår.
 - I næste frikvarter, siger  Kim, og  Ria  

 nikker.
 Andre har brugt natten på at indrømme  

 utroskab til kæresten, opsporet eks-kærester i udlandet eller  

 indset, at en voldelig far ikke kan beskyldes for at ødelægge  

 deltagerens liv i dag.
 I frikvartererne ringer deltagerne fra Landmarks telefoner  

 og egne mobiltelefoner for at være autentiske, tage ansvar og for at  

 "afslutte" med deres forældre.
 At afslutte er en bonusmulighed, vi har fået, for at  

 gøre endeligt op med vores forældre og få et stensikkert  

 gennembrud.
 Mette har ringet til sin stedfar, som nægtede at  

 have kontakt med hende for mange år siden, og det vil han stadig ikke,  

 fortæller hun snøftende.
 - Det ville bare være lettere, hvis, begynder  

  Mette.
- Vrøvl.
Du har talt om det i to dage nu.
Du kan  

 lige så godt lave lidt sjov.
Ring igen og sig, at du stadig elsker ham,  

 afbryder  Ria, men  Mette bliver ved med at græde.
- Sikke en sæbeopera.
Du opfører dig som  

 dramadronningen i Landmarks historie, og du får os alle med på  

 din ufattelige vigtige historie, vrænger  Ria.
Alle er bange for alle Så bliver vi introduceret til en øvelse, hvor  

  Ria vil lede vores tanker, mens vi har lukkede øjne.
Vore sidemænd er farlige, skal vi forestille os.
Og  

 det er ikke bare sidemændene, men alle de andre i rummet, vi er bange  

 for.
Nogle deltagere begynder at græde.
Nogle gisper.
 - Og tænk på alle de mennesker, som findes i  

 Danmark  i Europa  i verden, siger  Ria.
Gråden bliver hos nogle til hjælpeløs  

 hulken.
Flere ryster.
En ung mands arme fægter i luften, og overkroppen  

 svajer frem og tilbage, mens han tilsyneladende hyperventilerer.
Pludselig bliver gråden til latter hos nogle  

 deltagere.
Inderlige latterbrøl blander sig med de sidste  

 snøft, og  Ria fortæller dem, som ikke griner, hvad der er at  

 grine af.
- De andre er jo også bange for dig.
Dine venner er  

 bange for dig.
Dine forældre er bange.
Mange kan ikke holde op med at grine.
Selv de, der ikke  

 selv kan se det sjove, begynder at le af dem, der griner.
 Følelsen af at være sammen er intens i  

 rummet.
Livet har ingen mening Søndag morgen klokken ni sidder vi klar på de  

 hårde stole.
Flere af deltagernes øjne lyser af ny klarhed.  

 Ivrige samtaler om nattens telefonopkald og gennembrud fylder  

 stolerækkerne.
Flere har allerede inviteret deres kære til den  

 særlige aften - på tirsdag, hvor vi kan invitere gæster,  

 som så skal høre mere om kurset.
Og hvor vi selv kan melde os  

 til Landmarks Avancerede Kursus.
 Ria siger smilende godmorgen iført et turkis  

 skjorte-bukse-sæt med matchende briller og ørenringe.
 Vi skal række hånden op, hvis vi har taget  

 imod lørdagens bonusmulighed for at droppe fornuften og har inviteret  

 tre mennesker til tirsdag aften.
 - I har fået et gennembrud i at være  

 ufornuftige, roser  Ria.
I dag skal vi lære, hvad meningen med livet er, men  

 først skal vi fortælle om det eller de helt autentiske  

 øjeblikke, vi har oplevet.  Ria advarer os om, at det ikke kan dreje  

 sig om mange minutter.
Hun kender en mand på over 70 år, som kom  

 frem til at han havde været autentisk i syv minutter og 45  

 sekunder.
 Med sidemanden deler vi de dyrebare øjeblikke helt  

 uden rackets, og som ikke var styret af ubehagelige barndomsoplevelser, der  

 siden har bestemt vores reaktioner - såkaldte "vindende  

 formler".
 Landmark Forum giver os redskaberne til at leve autentisk  

 hele tiden, så vi ikke dør med syv minutter og 45 sekunders  

 ægte liv bag os.
- Livet er fundamentalt baseret på dine rackets og  

 vindende formler.
Og det er alt, der er.
Landmark er et spejl.
Og nu har du  

 set dig selv i fælden.
Du sidder fast, siger  Ria.
 Hendes budskab er enkelt: Der er ingen mening.
 Ria gentager det mange gange.
- Det er, hvad I har betalt 3150 kroner for.
Livet har  

 ingen mening.
Det er fuldstændig tomt og meningsløst.
Og det kan  

 du ikke lide.
Hvad så? Tror du, der er nogen, som lytter til dine  

 indvending? provokerer hun.
 Hun ler af vores forsøg på at tilføje  

 livet mening.
Vi er kun menings-maskiner, siger hun.
Enten går vi  

 rundt og bekræfter os selv i, at vores liv er skam godt.
Eller vi  

 gør livet til et stort smertefuldt drama.
 - Bare ærgerligt, at I ikke kan tjene penge på  

 jeres sæbeopera, siger hun ironisk.
- Jeg kunne have sagt det her allerede i fredags, men da  

 kunne I ikke høre det.
Nu har I lært at lytte.
Livet er  

 stimulus, mekanismer og respons, råber  Ria.
Ud af tomheden kan vi selv skabe mening.
Lige den vi har  

 lyst til.
Vi er fri, lyder budskabet.
Nogle deltagere begynder at le.
De er  

 lettede over, at der endelig ikke er nogen mening, fortæller de ved  

 mikrofonen.
 Men  Ida er ikke enig.
 - Og hvad så? spørger  Ria.
 - Jeg tror, der er noget, som er større, siger  

  Ida.
 - Virkelig, siger  Ria.
 - Jeg synes, at det ville være rart, hvis nogen  

 ville sige det højt, siger  Ida med svag stemme.
 - Og hvad så? Du har allerede været imod hele  

 weekenden.
 - Nej, jeg har ej, siger  Ida.
 Folk i salen ler.
-  Ida, det er så dårligt.
Ellers andet?  

 afslutter  Ria.
 - Nej, hvisker  Ida og sætter sig under  

 klapsalven.
 Nede på stolen begynder hun at græde.
 Ria opfordrer andre, som ikke vil forstå, til at  

 melde sig ved mikrofonen.
- Uanset hvad I oplever.
Det hele er fint, siger hun  

 venligt.
Søndag aften slutter med, at vi får  

 gæster.
Vi har inviteret dem, som introducerede os til Landmark.
Der er kø ved mikrofonen, hvor deltagerne takker  

 dem.
Og de kvitterer ved mikrofonen.
- Jeg er så glad for, at vi nu kan tale rigtigt  

 sammen.
Vi skal have så mange dybe samtaler i fremtiden, siger  

  Bettina, der har haft en veninde med på kurset.
Christian fortæller grædende, hvor meget han  

 elsker os alle sammen.
Han har aldrig før haft så ægte  

 samtaler som på Forum.
Han har aldrig grædt åbenlyst  

 før.
Han føler sig fri.
Tirsdag aften mødte mellem 400 og 500 mennesker op  

 i Moltkes Palæ i København, hvor alle nye blev kraftigt  

 tilskyndet til at melde sig til næste Landmark Forum i København  

 i april.
Og hvor vi andre blev stærkt opfordret til at melde os til  

 avancerede kursus." Øverst i højre hjørne på siden  

 er en notits med overskriften "Landmark" hvor det er  

 anført, at "Ifølge Landmark opererer organisationen i 59  

 lande, og hvert år deltager flere end 100.000 i kurser verden over.
I  

 Danmark har Landmark siden 1998 holdt 60 kurser med i alt 6000 deltagere.
De  

 fleste deltagere er 24-44 år. og veluddannede. 40 procent af deltagerne  

 er ansat i liberalt eller teknisk erhverv, mens resten fordeler sig på  

 job i administration, salg og ledelse.
Landmark tjener 48 millioner dollars  

 (380 millioner kroner) årligt - hovedsageligt på de fire kurser,  

 som tilsammen udgør Landmarks hovedprogram: The Landmark Forum, The  

 Landmark Forum in Action Seminar, The Landmark Advanced Course og The  

 Landmark Self-Expression and Leadership Program.
Derudover tilbyder  

 organisationen omkring 25 tillægskurser, workshops og seminarer.
Kilde: Landmark.." Midt på siden er en notits med overskriften  

"Bevægelsen" hvoraf fremgår, at "I 1960'erne så verden for første gang  

 den blanding af psykoterapi, spiritualitet og forretning, som Landmark  

 repræsenterer. "Large group awareness trainings"  

 (nærværstræning for større grupper) blev  

 fænomenet kaldt - eller blot LGAT.
Landmark, som tidligere hed Est, er  

 en af de mest succesfulde og kendte af disse grupper.
LGAT lægger altid  

 vægt på fantastiske ord som gennembrud, transformation,  

 muligheder og tilfredsstillelse og er kurser med mindst hundrede deltagere,  

 ledet af en autoritær træner.
Ofte er det fysiske miljø  

 kontrolleret helt ned til begrænsninger af den tid, hvor deltagerne kan  

 komme på toilettet.
Deltagernes personlige forsvar nedbrydes, hvorefter  

 programmet tilbyder redskaber til at tage ansvar og bygge livet op igen.  

 Flere observatører har associeret LGAT med new-age-bevægelsen,  

 og derfor kaldes programmet nogle gange "New age transformational  

 training programs" (New Ages  

 transformations-trænings-programmer).
Kilde: Ph.d.  Michael  D.  Langone/American Family  

 Foundation." Klageren har anført, at artiklen er i strid med god  

 presseskik.
Klager har i den forbindelse særligt peget på, at  

 forfatteren til den indklagede artikel anvendte en falsk identitet i  

 forbindelse med sin tilmelding og deltagelse i Landmark-kurset og underskrev  

 en fortrolighedserklæring for derefter at offentliggøre  

 oplysninger, der, trods brug af fiktive navne på deltagerne på  

 kurset, afslører deltagernes identitet over for venner, bekendte og  

 arbejdsgivere.
Klageren har videre anført, at andre journalister,  

 forfattere og mediefolk har tilmeldt sig Landmark Forum-kurser under eget  

 navn, hvorfor det har været unødvendigt for artiklens forfatter  

 at optræde under falsk identitet.
Det er i den forbindelse underordnet,  

 om det er et påtaget navn eller et pigenavn, der anvendtes, idet  

 hensigten under alle omstændigheder har været at vildlede  

 kursusarrangøren.
Klageren har i samme forbindelse gjort gældende, at  

 han ikke kan tiltræde bladets synspunkt om, at autenciteten ville  

 være svækket, såfremt artiklens forfatter havde  

 optrådt under eget navn.
Hvad angår forfatterens research  

 gør det samme sig gældende, idet hun blot kunne have rekvireret  

 informationsmateriale om Landmark ved henvendelse til organisationen eller  

 dens advokat.
Faktum er, at "confidentiality agreement" er  

 underskrevet under den falske identitet for at vildlede Landmark.
Klageren har anført, at det må medgives, at  

 organisationens virksomhed kan opfattes som kontroversiel, men at det for  

 klager er af  afgørende betydning, at kursusdeltagere kan træde  

 frem og delagtiggøre de øvrige deltagere i personlige og ofte  

 personligt følsomme oplevelser uden, at offentligheden får  

 kendskab til personernes identitet og eventuelle personlige problemer.
Efter  

 klagers opfattelse beskrev artiklen i detaljer enkelte kursusdeltageres  

 baggrund og oplevelser, hvad der efterfølgende har fået venner  

 og bekendte til de pågældende til at bemærke, at de kunne  

 genkende dem.
Kursusdeltagerne har efterfølgende ifølge klager  

 oplyst, at de ønsker at forblive anonyme.
Sagens kerne er derfor efter  

 klagers opfattelse, at der er sket en krænkelse af den underskrevne  

 "confidentiality agreement" ved den detaljerede beskrivelse af  

 enkelte deltageres oplevelser og baggrund.
 Klageren har yderligere gjort gældende, at der i en  

 del af den danske presse er skabt en myte om utilgængelighed hos  

 Landmark-organisationen, men at opretholdelsen af denne myte ikke bør  

 være pressens argument for at foretage handlinger, der  

 tilsidesætter de gængse presseetiske regler.
 I den forbindelse har klager som et kuriosum  

 anført, at da klagers advokat i februar/marts måned 2001  

 ønskede at indgå i en dialog med artiklens forfatter, fik han  

 meddelt, at han ikke kunne få et udkast af artiklen til gennemsyn, og  

 at artiklens forfatter af bladets chefredaktør havde fået  

 pålæg om ikke at tale med advokaten.
 Afslutningsvis har klageren anført, at Landmark  

 ikke forhindrer journalisters adgang til kurserne - det, der opponeres imod  

 er, at der dels filmes på stedet, dels at enkeltpersoners privatliv  

 ikke respekteres i medfør af "confidentilality agreement".
Bladet har anført, at man ikke finder at have  

 handlet i strid med god presseskik.
Journalistens dækning af klagerens  

 virksomhed har været berettiget, herunder beslutningen om at sikre en  

 autentisk reportage fra klagers kursusvirksomhed ved selv at deltage i et  

 konkret kursus uden at opgive sit fulde navn fremfor at basere sig på  

 andenhåndsberetninger fra andre kursister.
Bladet har i forlængelse heraf anført, at  

 artiklens forfatter valgte at deltage i kurset under sit pigenavn for at  

 kunne researche vedrørende Landmark-organisationen uden at blive  

 genkendt som journalist.
Hun havde fra kilder kendskab til, at organisationen  

 afviser journalister fra kurserne.
Dette er ifølge bladet  

 efterfølgende bekræftet, idet en journalist fra Berlingske  

 Tidende angiveligt skulle være blevet afvist fra et Landmark-kursus,  

 ligesom bladet har kendskab til en journaliststuderende, som deltog i samme  

 kursus som journalisten.
Den studerende har til bladet oplyst, at hun forud  

 for kurset blev ringet op af Landmark og spurgt om, hvorvidt hun planlagde at  

 bruge kurset i journalistisk sammenhæng.
Hertil kommer, at det er en  

 sædvanlig og dagligdags foreteelse, at journalistisk research  

 foregår uden, at journalisten "skilter med" sin identitet, da  

 dette nødvendigvis vil øve indflydelse på autenciteten af  

 observationerne.
Bladet har yderligere anført, at den konkrete  

 research vedrørende klager angår et væsentligt  

 samfundsmæssigt emne, som ligger inden for kerneområdet for  

 bladet, der intensivt dækker New Age-bevægelser, kvasireligion og  

 personlighedsudvikling.
Landmark-organisationen er ifølge egne  

 oplysninger aktiv i 59 lande med mere end 100.000 kursister årligt og  

 med en omsætning  i 1997, der oversteg 350 mio. kr.
Landmark har  

 fået stor udbredelse i Danmark i de seneste år og har siden 1998  

 afholdt 60 kurser med 6000 deltagere.
Kurserne har været genstand for  

 kritisk presseomtale siden 1998, bl.a. med markant kritik fra sagkyndige i  

 dialogcentret og fra formanden for Dansk Psykologforening.
Bladet har vedlagt  

 en række artikler fra andre tidsskrifter og dagblade, hvori  

 Landmark-organisationen omtales i kritiske vendinger.
 Bladet har i forlængelse heraf anført, at  

 klagers virksomhed utvivlsomt er kontroversiel, og at det i artiklen  

 behandlede emnes relevans begrundede, at journalisten foretog en research,  

 der indebar, at hun måtte optræde diskret og i den forbindelse  

 tiltræde klagers "confidentiality agreement".
Bladet har videre gjort gældende, at der ikke i  

 artiklen videregives personlige eller private oplysninger og henviser til, at  

 det i artiklen bemærkes, at detaljer er ændret for at beskytte  

 deltagerne.
Formålet med artiklen var at beskrive kursusoplevelsen, men  

 derimod på ingen måde at eksponere kursusdeltagerne.
Bladet har  

 villet foretage en journalistisk dækning af en erhvervsvirksomhed, der  

 ifølge sagkyndige indebærer en risiko for en meget alvorlig  

 negativ psykisk påvirkning af deltagerne i de kontroversielle kurser,  

 som skal opleve "break-throughs", bl.a. ved i en større  

 kreds at omtale incest og andre traumatiserende oplevelser.
Bladet er der  

 derfor af den opfattelse, at journalistens deltagelse på det  

 pågældende kursus er udtryk for relevant journalistisk research  

 vedrørende et væsentligt og aktuelt emne.
Researchen er  

 gennemført på en saglig og faglig forsvarlig måde og for  

 at sikre "reliable and precise" information til bladets  

 læsere, jf.
Den europæiske Menneskerettighedskoventions art.  

 10.
Bladet har anført, at klager over for  

 Pressenævnet har anerkendt, at organisationens virksomhed kan opfattes  

 som kontroversiel, og dette må indgå i nævnets vurdering.  

 Vedrørende de i artiklen omtalte personer har bladet oplyst, at den  

 kvinde hvis kræftsygdom omtales, har godkendt omtalen.
For de  

 øvrige personer i artiklen er omtalen formuleret i relation til ofte  

 forekommende, generelle og almene problemstillinger for kursister hos  

 Landmark Education, og det kan derfor ikke udelukkes, at kursister mener at  

 kunne genkende deres personlige historie ud fra artiklen grundet den  

 anonymiserede og generelt holdt beskrivelse.
Bladet har i den forbindelse bemærket, at klager  

 ikke er fremkommet med eksempler på kursister, der med rette eller  

 urette har kunnet genkendes, hvorfor det fortsat bestrides, at  

 "confidentiality agreement" er overtrådt.
Det er i  

 øvrigt bladets opfattelse, at en eventuel overtrædelse af en  

 fortrolighedserklærings ordlyd ikke nødvendigvis indebærer  

 en overtrædelse af god presseskik, idet mediernes rolle er at  

 videregive og formidle vurderinger og informationer om et væsentligt  

 samfundsanliggende.
Artiklen beskriver den hollandske kursusleder i kritiske  

 vendinger, men krænker netop ikke de enkelte deltagere.
 I sagens behandling har følgende  

 nævnsmedlemmer deltaget:
 Jørgen Nørgaard, Aage Lundgaard, Kaare R.  

 Skou og Ole Askvig.
 Pressenævnet udtaler:
Det er ifølge de vejledende presseetiske regler et  

 grundlæggende synspunkt, at sikringen af ytringsfriheden står i  

 nøje forbindelse med massemediernes frie adgang til at indsamle  

 informationer og nyheder og til at offentliggøre dem så korrekt  

 som muligt.
Det fremgår endvidere af de vejledende presseetiske regler,  

 at andres tillid ikke må misbruges, og at der bør vises  

 særligt hensyn over for personer, som ikke kan ventes at være  

 klar over virkningerne af deres udtalelser.
 Pressenævnet bemærker indledningsvis, at det  

 gennem nævnets praksis er slået fast, at offentlige og private  

 virksomheder i højere grad end privatpersoner må tåle at  

 være underkastet mediernes vurdering, ligesom der på disse  

 områder må gælde forholdsvis vide rammer for medierne.
 På den baggrund, og da Landmark Education forud for  

 artiklen havde været genstand for en kritisk pressedækning blandt  

 andet med beskyldninger om hjernevask og sektlignende adfærd, finder  

 nævnet ikke, at bladet har handlet i strid med god presseskik ved, at  

 bladets journalist ved deltagelsen i kurset benyttede sit pigenavn for derved  

 at undgå at blive genkendt som journalist.
Hvad angår Landmark Educations  

 fortrolighedserklæring finder nævnet, at det ikke i sig selv er  

 stridende mod god presseskik, at bladet har handlet imod denne  

 erklæring.
Nævnet finder ikke, at beskrivelsen af de i artiklen  

 omtalte - anonymiserede - deltagere er krænkende for Landmark  

 Education.
 Afsagt den 12. september 2001.
