Bekendtgørelse om drive in-arrangementer i forbindelse med håndtering af covid-19 I medfør af § 23, stk. 1 og 3, i lov om politiets virksomhed, jf. lovbekendtgørelse nr. 1270 af 29. november 2019, og § 32, § 36, § 64 og § 66, stk. 3, i epidemiloven, jf. lov nr. 285 af 27. februar 2021, og efter forhandling med sundhedsministeren, erhvervsministeren, kulturministeren og kirkeministeren  og efter forelæggelse for Epidemiudvalget i henhold til § 9, stk. 1, i epidemiloven fastsættes efter bemyndigelse i henhold til § 1 i bekendtgørelse nr. 417 af 13. marts 2021 om bemyndigelse af justitsministeren til at fastsætte regler om drive in-arrangementer i forbindelse med håndtering af covid-19, efter bemyndigelse i henhold til § 1 i bekendtgørelse nr. 520 af 25. marts 2021 om bemyndigelse af justitsministeren til at fastsætte regler om drive in-arrangementer på Kulturministeriets område i forbindelse med håndtering af covid-19 og efter bemyndigelse i henhold til § 1 i bekendtgørelse nr. 540 af 26. marts 2021 om bemyndigelse af justitsministeren til at fastsætte regler om drive in-arrangementer på Kirkeministeriets område i forbindelse med håndtering af covid-19:
 § 1. Følgende arrangementer, hvor flere personer samles i motorkøretøjer med et fælles formål (drive in-arrangementer) på et sted, hvortil der er offentlig adgang, og som ikke er omfattet af bekendtgørelse om offentlige forlystelser, er omfattet af den nævnte bekendtgørelses §§ 1-8 og 24 med de fornødne tilpasninger, jf. dog § 2:
 1) Arrangementer, hvorunder der afholdes koncerter.
 2) Arrangementer, hvorunder der forevises film, opføres teater, dans eller andre forestillinger, holdes taler eller foredrag eller afholdes bankospil eller lignende.
 3) Arrangementer, hvorunder der sker forevisning på storskærm, herunder af fodboldkampe eller andre sportsbegivenheder.
 4) Arrangementer, hvorunder der afbrændes bål eller affyres fyrværkeri.
 5) Arrangementer, hvorunder der afholdes gudstjenester eller foretages religiøse handlinger.
 6) Arrangementer, der har en karakter, som svarer til arrangementerne nævnt i nr. 1-5.
 Stk. 2. Politiet kan ved fastsættelsen af vilkår i tilladelsen efter stk. 1, jf. § 1, stk. 1, og § 3 i bekendtgørelse om offentlige forlystelser, inddrage hensynet til at begrænse risikoen for smittespredning med covid-19.
 Stk. 3. Stk. 1 omfatter både arrangementer, hvor deltagerne skal betale entré, og arrangementer med fri adgang.
 § 2. § 1 gælder ikke for forsamlinger med et politisk eller andet meningsbefordrende øjemed.
 § 3. Politidirektørernes afgørelser efter bekendtgørelsen kan påklages til rigspolitichefen.
 Stk. 2. Rigspolitichefens afgørelser i klagesager over afgørelser truffet af politidirektørerne efter bekendtgørelsen kan ikke påklages til justitsministeren.
 § 4. Bekendtgørelsen træder i kraft den 16. april 2021.
 Stk. 2. Bekendtgørelsen ophæves den 15. september 2021.
 Stk. 3. Bekendtgørelse nr. 509 af 24. april 2020 om drive in-arrangementer i forbindelse med håndtering af covid-19 ophæves.
