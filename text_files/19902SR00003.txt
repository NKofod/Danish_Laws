Nr BR 3 Beretning angående hvalfangst   

 Nr 3 1990-91, 2. samling Afgivet af Miljø- og Planlægningsudvalget Afgivet: 19910524 Udvalget har drøftet den danske instruks til brug for årsmødet ultimo maj 1991 i Den Internationale Hvalfangstkommission (IWC) og har i den forbindelse stillet spørgsmål til udenrigsministeren, som denne har besvaret dels skriftligt, dels i samråd.
 Som bilag til beretningen er optrykt udenrigsministerens notat,  

 indeholdende de fem kriterier, som rigsfællesskabet vil lægge til grund ved  

 forhandlingerne om ad hoc-kvoter til »small-type whaling«.
 Udvalget skal oplyse, at Hans Pavia Rosing (S), valgt for Siumut i  

 Grønland, og Jacob Lindenskov (S), valgt for Det Færøske Socialdemokrati, har  

 deltaget i udvalgets behandling af denne sag og har herunder oplyst, at man  

 med tilfredshed har noteret sig, at udenrigsministeren i samrådet den 8. maj  

 1991 har tilkendegivet sin støtte til, at den grønlandske kvote forhøjes til  

 det anerkendte kødbehov på 670 tons - det såkaldte subsistensbehov - under  

 forudsætning af IWC's videnskabelige komites anbefaling.
 Vedrørende »small-type whaling« finder Hans Pavia Rosing (S) og  

 Jacob Lindenskov (S), at udenrigsministeren i de oversendte kriterier  

 imødekommer de grønlandske og færøske interesser og således henholder sig til  

 principperne for en bæredygtig udnyttelse af havets levende ressourcer, jf.  

 Brundtlandkommissionens anbefalinger, som Folketinget har godkendt i  

 forbindelse med debatten om regeringens Handlingsplan for Miljø og Udvikling.
Hans Pavia Rosing (S) og Jacob Lindenskov (S) har på samrådet den 8. maj  

 1991 givet udtryk for tilslutning til instruksen til den danske delegation  

 til IWC's årsmøde.
Instruksen har siden sidste årsmøde været forhandlet  

 mellem repræsentanter for det grønlandske landsstyre, det færøske landsstyre  

 og den danske regering og er således udtryk for rigets samlede holdning.
 De to nordatlantiske medlemmer anerkender den danske delegations instruks,  

 som baserer sig på resultatet af drøftelser mellem de tre dele af det danske  

 rige, hvoraf kun Grønland og Færøerne har reelle hvalfangstinteresser.
 Et flertal (Socialdemokratiets, Socialistisk Folkepartis og Det  

 Radikale Venstres medlemmer af udvalget) har med tilfredshed noteret sig, at  

 udenrigsministeren i et samråd onsdag den 8. maj 1991 har tilkendegivet sin  

 støtte til, at den grønlandske kvote forhøjes til det vestgrønlandske  

 subsistensbehov under forudsætning af, at en sådan forhøjelse bygger på  

 Videnskabskomiteens anbefaling og i øvrigt ikke bliver højere end et  

 biologisk forsvarligt niveau.
Vedrørende »small-type whaling« finder flertallet, at  

 udenrigsministeren i de fremsendte kriterier for denne form for hvalfangst  

 imødekommer de nordatlantiske interesser.
Flertallet finder dog, at Danmark  

 ikke på nuværende tidspunkt skal søge at fremme dette forslag, men at  

 ministeren i sin instruks tilkendegiver, at Danmark vil støtte en forlængelse  

 af det nuværende moratorium, indtil den nye reviderede forvaltningsprocedure  

 (RMP) foreligger - en forvaltningsprocedure, som Danmark bør arbejde for at  

 få gennemført i år.
 Flertallet kan tilslutte sig, at Danmark kan støtte eventuelle alternative  

 kompromisforslag, der kan opnå bred støtte blandt IWC's medlemslande, og som  

 baserer sig på flertallets indstilling.
 Et flertal inden for flertallet (Socialdemokratiets medlemmer af udvalget)  

 har tilkendegivet, at man ønsker at fremme en mere selvstændig repræsentation  

 fra både Grønland og Færøerne ved fremtidige IWC-møder.
 Et mindretal inden for flertallet (Socialistisk Folkepartis og Det  

 Radikale Venstres medlemmer af udvalget) vil sluttelig fastslå vigtigheden  

 af, at Danmark fortsætter sin officielle fredningsvenlige linie i  

 Hvalfangstkommissionen, der bl.a. kan medvirke til at sikre en fortsat bred  

 opbakning og forståelse for Grønlands subsistensbehov.
 Et mindretal (Det Konservative Folkepartis, Venstres,  

 Fremskridtspartiets, Centrum-Demokraternes og Kristeligt Folkepartis  

 medlemmer af udvalget) kan tilslutte sig indholdet af den instruks til  

 årsmødet i IWC, som udenrigsministeren redegjorde for på samrådet den 8. maj  

 1991. Mindretallet kan endvidere tilslutte sig de synspunkter, som Hans Pavia  

 Rosing (S) og Jacob Lindenskov (S) har fremført i udvalget.
 P.u.v.
Aage Brusgaard formand Bilag Udenrigsministeriet Folketingets Miljø- og Planlægningsudvalg Som aftalt under samrådet med  

 udvalget d.d. refereres nedenfor de fem kriterier, som rigsfællesskabet vil  

 lægge til grund for forhandlinger om ad hoc-kvoter til »small-type  

 whaling« på IWC's årsmøde i Reykjavik ultimo maj:
 »1. Dokumenteret, langvarig tradition, som i det mindste kan føres  

 tilbage til tiden før anden verdenskrig.
 2. Fangsten foregår med mindre både (1-2 hvaler ad gangen) og ilandføres -  

 eventuelt i frosset tilstand - til behandling.
 3. Fangsten overstiger hverken 1 pct. af den berørte bestand eller den  

 gennemsnitlige fangst i årene 1966-85.
 4. Den berørte bestand er af en vis minimal størrelse (2500) ud fra en  

 bestandsvurdering fra IWC's videnskabelige komite.
5. Det accepteres, at aktiviteten er kommerciel, og at der handles med  

 produktet med respekt for Washingtonkonventionens bestemmelser om en sådan  

 handel.« Som oplyst på mødet vil Danmark ikke på forhånd afvise at støtte et  

 eventuelt alternativt kompromisforslag, som måtte kunne opnå bred støtte  

 blandt IWC's medlemslande.
