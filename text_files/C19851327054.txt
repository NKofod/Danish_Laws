Til godkendte konsummælkmejerier og tilsynsførende levnedsmiddelkontrolenheder.
Veterinærdirektoratet har fra et godkendt konsummælkmejeri modtaget  

 ansøgning om tilladelse til fremstilling af yoghurt med 9% fedt i  

 mælkeblandingen.
Veterinærdirektoratet har forelagt sagen for Statens  

 mejeriforsøg, der udtaler, at ingen teknologiske aspekter hindrer  

 fremstillingen af yoghurt på basis af fløde med 9% fedt, og at sådan yoghurt  

 kan fremstilles med produkttekniske karakteristika, hvad angår smag,  

 konsistens og holdbarhed.
Sagen er videre forelagt De danske Mejeriers  

 Fællesorganisation, der udtaler, at man ingen bemærkninger har til, at  

 ansøgningen imødekommes.
Under henvisning til ovenstående, og efter at veterinærdirektoratet har  

 modtaget landbrugsministeriets bemyndigelse, meddeles herved dispensation fra  

 § 4, stk. 3, litra a, i bekendtgørelse om konsummælkprodukter, således at  

 godkendte konsummælkmejerier - udover sødmælk, letmælk og skummetmælk - kan  

 anvende fløde 9% til fremstilling af et § 2 A-produkt ved syrning med  

 yoghurtkulturer.
Det pågældende produkt skal benævnes »Flødeyoghurt  

 9%».
 Konsummælkmejerier, der ønsker at anvende ovennævnte dispensation, skal  

 meddele dette til den tilsynsførende levnedsmiddelkontrolenhed, der må sikre,  

 at en sådan forøgelse af det tilladte varesortiment kan ske hygiejnisk  

 forsvarligt.
 P. v. v.
