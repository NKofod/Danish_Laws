 1. Det er en forudsætning for den offentlige støtte,  

 som ydes til de almennyttige boligselskabers nybyggeri, blandt andet at  

 byggeriet udformes således, at i princippet alle befolkningsgrupper har  

 mulighed for at bo der.
Efter § 5 i lov om boligbyggeri skal boligerne i nybyggeriet indrettes  

 således, at de opfylder de boligsøgendes rimelige krav til boliger af den  

 pågældende art.
I lovens § 52 er det yderligere bestemt, at en passende del  

 af lejlighederne kan kræves indrettet for særlige befolkningsgrupper,  

 herunder blandt andet pensionister og personer med særlige fysiske handicap,  

 (stærkt bevægelseshæmmede).
Det er i overensstemmelse hermed understreget i boligministeriets  

 cirkulære af 4. juni 1975 om støtte til almennyttigt nybyggeri m.v. (pkt. 25  

 og 26), at byggerierne skal udføres som differentieret byggeri, således at de  

 i videst muligt omfang tilgodeser behovet hos alle grupper af befolkningen og  

 udformes således, at de forskellige befolkningsgrupper og aldersklasser i  

 størst muligt omfang kan få bolig imellem hinanden.
Der tilstræbes herved den  

 størst mulige integrering for alle befolkningsgrupper.
Det følger heraf, at boligerne allerede efter de gældende regler skal  

 indrettes således, at også ældre og handicappede uden større vanskeligheder  

 skal kunne bo i disse lejligheder, og at også specielt boligbehovet for  

 stærkt bevægelseshæmmede søges tilgodeset.
Om den tekniske indretning af  

 disse boliger henvises til bestemmelserne i Bygningsreglement 1977.
 2. Ved lov nr. 82 af 17. marts 1982 om offentlig  

 støtte til indeksfinansieret boligbyggeri og om ændring af lov om  

 boligbyggeri er den årlige bevillingskvote forhøjet fra 10.000 til 12.000  

 boliger, for hvert af finansårene 1982 og 1983. Det er samtidig fastsat i  

 loven, at der af den årlige kvote skal indrettes 1.000 boliger til beboelse  

 for ældre og handicappede.
 Som det fremgår af bemærkningerne ovenfor under pkt. 1, har det også efter  

 de gældende regler været forudsat, at der i det almennyttige nybyggeri  

 indrettes boliger også for disse befolkningsgrupper.
 Ved fastsættelsen af en særlig kvote for boliger til ældre og handicappede  

 er det tilsigtet yderligere at øge ældre og handicappedes - herunder stærkt  

 bevægelseshæmmedes - muligheder for at få egnede boliger i det almennyttige  

 boligbyggeri.
 De 1.000 boliger for ældre og handicappede skal betragtes som et  

 supplement til de hidtil indrettede boliger af denne art inden for den  

 hidtidige bevillingskvote for nybyggeri.
 3. Boligerne skal udformes således, at de i flest  

 mulige henseender kan betegnes som handicapegnede, horved forstås boliger,  

 der ved deres planudformning, placering i bebyggelsen, indretning og udstyr  

 er egnede som bolig også for ældre og handicappede.
Projekteringen må ske efter drøftelse med kommunen om blandt andet  

 befolkningssammensætningen og de lokale behov for boliger til forskellige  

 grupper af ældre og handicappede, herunder om der måtte være behov for at  

 indrette boliger med særligt udstyr eller lignende til brug for personer med  

 sværere handicap eller særlige behov.
Der kan af kommunen ydes støtte til  

 gennemførelse af sådanne særlige foranstaltninger i medfør af lov om social  

 bistand.
 Ved projekteringen må boligselskaberne være opmærksomme på, at de  

 befolkningsgrupper, som har særligt behov for handicapegnede boliger, dækker  

 forskellige alderstrin og familiemæssig status, og at behovet og ønskerne til  

 boligen kan variere for forskellige grupper af ældre og handicappede.
 For yngre familier, hvor et eller flere af familiemedlemmerne er  

 handicappede, kan behovet måske først og fremmest bestå i særlig hensyntagen  

 ved udformningen til bevægelseshæmmede.
 For en hel del ældre kan behovet dels bestå i en hensyntagen til den  

 nedsatte førlighed, som følger med alderen, men måske også navnlig i trygge  

 og sikre boligforhold med gode kontaktmuligheder.
Det følger af de forskelligartede behov, at boligerne kan placeres spredt  

 i en bebyggelse eller grupperet som en mindre enhed integreret i en større  

 bebyggelse.
En gruppering af boligerne kan navnlig vise sig hensigtsmæssig,  

 hvor det f.eks. for ældre er af betydning at kunne have daglig kontakt med  

 andre ældre i bebyggelsen i rimelig nærhed.
For at styrke sådanne  

 kontaktmuligheder skal også peges på mulighederne for ved planlægningen af  

 bebyggelsens fælleslokaler at tage særlige hensyn til, at de også vil kunne  

 anvendes af de ældre i dagtimerne, hvor brugen af fælleslokalerne ofte i  

 øvrigt er begrænset.
 4. Boliger i almennyttigt byggeri - herunder boliger  

 for ældre og handicappede - skal udføres i overensstemmelse med de  

 almindelige bestemmelser, der er fastsat som vilkår for at opnå offentlig  

 støtte, herunder de fastsatte rammebeløb for opførelsesudgifterne.
Boligerne skal ved deres udformning og indretning opfylde de behov, der er  

 fastsat i byggelovgivningen.
Der henvises herved specielt til  

 Bygningsreglement 1977, kap. 4.5., hvori er fastsat krav af hensyn til  

 personer, hvis bevægelses- og orienteringsevne er nedsat, samt kap. 4.3.4. om  

 indretning af baderum og wc-rum.
Ud over bestemmelserne i byggelovgivningen stilles der ikke særlige  

 tekniske krav til indretningen af boliger for ældre og handicappede.
Som det  

 allerede er nævnt, skal disse boliger tilgodese behovet hos forskellige  

 grupper af ældre og handicappede, og det forudsættes, at boligselskaberne og  

 kommunerne ved projektering af nyt byggeri foretager en indgående bedømmelse  

 af den bedst mulige udformning af boligerne, således at disse også kan være  

 velegnede som boliger for ældre og handicappede.
Det tilrådes de  

 projekterende at drøfte eventuelle tvivlsspørgsmål og enkeltheder med de  

 sociale myndigheder eller med organisationer inden for ældre- og  

 handicapområdet, som har erfaring med hensyn til indretning af sådant  

 byggeri.
Der kan herved eksempelvis henvises til Boligudvalget for  

 bevægelseshæmmede, Hans Knudsens Plads 1 A, 2100 København Ø.
 Blandt de forhold, som - ud over opfyldelse af kravene i Bygningselement  

 1977 - vil kunne medvirke til at gøre et byggeri egnet til beboelse også for  

 ældre og handicappede kan som vejledning peges på:
 Boligernes adgangsforhold og indretning:
 - Boliger, hvor der er etableret parkeringsmulighed nær indgangsdør.
 - Boliger, hvor adgangsforhold er uden terræntrapper o.l.
 - Boliger med let adgang til terrasse/altan.
 - Boliger beliggende i stueetage eller med adgang fra elevator.
 - Boliger med god planløsning og gode muligheder for at kunne færdes  

 ubesværet i hele bebyggelsen.
 - Boliger med rummelige toilet- og baderum.
 - Boliger med fleksibelt og handicapvenligt køkkeninventar og med rimelige  

 pladsforhold.
 Boligernes miljø:
 - Boliger, som opfylder ældres og handicappedes trygheds- og  

 sikkerhedsbehov, f.eks. med trafiksikker adgang til boligen, veloplyste  

 adgangsstier til boligerne m.v., gode transportmuligheder samt nem adgang til  

 butikker og social service.
 - Boliger, som er indrettet med nødkaldeanlæg, som forøger de ældres og  

 handicappedes tryghed i boligen.
 - Boliger, som giver gode kontaktmuligheder, og som skaber mulighed for  

 fællesaktiviteter.
Med hensyn til nødkaldeanlæg skal peges på, at sådanne anlæg kan etableres  

 i samarbejde med kommunernes sociale forvaltninger f. eks. ved tilkobling til  

 døgnvagt på plejecentral i kommunen, hvorfra der kan rekvireres hjælp til de  

 ældre og handicappede.
Etablering af nødkaldeanlæg kombineret med den  

 tryghed, som ligger i at have naboer i nærheden, som man har kontakt til, vil  

 ofte være et afgørende moment for mange ældre, som gør det muligt at blive i  

 egen selvstændig bolig længst muligt.
5. Med hensyn til udlejningen af boliger i  

 almennyttige bebyggelser er der fastsat nærmere regler herom i  

 boligministeriets bekendtgørelse nr. 157 af 24. april 1975 om almennyttig  

 boligvirksomhed.
I bekendtgørelsens § 15, stk. 1, er fastsat som principielt  

 udgangspunkt, at ledige lejligheder skal søges stillet til rådighed for  

 boligsøgende, som efter en samlet vurdering af deres økonomiske forhold samt  

 deres husstandsstørrelse og -sammensætning har særligt behov for boliger af  

 den pågældende art.
Der fastsættes endvidere bestemmelser om fortrinsret for  

 boligsøgende med børn til større lejligheder.
Bekendtgørelsens § 15, stk. 5, bestemmer endvidere, at »Pensionister,  

 invalider eller andre særlige befolkningsgrupper har fortrinsret til sådanne  

 ledige lejligheder, som enten ved deres indretning eller ved meddelt tilsagn  

 om statsstøtte er forudsat udlejet til disse befolkningsgrupper.
Udlejningen  

 bør så vidt muligt finde sted under iagttagelse af reglerne i stk. 1.« Der må lægges vægt på, at de boliger, som indrettes og udformes med  

 særligt henblik på ældre og handicappede, også kommer disse  

 befolkningsgrupper til gode ved udlejningen.
De ovenfor nævnte bestemmelser  

 tager sigte herpå.
Det overlades til boligselskaberne og kommunerne på  

 grundlag af de lokale forhold at vurdere, om det må skønnes hensigtsmæssigt i  

 det enkelte tilfælde at klausulere et antal boliger i støttetilsagnet til  

 fortrinsvis anvendelse for ældre og handicappede.
 6. Det må tillægges stor vægt, at de ældres og  

 handicappedes boligbehov imødekommes i det almennyttige nybyggeri.  

 Boligselskaberne må derfor fremtidigt i forbindelse med projektering og  

 ansøgning om støtte til nybyggeri søge indrettet et passende antal boliger  

 for ældre og handicappede efter drøftelse med kommunerne.
Ved indsendelse af ansøgning om støtte skal boligselskabet oplyse, hvor  

 mange boliger, der er velegnede til ældre og handicappede.
Samtidig vil  

 kommunalbestyrelsen blive anmodet om ved ansøgningens indsendelse til  

 boligstyrelsen at udtale sig om selskabets vurdering.
 For at fremme byggeri af disse boliger vil boligstyrelsen ved  

 fastlæggelsen af de årlige bevillingsprogrammer i særlig grad søge at fremme  

 sådanne projekter, som indeholder boliger for ældre og handicappede.
Da der allerede i boligstyrelsen foreligger et betydeligt antal  

 ansøgninger om støtte til projekter, hvortil der påregnes bevilget tilsagn om  

 støtte i 1982 og 1983, skal man anmode boligselskaberne om gennem vedkommende  

 kommunalbestyrelse at indsende oplysning om, hvor mange lejligheder i det  

 enkelte projekt, der efter selskabets skøn kan betegnes som egnede for ældre  

 og handicappede.
Kommunalbestyrelsen anmodes om at indsende oplysningerne til  

 boligstyrelsen forsynet med en udtalelse om vurderingen af selskabets skøn.  

 Oplysningerne må være boligstyrelsen i hænde senest den 15. maj 1982.
 I de tilfælde, hvor projekter allerede er udarbejdet, vil vurderingen af  

 boligerne kunne ske med rimelig hensyntagen hertil.
