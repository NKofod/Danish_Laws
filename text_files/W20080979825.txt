Stoffer og materialer (Virksomhedens navn er udeladt) den 5. maj 2008 A F G Ø R E L S E Arbejdsmiljøklagenævnet er enig med Arbejdstilsynet i, at virksomheden skal træffe foranstaltninger, så unødig påvirkning af mineraluld fra lofterne i patronlageret og indleveringen (den kolde indlevering) ikke finder sted.
 Nævnets afgørelse skal efterkommes senest den 10. juli 2008.
 Tilbagemelding skal ske til Arbejdstilsynet senest den 18. juli 2008.
 Arbejdsmiljøklagenævnet fastholder således Arbejdstilsynets afgørelse af 1. oktober 2007.
B E G R U N D E L S E Arbejdsmiljøklagenævnet har lagt til grund, at Arbejdstilsynet ved besøg i virksomheden den 4. september 2007 konstaterede, at lofterne i patronlageret og i indleveringen var beklædt med mineraluld.
Der var ikke foretaget nogen forsegling eller indkapsling af mineralulden.
Overfladen på mineralulden var flere steder brudt, og der kunne konstateres støv fra mineralulden på vandrette flader.
Det fremgår af § 16 i bekendtgørelse om arbejdets udførelse, at unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
 Arbejdsmiljøklagenævnet har lagt vægt på, at de ansatte, der udførte arbejdet de pågældende steder, blev udsat for unødig påvirkning, der kunne medføre gener fra mineraluldsfibrene, idet mineralulden flere steder var brudt, og der kunne konstateres støv fra mineralulden i arbejdslokalet.
Det anføres i klagen, at det ikke er for farligt at færdes på virksomhedens kold-lager.
Nævnet finder, at de ansatte også er udsat for skadelige stoffer fra mineralulden i dette område, som kan medføre en sundhedsrisiko, idet Arbejdstilsynet også har konstateret at lofterne i den kolde indlevering bestod af mineraluld, som flere steder var brudt, og der kunne konstateres støv fra mineralulden på vandrette flader.
R E G L E R Arbejdsmiljøklagenævnet henviser til  §§ 38 og 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005.
  § 16 i bekendtgørelse om arbejdets udførelse, nr. 559 af 17. juni 2004.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
på klagenævnets vegne Kopi til xxx xxx 1. Regler Lov om arbejdsmiljø, jf. lovbekendtgørelse nr. 268 af 18. marts 2005.
 § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
 § 77. Arbejdstilsynet kan påbyde, at forhold, der strider mod loven eller mod regler eller afgørelser i medfør af loven, bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
Stk. 3. Direktøren for Arbejdstilsynet kan påbyde, at den, der har leveret eller markedsført et teknisk hjælpemiddel, et personligt værnemiddel eller et stof eller materiale, som anvendt i overensstemmelse med dets bestemmelse alligevel viser sig at frembyde fare for sikkerhed eller sundhed, træffer de nødvendige foranstaltninger til afværgelse heraf.
Det kan herunder påbydes, 1) at levering eller markedsføring standses, 2) at de pågældende tekniske hjælpemidler, personlige værnemidler eller stoffer eller materialer tilbagekaldes fra markedet.
 Beskæftigelsesministeriets bekendtgørelse nr. 559 af 17. juni 2004 om arbejdets udførsel.
§ 16. Unødig påvirkning fra stoffer og materialer skal undgås.
Påvirkningen fra stoffer og materialer under arbejdet skal derfor nedbringes så meget, som det er rimeligt under hensyntagen til den tekniske udvikling, og fastsatte grænseværdier skal overholdes.
