Fremsat den 17. november 1999 af  

 Helge Adam Møller (KF), Jens Heimburger (KF),  

 Brian Mikkelsen (KF), Gitte Seeberg (KF),  

 Inge Dahl-Sørensen (V), Eva Kjer Hansen (V),  

 Birthe Rønn Hornbech (V),  

 Karsten Nonbo (V) og Karen Rønde (V) Forslag til folketingsbeslutning om maskeringsforbud Folketinget opfordrer regeringen til inden udgangen af  

 indeværende folketingsår at fremsætte forslag til  

 ændring af straffelovens § 134 med den virkning, at det bliver  

 strafbart i forening med andre personer at færdes på offentligt  

 sted med ansigtet helt eller delvis tildækket med hætte, maske,  

 bemaling eller lignende på en måde, der er egnet til at hindre  

 identifikation.
 Maskeringsforbudet skal ikke gælde en  

 tildækning af ansigtet, der er foretaget for at beskytte mod vejrliget,  

 eller som tjener andet anerkendelsesværdigt formål.
Bemærkninger til forslaget Formålet med beslutningsforslaget er at  

 stille hindringer i vejen for personer, der vil nedbryde og  

 ødelægge samfundet.
Samtidig skal beslutningsforslaget lette  

 myndighedernes arbejde med at anholde og dømme de kriminelle, der  

 groft overtræder samfundets regler, men som i dag ofte undgår  

 straf, fordi de ikke kan identificeres.
 Baggrunden for beslutningsforslaget er blandt andet den  

 omfattende voldsudøvelse og det grove hærværk, som  

 autonome, små grupper af andengenerationsindvandrere og andre voldelige  

 elementer med jævne mellemrum iværksætter.
BZ-bevægelsens voldelige overgreb mod politiet i  

 forbindelse med husbesættelser i 80'erne er siden gennem 90'erne  

 kulmineret med alvorlige uroligheder med autonome, bz'ere og andre.
Senest  

 har de voldelige uroligheder på Nørrebro natten til den 8.  

 november 1999, hvor en gruppe maskerede unge gik amok efter udvisningen af en  

 stærkt kriminel udlænding fra Odense, vist behovet for et  

 maskeringsforbud.
Derudover har en række restauranter og butikker, hvis  

 koncept er af amerikansk oprindelse, i de senere år gentagne gange  

 været udsat for hærværk og vandalisme af maskerede  

 gerningsmænd.
Erfaringsmæssigt viser det sig i praksis i  

 forbindelse med uroligheder med autonome, andengenerationsindvandrere eller  

 bz'ere, at tildækning af ansigtet med maske, hætte eller lignende  

 virker fremmende for deltagernes tilskyndelse til at forstyrre den offentlige  

 orden, f.eks. ved hærværk og vold, og for efterfølgende at  

 kunne unddrage sig strafforfølgning.
Det kan navnlig være  

 vanskeligt at føre bevis for den enkeltes andel som gerningsmand eller  

 medvirkende til de begåede lovovertrædelser, fordi maskeringen  

 gør, at den enkelte lovovertræder ikke kan identificeres.
 Forslagsstillerne finder, at et maskeringsforbud vil  

 være et egnet middel til at effektivisere indsatsen mod sådanne  

 uroligheder og lovovertrædelser.
 En kriminalisering af selve det forhold, at man er  

 maskeret, vil indebære, at en hætteklædt eller maskeret  

 person, der pågribes, vil kunne straffes for maskeringen som  

 sådan, uanset at der ikke kan føres bevis for, at den  

 pågældende forud for pågribelsen har begået eller  

 medvirket til anden kriminalitet.
Til fordel for et maskeringsforbud kan navnlig  

 anføres, at selve den straftrussel, der ligger i kriminaliseringen,  

 må antages at ville medføre en reduktion i antallet af  

 maskeringer, der er omfattet af forbudet.
Hvis forbudet ikke respekteres, vil  

 kriminaliseringen som sådan endvidere give mulighed for, at der fra  

 politiets side vil kunne gribes forebyggende ind, før situationen har  

 udviklet sig til optøjer.
Dette svarer i princippet til det  

 præventive sigte, der ligger til grund for det knivforbud, der blev  

 gennemført ved lov nr. 861 af 23. december 1987.
Hertil kommer, at det for et overvældende flertal af  

 borgere opleves som noget naturligt, at man i forbindelse med demonstrationer  

 og lignende står ved, hvem man er.
Dette må være et  

 rimeligt krav, når man vil fremføre sine synspunkter offentligt.  

 Den bevidste tilsløring af identiteten tjener i den sammenhæng  

 normalt ikke noget anerkendelsesværdigt eller legitimt  

 formål.
Forslaget er ikke i strid med den grundlovssikrede  

 ytrings- og forsamlingsfrihed.
Det er almindeligt antaget, at disse  

 grundlovssikrede rettigheder ikke er til hinder for, at lovgivningsmagten  

 fastsætter regler, der blandt andet tager sigte på, hvad der er  

 foretaget i en forsamling.
Det vil således kunne forbydes  

 forsamlingsdeltagere at bære masker eller andre  

 beklædningsgenstande, der skjuler den enkeltes identitet.
 Ifølge beslutningsforslaget omfatter forbudet ikke  

 tilfælde, hvor tildækning af ansigtet foretages for at beskytte  

 mod vejrliget, eller hvor tildækning tjener andet  

 anerkendelsesværdigt formål.
Dette betyder blandt andet, at forbudet for eksempel ikke  

 omfatter muslimske kvinder, der bærer slør, karnevalsdeltagere,  

 roligans m.v.
Forbudet vil heller ikke gælde i tilfælde, hvor  

 identitetstilsløring under en demonstration i sig selv kan antages at  

 tjene et anerkendelsesværdigt formål.
Som eksempel kan  

 nævnes flygtninges demonstration mod brutale magthavere i hjemlandet  

 eller aids-ramte patienters demonstration for at gøre opmærksom  

 på deres problemer.
Altså en identitetstilsløring, der  

 anvendes for at undgå repressalier eller andre ubehageligheder.
Forslagsstillerne finder ikke, at det vil volde politiet  

 og domstolene nævneværdige problemer at udskille de lovlige fra  

 de ulovlige maskeringer.
På grundlag af de konkrete  

 omstændigheder vil det således i de enkelte tilfælde i  

 almindelighed være muligt at afgøre, om maskeringsforbudet er  

 søgt omgået, for eksempel ved at deltagerne lader en aktion  

 fremtræde som et gadeteater eller karneval, eller om maskeringen i den  

 givne sammenhæng må siges at tjene et anerkendelsesværdigt  

 formål.
Forslagsstillerne har, efter et lignende  

 beslutningsforslag sidst er fremsat, bemærket, at der er sket en  

 holdningsændring hos politiske partier, der tidligere har været  

 modstandere af et maskeringsforbud.
SF's retsordfører har mandag den  

 8. november 1999 bl.a. til radio udtalt, det var ærgerligt, at det ikke  

 var lykkedes politiet at anholde nogle af de hætteklædte,  

 så de kunne identificeres.
Beslutningsforslaget er en genfremsættelse med  

 enkelte mindre ændringer i bemærkningerne af beslutningsforslag  

 nr.
B 39 fra folketingsåret 1994-95, se Folketingstidende 1994-95,  

 forhandlingerne s. 1953, 2951 og 5510 samt tillæg A s. 1185 og  

 tillæg B s. 485. I folketingsåret 1993-94 blev forslaget fremsat  

 som beslutningsforslag nr.
B 14, se Folketingstidende 1993-94,  

 forhandlingerne sp. 694, 2659 og 6933 samt tillæg A sp. 611 og  

 tillæg B sp. 575. Forslaget blev første gang fremsat i  

 folketingsåret 1992-93 som beslutningsforslag nr.
B 103, se  

 Folketingstidende 1992-93, forhandlingerne sp. 10711, samt tillæg A sp.  

 10609. Dette forslag nåede ikke at blive behandlet.
Skriftlig fremsættelse Helge Adam Møller (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om  

 maskeringsforbud.
(Beslutningsforslag nr.
B 38).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
