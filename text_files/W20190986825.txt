Ligebehandlingsnævnets afgørelse om etnisk oprindelse - hudfarve - race - øvrige - ej medhold J.nr. 19-33783 En mand indbragte en klage over forskelsbehandling på grund af etnisk oprindelse i forbindelse med, at han ikke var blevet kontaktet med oplysning om mulighed for at ansøge om hjælp til repatriering.
Manden havde ikke ansøgt om eller fået afslag på hjælp til repatriering efter repatrieringsloven.
Der var ikke oplysninger, der gav anledning til at formode, at manden havde været udsat for forskelsbehandling i strid med lov om etnisk ligebehandling.
Nævnet afviste derfor at behandle klagen med henvisning til, at det på baggrund af nævnets faste praksis var åbenbart, at manden ikke kunne få medhold i sin klage.
Afgørelsen blev truffet af nævnets formand.
 Klagen angår påstået forskelsbehandling på grund af etnisk oprindelse i forbindelse med, at klager ikke er blevet kontaktet med tilbud om hjælp til repatriering.
Ligebehandlingsnævnets afgørelse Ligebehandlingsnævnet afviser at behandle klagen.
Sagens behandling Afgørelsen er truffet af Ligebehandlingsnævnets formand.
Sagsfremstilling Klager indbragte den 7. juli 2019 en klage for Ligebehandlingsnævnet.
 Det fremgår af klagen, at klager ikke er blevet kontaktet med oplysning om mulighed for at ansøge om hjælp til repatriering.
 Repatriering er i repatrieringslovens § 2 defineret som personers frivillige tilbagevenden til deres hjemland eller tidligere opholdsland med henblik på at tage varig bopæl.
Ifølge repatrieringslovens § 7, stk. 1, yder Kommunalbestyrelsen efter ansøgning hjælp til repatriering af en person, der er omfattet af loven.
Det fremgår af lovens § 3, stk. 1 og 7, hvilke personer der kan være omfattet af loven.
 Klager beskriver i klagen sig selv som udlænding.
 Efter indholdet af klagen har nævnet ikke fundet anledning til at foretage høring af det indklagede ministerium.
Klagers bemærkninger Klager gør gældende, at han har været udsat for diskrimination.
Ifølge de danske medier har mange udlændinge fået et tilbud på 140.000 kroner for at forlade landet.
Klager har ikke fået denne mulighed.
Klager føler sig diskrimineret som udlænding, fordi han ikke har modtaget et sådant tilbud.
Nogle udlændige er mere privilegerede og mere værd end andre udlændinge.
Med 140.000 kr. kunne klager starte et nyt liv i udlandet.
Klager har mulighed for at søge statsborgerskab i Portugal og Spanien.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af etnisk oprindelse efter lov om etnisk ligebehandling.
 Det fremgår af lov om etnisk ligebehandling, at ingen må udsætte en anden person for direkte eller indirekte forskelsbehandling på grund af vedkommendes eller tredjemands etniske oprindelse.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Klagen angår, at klager ikke er blevet kontaktet med oplysning om mulighed for repatriering.
 Det følger af repatrieringsloven, at kommunalbestyrelsen efter ansøgning kan yde hjælp til repatriering til personer omfattet af loven.
 Nævnet lægger på baggrund af oplysningerne i klagen til grund, at klager ikke har ansøgt om eller fået afslag på hjælp til repatriering efter loven.
 Selvom det efter klagers oplysninger må lægges til grund, at han ikke personligt er blevet kontaktet og orienteret om muligheden for at søge om hjælp til repatriering, har klager ikke været udelukket fra at søge om hjælp efter loven.
 Der er derfor ikke i klagen af 7. juli 2019 oplysninger, der giver anledning til at formode, at klager har været udsat for forskelsbehandling i strid med lov om etnisk ligebehandling.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet afviser derfor at behandle klagen.
Retsregler Afgørelsen er truffet efter følgende bestemmelser:
