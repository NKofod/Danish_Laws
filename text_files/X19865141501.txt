 Nævnet afviste at genoptage en afgørelse truffet den 23.05.86, hvorved  

 en varsling af lejeforhøjelse til ikrafttræden den 01.03.86 ikke var erklæret  

 ugyldig, uagtet at den ikke opfyldte de i U 1986.478 HD stillede krav til  

 beregningen af lejeforhøjelsen.
 Nævnets flertal havde vedtaget at datoen for højesteretsafgørelsen var  

 skæringsdag for den skærpede praksis.
Afgørelse af 18.06.86 fra De frederiksbergske Huslejenævn, Søndre Nævn L mod U (SN 032-09) Nævnet afviste at genoptage en afgørelse truffet den 23.05.86, hvorved en  

 varsling af lejeforhøjelse til ikrafttræden den 01.03.86 ikke var erklæret  

 ugyldig, uagtet at varslingen ikke opfyldte de i U 1986.478 HD stillede krav  

 til beregningen af lejeforhøjelsen.
Nævnets flertal havde vedtaget at  

 fastsætte den 21.04.86 (datoen for højesteretsdommens afsigelse) som  

 skæringsdato for den skærpede praksis, således at Højesterets fortolkning af  

 beregningskravet i BRL § 12 ville blive lagt til grund i alle sager om  

 omkostningsbestemte lejeforhøjelser varslet efter denne dato.
 I huslejenævnets afgørelse hedder det bl.a.:
 »Med henvisning til organisationens anmodning af 26. maj 1986 om en  

 genoptagelse af den af nævnet ved skrivelse af 23. maj 1986 meddelte  

 afgørelse vedrørende lejen pr. 1. marts 1986 skal man meddele, at nævnet er  

 bekendt med den af Højesteret den 21. april 1986 afsagte dom vedrørende  

 beregningskravet i boligreguleringslovens § 12. Nævnets flertal har dog  

 vedtaget at fastsætte den 21. april 1986 som skæringsdato for anvendelse af  

 den skærpede praksis, således at Højesterets fortolkning af beregningskravet  

 vil blive lagt til grund i alle sager om omkostningsbestemt leje varslet  

 efter denne dato.
 Nævnets formand bemærker, at han ved afgørelsen har lagt betydelig vægt  

 på, at boliglovgivningen på det konkrete område har været så uklar og  

 spørgsmålet om formkravene til de nævnte varsler så retligt tvivlsomt, at  

 selv organisationer, der normalt professionelt varetager enten lejer- eller  

 ejerinteresser, ikke har kunnet opfylde disse formelle krav, som først ved  

 dommen af 21. april 1986 er blevet fastlagt af Højesteret.
 Når hertil kommer, at nærværende sag allerede tidligere har været  

 behandlet af huslejenævnet som følge af en henvendelse fra lejerne, uden at  

 disse udtrykkeligt har protesteret mod selve formen af de afgivne varsler om  

 lejeforhøjelser, finder formanden det betænkeligt nu at stille skærpede krav  

 til de nævnte varsler, der er udsendt før dommen af 21. april 1986.
 En fornyet behandling af sagen skulle i givet fald alene finde hjemmel i §  

 15 i lov om midlertidig regulering af boligforholdene, hvilket i det konkrete  

 tilfælde vil føre til et urimeligt resultat.
 Lejerrepræsentanten stemte under henvisning til højesteretsdommen af 21.  

 april 1986 for at genoptage sagen og afvise varslingen som ugyldig.
 Endvidere skal man meddele, at nævnet efter omstændighederne intet har  

 fundet at indvende imod formalitetskravene vedrørende det vedlagte  

 vedligeholdelsesregnskab.
