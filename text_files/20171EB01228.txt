Beretning afgivet af Energi-, Forsynings- og Klimaudvalget den 13. september 2018 Beretning over Forslag til folketingsbeslutning om bedre og enklere regler for klimatilpasning i kommuner [af Søren Egge Rasmussen (EL) m.fl.]:
1. Udvalgsarbejdet Beslutningsforslaget blev fremsat den 3. november 2017 og var til 1. behandling den 9. januar 2018. Beslutningsforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet beslutningsforslaget i 3 møder.
2. Politiske bemærkninger Et flertal i udvalget (DF, V, LA og KF) finder det ikke hensigtsmæssigt at fastlægge en bestemt opfølgning af beslutningsforslaget før fremlæggelsen af den netop afsluttede analyse »Analyse af forrentning og investeringer i vandsektoren«.
På baggrund af analysen er regeringen i færd med at omsætte analysens resultater til et forslag til en hensigtsmæssig indretning af reglerne for vandselskabernes klimatilpasningsindsats.
Forslaget forventes klar omkring årsskiftet 2018/19.
Ved førstebehandlingen af beslutningsforslaget i januar 2018 oplyste regeringen, at der var igangsat en analyse af bl.a. klimatilpasning og medfinansiering.
I forlængelse heraf opfordrede regeringen til at afvente den igangværende analyse med henblik på at sikre et oplyst beslutningsgrundlag, der understøtter en tilstrækkelig og effektiv klimatilpasning uden unødvendige meromkostninger for forbrugerne.
Af hensyn til forbrugerne mener DF, V, LA og KF, at analysens resultater bør ligge til grund for den videre opfølgning af beslutningsforslaget, eftersom investeringer i klimatilpasning strækker sig over mange år og omfatter store milliardbeløb.
DF, V, LA og KF afviser ikke, at reglerne for klimatilpasning i kommuner bør ændres, men mener, at regeringens forslag til et hensigtsmæssigt regelgrundlag for vandselskabernes klimatilpasningsindsats skal tages i betragtning før en endelig beslutning.
 På baggrund heraf anerkender DF, V, LA og KF et behov for tilpasninger af regelgrundlaget for klimatilpasning i kommuner, men ønsker at afvente regeringens samlede forslag til nye regler, som forventes præsenteret ved årsskiftet 2018/19.
Et mindretal i udvalget (S, EL, ALT, RV og SF) tager til efterretning, at regeringen gennemfører en analyse, som ser på de elementer, der indgår i beslutningsforslaget.
Imidlertid er det vigtigt snarest muligt igen at få sat gang i de billigere klimaprojekter, og derfor bør der umiddelbart foretages en ændring af kravet om medfinansiering.
 Regeringen pålægges derfor at ændre kravet om kommunal medfinansiering, så det nedsættes fra 25 pct. til 0 pct. for de pågældende projekter med virkning hurtigst muligt, medmindre der inden den 1. oktober 2018 er indgået en politisk aftale om kommunernes andel i disse projekter, eventuelt på basis af regeringens analyse.
Uanset om regeringen ønsker at gå den vej, er det afgørende for S, EL, ALT, RV og SF at få afdækket mulighederne for en mere effektiv klimatilpasning, hvis man for projekter i samarbejde med private fællesveje åbner mulighed for, at forsyningsselskabet kan påtage sig bygherrerollen, og ændrer finansieringsvilkårene, så grundejerforeningerne ikke som i dag skal lægge ud for forsyningsselskabets medfinansiering til disse projekter, men at forsyningsselskabet kan betale sin medfinansiering ved projektets etablering.
Regeringen pålægges derfor at udfærdige og dele analysen af ikke mindst disse elementer.
 P.u.v.
