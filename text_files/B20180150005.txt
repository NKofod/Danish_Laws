Bekendtgørelse om henlæggelse af beføjelser til Søfartsstyrelsen I medfør af § 45, stk. 1 og 2, jf. §§ 28 og 29 i lov om radiofrekvenser, jf. lovbekendtgørelse nr. 1100 af 10. august 2016, fastsættes:
 § 1. Søfartsstyrelsen bemyndiges til at afholde prøver og udstede SRC-certifikater (Short Range Certificate) til betjening af maritime VHF-radioanlæg (Very High Frequency-radioanlæg) efter bestået prøve.
 Stk. 2. Søfartsstyrelsen bemyndiges til at godkende og bemyndige private til at afholde prøver og udstede SRC-certifikater til betjening af maritime VHF-radioanlæg efter bestået prøve.
 § 2. Søfartsstyrelsen bemyndiges til at tilbagekalde SRC-certifikater til betjening af maritime VHF-radioanlæg.
 § 3. Søfartsstyrelsen bemyndiges til at fastsætte regler for prøver, udstedelse af SRC-certifikater til betjening af maritime VHF-radioanlæg, godkendelse af private som nævnt i § 1 samt til at tilbagekalde de pågældende certifikater som nævnt i § 2.
 Stk. 2. Reglerne kan omfatte indholdet, aflæggelse og gyldighed af prøverne og betingelserne for udstedelse af SRC-certifikater til betjening af maritime VHF-radioanlæg efter bestået prøve samt for tilbagekaldelse af de pågældende certifikater.
 Stk. 3. Søfartsstyrelsen bemyndiges til at fastsætte regler for handicappede personers aflæggelse af prøver som nævnt i § 1.
 Stk. 4. Søfartsstyrelsen bemyndiges til at fastsætte regler, hvorefter prøver som nævnt i § 1 afholdt af andre offentlige myndigheder, herunder udenlandske myndigheder, og private anerkendes.
 § 4. Søfartsstyrelsen bemyndiges til at udstede og tilbagekalde kaldesignaler og andre identifikationsnumre til brug for anvendelse af radiofrekvenser i maritime radiotjenester i dansk indregistrerede skibe.
 § 5. Søfartsstyrelsen bemyndiges til at fastsætte regler for udstedelse af kaldesignaler og andre identifikationsnumre som nævnt i § 4.
 § 6. Bekendtgørelsen træder i kraft den 1. januar 2019.
 Stk. 2. Bekendtgørelse nr. 1259 af 9. december 2004 om henlæggelse af visse beføjelser til Søfartsstyrelsen ophæves.
