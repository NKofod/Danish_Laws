Foderstofkontrol på  

 landbrugsbedrift Klager Den 17. januar 2003 J.nr.: 2002-4245-0017 Ref.: IPH/ 5. kt.
 Vedr. klagesag om Plantedirektoratets indskærpelse i forbindelse  

 med foderstofkontrol på landbrugsbedrift.
 Fødevareministeriets departement vender hermed  

 tilbage på Deres henvendelse af 19. oktober 2002, hvori De  

 påklager Plantedirektoratets afgørelse af 17. oktober 2002. I  

 afgørelsen er det indskærpet over for Dem, at reglerne om  

 indholdet af tilsætningsstoffer i foder skal overholdes.
 Departementet har gennemgået sagen og fastholder  

 Plantedirektoratets afgørelse, hvilket betyder, at indskærpelsen  

 fastholdes.
 Om sagens faktiske omstændigheder kan  

 følgende oplyses:
Den 8. februar 2002 udførte Plantedirektoratet  

 foderstofkontrol på Deres bedrift.
I forbindelse hermed blev der  

 udtaget en foderprøve af en fuldfoderblanding til slagtesvin.  

 Foderprøven blev efterfølgende analyseret af  

 Plantedirektoratets laboratorium for indhold af mineraler.
Resultatet af  

 analysen viste, at indholdet af kobber var på 49 mg/kg.
Dette indhold  

 er højere end det tilladte maksimale indhold på 35 mg/kg.
 I brev fra Plantedirektoratet af 5. september 2002 blev  

 resultatet af foderstofkontrollen sendt til Dem.
Plantedirektoratet modtog Deres henvendelse af 8. oktober  

 2002, hvori De oplyser, at De havde været i kontakt med XXX, der var  

 leverandør af det pågældende foderstof.
XXX oplyste, at  

 der ikke ved de kontroller, der har været udført af  

 Plantedirektoratet var fundet noget unormalt.
 Plantedirektoratet træffer afgørelse i sagen  

 den 17. oktober 2002 og indskærper over for Dem, at  

 tilsætningsstofbekendtgørelsens bestemmelser skal overholdes.
 Den 19. oktober 2002 indsender De klage over  

 Plantedirektoratets afgørelse.
 Ved afgørelsen har departementet lagt vægt  

 på følgende forhold:
Som professionel erhvervsdrivende har De pligt til at  

 sørge for, at det foder De anvender til fodring af Deres dyr  

 overholder gældende regler.
Det følger af § 2, stk. 2, i  

 Lovbekendtgørelse nr. 80 af 2. februar 2000, bekendtgørelse af  

 lov om foderstoffer, at foderstoffer, der ikke overholder fastsatte  

 forskrifter ikke må anvendes til fodring.
I henhold til § 6, stk. 3, i bekendtgørelse nr. 746  

 af 30. september 1999 om tilsætningsstoffer til foderstoffer, må  

 den samlede mængde af tilsat og naturligt forekommende stof ikke  

 overskride det mindste- eller størsteindhold, der er fastsat i  

 godkendelsen, som for kobbers vedkommende er 35 mg/kg.
Analysen på af  

 foderprøverne viste et indhold af kobber på 49 mg/kg.
I § 8 i ovennævnte bekendtgørelse angives  

 det, at foderblandinger med indhold af tilsætningsstoffer kun må  

 anvendes til fodring efter retningslinierne i godkendelsen, jf. § 3 og bilag  

 1, afsnit B - D.
Foderblandinger med et indhold af tilsætningsstoffer,  

 der er hhv. mindre eller større end det mindste- eller  

 størsteindhold, der er anført i godkendelsen, må ikke  

 anvendes til fodring af de pågældende dyrekategorier.
 Da indholdet af kobber i den foderstofprøve, der  

 blev udtaget på Deres bedrift, er større end det  

 størsteindhold, der gælder for kobber, må foderet ikke  

 anvendes til fodring.
 På baggrund af ovenstående fastholder  

 Fødevareministeriets departement Plantedirektoratets afgørelse  

 af 17. oktober 2002, hvormed det indskærpes, at reglerne om indhold af  

 tilsætningsstoffer til foderstoffer skal overholdes.
