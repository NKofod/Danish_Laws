Nr BR 2 Beretning over I.
Forslag til folketingsbeslutning om Københavns Havn   

 Nr B0002 1987-88, 1. samling Afgivet af Miljø- og Planlægningsudvalget Afgivet: 19880407 Medlemmer af Socialdemokratiets folketingsgruppe fremsatte den 29.
oktober 1987 et forslag til folketingsbeslutning om Københavns Havn (B 25).
 Medlemmer af Det Radikale Venstres folketingsgruppe fremsatte den 3.
november 1987 ligeledes et forslag til folketingsbeslutning om Københavns Havn (B 34).
Beslutningsforslagene kom til 1. behandling den 10. december 1987, se Folketingstidende 1987-88, forhandlingerne sp. 3666 ff.
Forud for 1. behandling drøftede udvalget den 11. november 1987 Københavns Havn med miljøministeren.
Over for udvalget oplyser miljøministeren, at han havde foreslået Københavns Kommune, at der nedsættes et udvalg, som skal undersøge hovedproblemerne omkring havnens omdannelse og fremlægge forslag til, hvordan arbejdet med havnearealernes omdannelse kan organiseres.
Ministeren fremhævede vigtigheden af, at der i den periode, hvor udvalget arbejder, ikke træffes dispositioner, der foregriber udviklingen.
Han tilkendegav, at han vil arbejde for, at alle offentlige ejere i området respekterer dette ønske.
Udvalget har stillet en række spørgsmål til miljøministeren, som denne har besvaret skriftligt.
Udvalget har endvidere modtaget mundtlige eller skriftlige henvendelser fra:
Boligselskabet KSB og FB-Fagforeningernes Boligforening, Danmarks Naturfredningsforening, Foreningen af Byplanlæggere, FAB, Foreningen til Hovedstadens Forskønnelse, Hansen, Edmund, Plesner, Ulrik, og Rubin, Anne Marie, Håndværksrådet, Koordinationsudvalget mellem de københavnske lokalråd, Københavns Havnevæsen, Københavns Kommune, Langelinie til Københavnerne og Ålborg Universitetscenter.
Et flertal (udvalget med undtagelse af Fremskridtspartiets medlem) tager sit udgangspunkt i, at Københavns Havn som erhvervshavn har status som basishavn.
Udviklingen i havneaktiviteterne har imidlertid medført, at dele af havnen enten ikke længere anvendes til havneformål eller forventes at overgå til anden anvendelse inden for en overskuelig fremtid.
Flertallet lægger således vægt på, at Københavns Havns omdannelse sker efter en samlet planlægning.
Flertallet er opmærksom på, at planlægningen af Københavns Havn principielt er et kommunalt anliggende.
Flertallet finder imidlertid, at områdets helt særlige karakter og de problemer, der knytter sig til planlægningen for området, fordrer et planlægningssamarbejde, der rækker ud over den kendte planlægnings grænser.
Flertallet finder, at et sådant forpligtende samarbejde mellem de statslige og kommunale myndigheder kan bidrage til at løse de problemer, der knytter sig til områdets udvikling.
Flertallet anser en samlet løsning af de organisatoriske og økonomiske problemer, der knytter sig til havnens omdannelse, for at være den nok vigtigste forudsætning for en hensigtsmæssig udvikling af området.
Flertallet finder derfor, at miljøministeren skal nedsætte et udvalg, som skal fremsætte alternative forslag til den organisatoriske og økonomiske tilrettelæggelse af omdannelsen af de dele af havnen, der ikke længere anvendes til havneformål, eller som inden for en overskuelig fremtid forventes at overgå til anden anvendelse.
Udvalget skal sideløbende hermed i skitseform opstille alternativer over havneområdets fremtidige udvikling.
I den forbindelse skal udvalget overveje, om forterne Trekroner, Flakfortet og Middelgrunden skal inddrages.
Kommunalplanforslaget for Københavns Kommune rummer - i forlængelse af Den Nordiske Ide-konference i 1985 - forslag til anvendelse af arealerne langs Københavns Havn.
Gennem det sidste års debat og de henvendelser, som udvalget har modtaget, er der herudover fremsat en række forslag til målsætninger for omdannelsen af Københavns Havn og forslag til nye organisationsformer i forbindelse med omdannelsens gennemførelse.
Udvalgets flertal finder, at foreliggende materiale og tilkendegivelser bør inddrages i Havneudvalgets arbejde, ligesom fremtidige tilkendegivelser og ideer bør indgå og fremtræde kommenteret i udvalgets afrapportering.
Flertallet finder, at Havneudvalget skal tilvejebringe en oversigtlig status over udviklingen i havneområderne i de senere år samt de aktuelle udviklingstendenser, også set i forhold til den øvrige planlægning i Københavns Kommune.
Udvalget skal som anført opstille alternative modeller for arealernes fremtidige udvikling.
Modellerne skal ikke have karakter af konkrete planforslag, men skal indeholde principielle alternativer med hensyn til arealernes anvendelse til bolig-, erhvervs- og fritidsformål, almen kulturel virksomhed, bebyggelsestætheden, bebyggelsesprocenter og den fremtidige udvikling i antallet af arbejdspladser og trafikmængder.
Der opstilles herunder forskellige forudsætninger for fordelingen af trafikken på individuel og kollektiv trafik.
Udvalget skal i denne sammenhæng også vurdere mulighederne for at etablere effektive transportforbindelser til havneområderne og trafikforholdene i relation til de omkringliggende byområder, herunder den trafikale sammenhæng mellem Sjællandssiden og Amager.
Flertallet forudsætter, at udvalget holder kontakt med det udvalg om den fremtidige trafiktilrettelæggelse i hovedstadsområdet, som trafikministeren har nedsat.
Udvalget skal overveje de investeringsmæssige og driftsmæssige omkostninger ved de forskellige modeller, idet udviklingen i ejendomsværdier, beskatningsforhold og omkostninger til infrastrukturanlæg og serviceforsyning inddrages.
Udvalget skal overveje forskellige muligheder for at finansiere omkostningerne, herunder fordelingen mellem statslig og kommunal finansiering, samt eventuel finansiering på andet grundlag, herunder lånefinansiering.
Flertallet bemærker i denne forbindelse, at det i den sammenhæng bør overvejes, om den forøgede ejendomsværdi, som måtte opstå ved en koordineret omdannelse af havnearealerne, helt eller delvis kan finansiere de anlæg og funktioner, som ikke økonomisk kan hvile i sig selv.
På baggrund af modellerne skal udvalget fremlægge alternative forslag til den organisatoriske og økonomiske tilrettelæggelse af omdannelsen af havnen.
Udvalget skal herunder vurdere, hvorvidt omdannelsen skal ske inden for rammerne af den gældende lovgivning og de eksisterende institutioner, eller om der med fordel via en ændret lovgivning kan etableres en organisationsform, som mere direkte sammenkobler planlægningen, projekteringen og gennemførelsen af havneomdannelsen.
Udvalget skal redegøre for, hvilke love der i givet fald skal ændres.
Da de opstillede modeller vil have forskellige grænser mellem den langsigtede afgrænsning mellem havne- og ikke havnerelaterede funktioner, og da konsekvenserne af den fremtidige udvikling i arbejdspladsantal og trafikmængder mest hensigtsmæssigt kan vurderes for det samlede havneområde, skal udvalgets arbejde med hensyn til netop disse aspekter omfatte alle havnearealerne uanset ejerforhold og forventet fremtidig anvendelse.
Udvalget nedsættes af miljøministeren og bør sammensættes af repræsentanter for Københavns Kommune, Københavns Havnevæsen, Hovedstadsrådet, staten samt et antal personer, som er uafhængige af de nævnte institutioner, og som har særlig viden primært inden for områderne byplanlægning, arkitektur, erhvervsudvikling, organisation/jura og økonomi.
Formandsposten bør besættes med en person uden for de nævnte institutioner.
Det forudsættes, at der til opgavens løsning oprettes et særligt sekretariat, der bemandes med hertil særligt frigjort arbejdskraft.
Udvalget henviser i øvrigt til de af ministeren over for Miljø- og Planlægningsudvalget afgivne besvarelser.
Udvalget kan nedsætte underudvalg til behandling af dele af kommissoriet og inddrage eksperter uden for udvalgets kreds til belysning af særlige problemstillinger.
Udvalget bør tilrettelægge sit arbejde således, at der sikres kontakter med interesseorganisationer, foreninger og indbyggere i bydelene langs havnen.
Flertallet finder, at de offentligt ejede havnearealer samt bestyrelsen for den selvejende institution Københavns Havn skal forpligtige sig til ikke at foretage dispositioner, mens udvalget arbejder, som foregriber en samlet omdannelse af havnens arealer.
Flertallet forudsætter endvidere, at miljøministerens beføjelser vedrørende godkendelse af § 15-rammer udøves under hensyntagen til det kommende udvalgsarbejde.
 Flertallet lægger vægt på, at udvalgsarbejdet betragtes som en 1.
 grundlæggende fase i arbejdet med Københavns Havns omdannelse.
Denne 1. fase skal følges op af en 2. fase med en mere detaljeret planlægning i forbindelse med havneomdannelsens gennemførelse.
Flertallet forudsætter, at ministeren over for Folketingets Miljø- og Planlægningsudvalg redegør for, hvorledes regeringen agter at følge udvalgets konklusioner op.
Flertallet anser det for afgørende, at udvalget nedsættes snarest, og at udvalgets betænkning, som omfatter 1. fase af arbejdet med Københavns Havns omdannelse, foreligger så betids, at miljøministeren i november 1988 kan afgive ovennævnte redegørelse om opfølgningen af betænkningen til udvalget.
Et mindretal (Fremskridtspartiets medlem af udvalget) mener, at Københavns Havns problemer bedst løses af københavnerne selv.
Mindretallet finder ikke, at det er en statsopgave, der skal belaste skatteyderne yderligere.
Det er bedre, at private forretningsdrivende, der ser problemerne realistisk i øjnene, løser opgaven i stedet for utopiske vanvittigt kostbare løsninger, der er fostret i nogle urealistiske krævende fantasters hjernespind.
Mindretallet afviser flertallets forslag.
 P. u. v.
