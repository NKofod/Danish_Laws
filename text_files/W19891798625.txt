Et selskab klagede over, at den projekterede kystsikring i et område  

 ikke var tilstrækkelig, idet en kyststrækning ikke var omfattet af denne.  

 Udtalt, at amtskommunen har undersøgt mulighederne for en samlet løsning for  

 området, men at der ikke kunne opnås tilstrækkelig tilslutning hertil, og at  

 der således ikke har været foretaget nogen planlægning af kystsikring i  

 området.
Selskabet blev således henvist til i givet fald at søge rejst en sag  

 ved henvendelse til amtskommunen.
Med hensyn til fordeling af bidragspligten  

 på de berørte ejendomme udtalte ministeriet, at det tilkommer amtskommunen at  

 vælge de kriterier, der skal danne grundlag for fordelingen samt bestemme  

 disse kriteriers indbyrdes vægt.
Ministeriet fandt herefter ikke grundlag for  

 at ændre amtskommunens afgørelse med hensyn til partsfordelingen.
 Ved brev af 27. oktober 1989 har selskabet i henhold til lov nr. 108 af 5.  

 marts 1988 om kystbeskyttelse § 18 klaget over en afgørelse truffet den 5.  

 oktober 1989 af Vestsjællands Amtskommune vedrørende et projekt til  

 kystsikring ved Dybesø, Nykøbing-Rørvig kommune.
 Selskabet klager over, at amtskommunen i henhold til lov om  

 kystbeskyttelse § 5 har afgjort, at selskabet som ejer af Dybesø skal betale  

 35 parter af udgifterne til den projekterede kystbeskyttelse, idet selskabet  

 ikke finder, projektet vil sikre Dybesø, men kun de sommerhuse, der er opført  

 i første række ved kysten.
 Desuden klager selskabet over, at den påtænkte kystsikring ikke er  

 tilstrækkelig til at sikre søen, idet en sikring mere hensigtsmæssigt burde  

 foretages vest for denne.
 Ved brev af 20. november 1989 til Vestsjællands Amtskommune, der er  

 fremsendt i kopi til ministeriet, anfører selskabet endvidere, at såfremt der  

 anlægges yderligere en bølgebryder ud for matr.nr. 25 z, Rørvig, ønsker  

 selskabet ikke at bidrage til denne.
 Ministeriet har i sagens anledning anmodet Vestsjællands Amtskommune om en  

 udtalelse, ligesom sagen har været forelagt for Kystinspektoratet.
 Det fremgår herefter af sagen, at den projekterede kystbeskyttelse består  

 af 5 bølgebrydere, kystfodring med ral og to supplerende kystværn nord og øst  

 for Dybesø fra Sandflugtsplantagen til matr.nr. 25 dø, ibd.
 Formålet med kystsikringen er at formindske faren for overskyl med deraf  

 nedsættelse af faren for gennemskæring, hvilket medfører en mindre risiko  

 for, at havet når Dybesø.
Dette opnås ved at forstærke strandvolden ud for matr.nr. 25 z og matr.nr.  

 25 av.
Samtidig tilføres 15 (m3) ral pr. m på hele strækningen.
Bølgebryderne  

 ud for matr.nr. 25 s og 25 æ medvirker ligeledes til at nedsætte  

 bølgepåvirkningen på kysten.
De yderstliggende ejendomme sikres ved anlægget.
Imidlertid er en sikring  

 af Dybesø ikke mulig, uden at disse ejendomme samtidig beskyttes.
I henhold til lov om kystbeskyttelse § 5 bestemmer amtsrådet, hvorledes  

 udgifterne til kystsikringsforanstaltninger fordeles.
I henhold til § 5, stk.  

 2, kan ejerne af de ejendomme, der opnår beskyttelse ved foranstaltningen,  

 eller som i øvrigt opnår en fordel derved, pålægges bidrag til sikringer.
 I henhold til lov om kystbeskyttelse § 5, stk. 2, fastsætter amtsrådet  

 ligeledes bidragets størrelse.
 Efter loven står det amtsrådet frit for at vælge de kriterier, som skal  

 danne grundlag for fordeling af bidragspligten på de berørte ejendomme,  

 ligesom det tilkommer amtsrådet at bestemme den indbyrdes vægt, der bør  

 tillægges de valgte kriterier.
 Efter det foreliggende finder ministeriet ikke grundlag for at ændre den  

 af amtskommunen trufne afgørelse med hensyn til partsfordelingen i anledning  

 af det omhandlede kystsikringsprojekt.
Ministeriet skal endvidere vedrørende spørgsmålet om kystsikring vest  

 for Dybesø bemærke, at amtskommunen tidligere har undersøgt mulighederne for  

 en samlet løsning for området, men at der ikke kunne opnås tilstrækkelig  

 tilslutning hertil, og at der således ikke har været foretaget nogen  

 planlægning af kystsikring på denne strækning.
Der foreligger således ikke en  

 sag, der i henhold til lov om kystbeskyttelse § 18 kan påklages til  

 ministeriet, og ministeriet skal derfor henvise selskabet til eventuelt at  

 rette henvendelse til amtskommunen med anmodning om, at en sådan sag rejses.
 Det skal endelig bemærkes, at såfremt Vestsjællands Amtskommune vælger at  

 udføre yderligere en bølgebryder ud for matr.nr. 25 z, bør selskabet og  

 grundejerne omkring Dybesø efter ministeriets opfattelse ikke bidrage til  

 denne, idet en bølgebryder med denne placering ikke vil forøge sikkerheden  

 for Dybesø.
