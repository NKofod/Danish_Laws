 Manglerne ved et klinkegulv skyldtes dels håndværksmæssige  

 udførelsesfejl og dels projekteringsfejl med hensyn til manglende  

 tilstrækkelig beskrivelse af såvel glidelag som nødvendige dilatationsfuger.  

 Endvidere fandtes der at foreligge tilsynsfejl såvel med hensyn til den  

 manglende opfølgning af projektet som med hensyn til tilsynet med arbejdets  

 håndværksmæssige udførelse.
 Der tilkendtes herefter erstatning for udbedring af skaderne.
 Endvidere foretoges der en ansvarsfordeling mellem underentreprenør og  

 totalrådgiver.
KENDELSE i Voldgiftssag nr.
C 2214 K A/S mod 1. Murermester A og 2. A/S B, Rådgivende Ingeniørfirma I anledning af en tvist om mangler ved et klinkegulv projekteret af  

 indklagede, A/S B, Rådgivende Ingeniørfirma, og udført af indklagede,  

 murermester A, for klageren, K A/S, har denne ved klageskrift af 1. oktober  

 1987 indbragt sagen for en i medfør af »Regler for behandling af sager  

 ved Voldgiftsretten for Bygge- og Anlægsvirksomhed« nedsat voldgiftsret  

 bestående af direktør, civilingeniør Leif Egeskjold, direktør, civilingeniør  

 Per Dibbern Johansen og landsdommer Vagn Rasmussen, sidstnævnte som rettens  

 formand.
Ved sagens indbringelse for voldgiftsretten var tillige C ApS indklaget,  

 idet dette selskab som hovedentreprenør indgik en entreprisekontrakt dateret  

 4. og 5. april 1984 med indklagede A om hans udførelse af murerentreprisen.  

 C's rettigheder i henhold til denne kontrakt var transporteret til klageren,  

 der samtidig overfor A indestod som selvskyldnerkautionist.
Klageren har den  

 23. august 1989 hævet sagen overfor C ApS.
Indklagede A har ikke givet møde under den mundtlige forhandling, ligesom  

 han ikke har ytret sig under skriftvekslingen.
I forbindelse med indkaldelse  

 til en mundtlig forhandling den 26. marts 1990, der blev aflyst, har advokat  

 D, x-by, meddelt, at A ikke ville give møde, og at han er insolvent.
Efter  

 indkaldelse til fornyet mundtlig forhandling meddelte advokat D i skrivelse  

 af 23. april 1990 påny, at A ikke ville give møde.
Endvidere gjordes det  

 gældende, at A ikke var part i sagen, idet murerfirmaet blev drevet i A's  

 hustrus navn under firmanavnet y v/E, hvilket samtlige implicerede parter var  

 bekendt med.
Det oplystes endvidere, at E var afgået ved døden den 1.  

 september 1988, og at A ikke vedgik arv og gæld.
Da den foran nævnte entreprisekontrakt er indgået med »C ApS« og  

 »murermester A« som parter, ligesom kontrakten er underskrevet af  

 A, anses A med rette at være indklaget i sagen.
Da han er udeblevet trods  

 lovlig forkyndt tilsigelse, fremmes sagen for hans vedkommende i medfør af  

 reglernes § 24.
 Klageren har nedlagt følgende endelige påstand:
 De indklagede kendes pligtige in solidum, subsidiært alternativt, til  

 klageren at betale kr. 531.192,50. Af beløbet påstås kr. 173.855,00 forrentet  

 med procesrente fra 1. oktober 1987, medens kr. 357.337,50 påstås forrentet  

 med nævnte rente fra datoen for afgivelse af replik, den 3. marts 1989.
 Subsidiært påstås betaling af et af voldgiftsretten fastsat mindre beløb  

 end påstået.
 Indklagede A/S B har påstået frifindelse.
 Sagens nærmere omstændigheder er følgende:
I december 1983 blev der med henvisning til ABR mellem klageren og  

 indklagede B indgået en aftale om teknisk rådgivning og bistand vedrørende  

 opførelsen af en konvolutfabrik.
Der henvises i aftalen til nogle nærmere  

 angivne tegninger samt en beskrivelse af omfanget dateret 14. december 1983  

 med kalkulationer.
Det fremgår af aftalen, at B er totalrådgiver, samt at  

 rådgivelsens ydelse består i totalrådgivning og budgetstyring.
Der henvises  

 til et til aftalen vedhæftet bilag af 20. december 1983 og med hensyn til  

 økonomisk ramme til et opdateret budget af 14. december 1983 på 20.431.721  

 kr.
Om rådgiverens ansvar hedder det:
»Budgetansvar i henhold til opdateret budget af den 14.12.1983,  

 d.v.s. .. beløbet ..... må ikke overskrides.« Under særlige bestemmelser er bl.a. anført: ».....
Rådgiveren bærer ansvaret for, at den med entreprenørerne indgåede og af  

 rådgiveren formulerede aftale sikrer bygherren lovlig og funktionsdygtig  

 ydelse .....« I bilaget af 20. december 1983 hedder det bl.a.:
 »1. Rådgiverens ydelser:
 B ApS skal præcisere, at følgende ydelser er indeholdt i det aftalte  

 honorar:
 a) Detailprojektering af det vedtagne projekt. .....
 d) Byggeledelse omfattende afholdelse af ugentlige byggemøder under  

 udførelsesfasen, daglige tilsyn på byggepladsen samt .....
 2. Rådgiverens beføjelser:
 B ApS skal præcisere, at følgende beføjelser til rådgiveren er nødvendige  

 for en gennemførelse af projektet inden for den afsatte budgetramme: .....
 c) B ApS forbeholder sig uindskrænket ret til at indgå håndværkeraftaler  

 inden for den aftalte budgetramme.
 3. Budgetgaranti:
 a) B ApS skal her præcisere, at budgetgarantien alene vedrører den samlede  

 budgetsum, og at der kan forekomme afvigelser inden for de enkelte delbeløb.
b) Aftalegrundlaget for byggearbejdernes omfang og pris, herunder  

 rådgiverhonorar fremgår af bilag 2 omfattende Opdateret budget af 14.  

 december 1983, vedlagt specificerede kalkulationsark.
Bygherreønsker udover  

 dette omfang aftales særskilt og budgettet reguleres i henhold til dette.
c) Budgetgarantien omfatter alene byggeomkostninger.
Andre til byggeriets  

 gennemførelse knyttede omkostninger, såsom byggelånsrenter, stempelgebyr,  

 advokatsalær, indløsning af ibrugtagningstilladelse m.m. er ikke indbefattet  

 i denne aftale.« I den til aftalen vedhæftede beskrivelse er gulvklinkerne ikke omtalt.
Ifølge den foran nævnte aftale med indklagede A vedrørende murerarbejdet  

 var entreprisesummen 773.000 kr. excl. moms.
I aftalen henvises bl.a. til AB  

 72, »Fællesbetingelser dateret 19. december 1983« og  

 »Beskrivelse af murerarbejde m.v. dateret 23. december 1983«.
I  

 entreprisekontrakten hedder det endvidere:
 »Entreprisen skal udføres og afleveres i første klasses  

 håndværksmæssig kvalitet.
 Entreprisen omfatter alle materialer og ydelser, som fremgår af tegninger,  

 mængdefortegnelse eller tilbud samt alle sådanne ydelser, der - selv om det  

 ikke udtrykkeligt er nævnt - må anses for et naturligt led i entreprisen, for  

 at bygningen kan afleveres færdig i kontraktsmæssig stand klar til  

 indflytning«.
 Udbudsmaterialet overfor indklagede A omfattede fællesbetingelser,  

 beskrivelser af 23.12.1983, kalkulationsskemaer og tegning nr. 005M senest  

 revideret den 14.3.1984.
 I fællesbetingelserne hedder det bl.a.: »Entreprenøren har pligt til  

 med rimeligt varsel at anmode ingeniørfirmaet om nødvendige detailtegninger,  

 som der måtte være behov for«.
 I beskrivelsen af 23. december 1983 fremgår under afsnittet  

 »Betongulvets vacuumbehandling« bl.a. følgende:
»Langs alle ydervægge ilægges en isolation/dilationsfuge af 22 mm  

 mineraluld, dette gøres også rundt om søjlerne.
Fugen forsegles med elastisk  

 bitumenfuge.« Under afsnittet »murerarbejde« hedder det bl.a.:
 »I alle hjørner, og ved overgang mellem flise og klinke og lignende,  

 samt ved rørgennemføringer, fuges til sidst med siliconefuge af  

 fugeentreprenør«.
 Dette afsnit er underskrevet af indklagede A.
I kalkulationsark underskrevet af indklagede A er der specifikation  

 vedrørende klinker i »Produktionslokale« og i  

 »Kontor/Folkerum.
Stue/1. sal«.
Arbejdet er begge steder beskrevet  

 således:
»KLINKER, gulv, udlagt på afrettet underlag, fuget og afrenset, incl.  

 sokkel som halv klinke på alle vægge .....« Den 20. juni 1984 blev der foretaget afleveringsforretning vedrørende  

 Murerentreprisen.
Med hensyn til klinker blev der taget et forbehold  

 vedrørende rum 02 Hall'en, idet klinkerne endnu var afdækket.
Det blev dog  

 anført, at inden afdækningen var der »ingenting at bemærke her«.  

 Vedrørende rum 50, 51 og 53 anføres: »Der er et par enkelte klinkefuger,  

 som ikke er fuget ordentligt, og som skal eftergås«.
Vedrørende rum 47,  

 48 og 49 anføres: »Klinkegulvet skal også lige eftergås for eventuelt  

 manglende fuge«.
Ved årsgennemgangen i juli 1985 var intet anført om  

 klinker.
 Efter en fornyet gennemgang anmodede indklagede B ved skrivelse af 20.  

 januar 1986 indklagede A om afhjælpning af nogle fejl og mangler, herunder  

 »Rum 47-48-49: Klinker langs ydermyr (gavl) løse«, »Rum 55:  

 Der er et stort felt med løse klinker indenfor døren« og »Rum 013  

 og 014: Løse fliser repareres og fuger eftergås i såvel fliser, klinker som  

 mellem klinker og fliser«.
 Efter påny at have foretaget gennemgang af byggeriet den 21. april 1986  

 anmodede B samme dag A om at foretage afhjælpning af bl.a. følgende fejl og  

 mangler: »Rum 47-48-49: Alle løse klinker skal optages og omlægges  

 .....«, »Rum 55: Der er et stort felt med løse klinker indenfor  

 døren, disse skal omlægges« og »Rum 013 og 014: Løse klinker  

 repareres og fuger eftergås i såvel fliser, klinker som mellem klinker og  

 fliser«.
Ifølge et notat har A ved personligt møde hos B den 6. maj 1986 afvist at  

 omlægge klinkerne i herre- og dameomklædningsrum, idet der ikke var noget i  

 vejen ved 1 års gennemgangen.
Ved skrivelse af 22. oktober 1986 til A  

 varsledes der af advokat F på klagerens vegne voldgiftssag mod A.
Efter begæring af klageren blev der herefter den 15. januar 1987 foretaget  

 syns- og skønsforretning overfor A.
Som syns- og skønsmand var af  

 Voldgiftsnævnet udpeget murermester, ingeniør Jørn Buch Andersen.
B var  

 repræsenteret som klagerens rådgiver.
A var indkaldt, men gav ikke møde.  

 Syns- og skønsmanden afgav erklæring den 11. maj 1987.
Efter det foretagne syn og skøn blev der af klageren foretaget afhjælpning  

 for 162.855 kr. (excl. moms). Beløbet (incl. moms) - 192.683,10 kr. - blev  

 ved skrivelse af 29. juni 1987 afkrævet indklagede A og indklagede B tillige  

 med omkostningerne til syn og skøn og advokatomkostninger.
Overfor A  

 begrundedes afkrævningen med udførelsesfejl og overfor B med projektfejl og  

 utiltrækkeligt tilsyn.
Ved skrivelse af 23. juli 1987 afviste indklagede B  

 kravet.
Indklagede A reagerede ikke.
 Der blev herefter indledt voldgiftssag mod begge de indklagede for  

 udbedringsomkostningerne excl. moms, omkostningerne til syn og skøn 5.000 kr.  

 samt advokatomkostninger 6.000 kr. eller ialt 173.855,00 kr.
 I skrivelse af 20. november 1987 har indklagede B opgjort den samlede  

 besparelse i forhold til budgetrammen 20.431.721 kr. excl. moms med fradrag  

 af nogle ikke udførte værkførerburer til at udgøre 598.534 kr. excl. moms.
 Det blev herefter foretaget yderligere syn og skøn ved samme skønsmand,  

 der afgav erklæringer af 27. juni 1988 og 23. januar 1989. Ved disse syns- og  

 skønserklæringer var indklagede B medindklaget som part.
 Syns- og skønsmanden har afgivet forklaring i tilslutning til de afgivne  

 syns- og skønserklæringer.
Syns- og skønserklæring af 11. maj 1987 »Spørgsmål 1:
Hvilket materiale er klinkerne lagt i/påsat med? Svar 1:
Alle klinker er limet til gulvunderlaget.
Fabrikat og type af lim kendes  

 ikke.« Skønsmanden har forklaret, at der i byggemødereferaterne ikke er omtalt  

 noget om klinkerne.
Der er intet beskrevet om lim, fabrikat og type.
 Spørgsmål 2:
Er der anvendt tilstrækkeligt bindingsmateriale til pålægning af  

 klinkerne? Svar 2:
Der er ikke anvendt en tilstrækkelig stor tandspartel, hvilket bevirker et  

 formindsket bindingsmateriale.' Skønsmanden har forklaret, at dette medfører, at der ikke er tilstrækkelig  

 vedhæftning, således at der ikke er noget til at holde fliserne fast ved  

 spændinger.
 »Spørgsmål 3:
Er det forhold, at klinkerne har løsnet sig, en følge af mangler ved  

 pålægningen.
For eksempel som følge af forkert bindingsmateriale, for lidt  

 bindingsmateriale, manglende fuger etc.
 Svar 3:
 a) I mindre områder er der dårlig/ingen vedhæftning, eller der er brud i  

 overfladen på grund af slamlag i overside af betonunderlag.
 b) Manglende afrensning, fugning og støvsugning af underlag forinden  

 lægning af gulvklinker.
 c) Afhængig af limfabrikat eventuelt manglende primning eller vanding.
 d) Forkert anvendt tandsparteltype og manglende komprimering af  

 gulvfliserne.
 e) For hurtig udtørring af limmaterialet forinden lægning af klinker.
f) Manglende dilatationsfuger i hall.
Delvis manglende dilatationsfuger i  

 omklædning/bad.
Dilatationsfuger er ikke udført gennemgående i underliggende  

 pudslag.« Skønsmanden har forklaret, at svarene a-c vedrører rum 53 og omfatter ca.  

 1/4 af rummet.
Med hensyn til det under punkt b nævnte er det uden betydning,  

 om der var tilstrækkeligt bindemiddel.
Svar d og e gælder generelt.
Svaret  

 om, at dilatationsfugerne »ikke er udført gennemgående i underliggende  

 pudslag«, gælder både hallen i stueetagen og omklædning/bad på 1. sal.  

 Der skulle have været dilatationsfuger ved vægge ned til råbetonen d.v.s. i  

 pudslaget og i klinkebelægningen.
Desuden skal der være tværgående  

 dilatationsfuger, når et rum er over 25-30 (m2). I små rum er  

 dilatationsfugerne langs væggene først og fremmest et tæthedsspørgsmål.
Der  

 fremgår intet herom i materialet, men mureren burde have drøftet spørgsmålet  

 med den projekterende.
Mureren burde vide, at der er et problem, men det  

 kendes ikke altid af mindre firmaer.
Kravet om dilatationsfuger er almindelig  

 kendt hos de projekterende.
Der er ingen instruktioner herom, men almen viden  

 på projekteringstidspunktet.
Det er et normalt skadesbillede, at fliser  

 løsner, men skader opstår hurtigere ved dårlig limning.
 »Spørgsmål 4:
 Det ønskes oplyst, om klinkerne også ville løsne sig fra underlaget,  

 såfremt klinkerne var fæstnet med fliseklæber, og i øvrigt med en efter syns-  

 og skønsmandens opfattelse korrekt udførelse af klinkegulve.
 Spørgsmål 5:
 Såfremt spørgsmål 4 besvares bekræftende, ønskes årsagen hertil oplyst.
 Svar 4 og 5:
 Ved en korrekt udførelse af underlag og påklæbning af gulvklinker skønnes  

 det, at med den udførte konstruktion er der risiko for, at klinker og  

 eventuelt undergulv kan løsne sig.
 Risikoen for eventuelle skader skønnes at være manglende og gennemgående  

 dilatationsfuger.
Endvidere er der risiko med gulve udført på elementdæk, hvor gulvet er  

 udført med binding direkte til elementdæk og ikke er udført med et  

 glidelag.« »Spørgsmål 6:
 Der ønskes en generel beskrivelse af de pågældende klinkegulve efter  

 faglige kriterier, ligesom oplysning om årsagen til, at klinkerne har løsnet  

 sig, ønskes oplyst.
 Svar 6:
 Klinkegulv i hall er udført på støbt jernbetondæk.
 Alle øvrige gulve er udført på elementdæk.
 Når der ses bort fra de opståede fejl/mangler, er gulvene udført i en pæn  

 håndværksmæssig kvalitet.
I projekt er der i forbindelse med klinkegulvene kun angivet  

 udførelsesformen for a) pudslag incl. armering b) siliconefuge i hjørner og overgang mellem fliser og klinker c) klinker pålægges i fliseklæb.
 Materialebeskrivelse, materialesammensætning og blandinger m.v. er ikke  

 angivet.
 Detailløsninger af kritiske konstruktioner/udførelser er ikke beskrevet.
 I de udleverede byggemødereferater er der ikke omtalt eller gjort  

 indsigelser fra nogen af parterne om eventuelle aftaler/løsninger af anvendte  

 materialer eller arbejdets udførelse.
Se endvidere svar 3.« Skønsmanden har forklaret, at siliconefugen er et spørgsmål om vandtæthed.
 Ad syns- og skønserklæring af 27. juni 1988.
 »Tillægsspørgsmål 1:
 Skønsmanden bedes oplyse, om det udfærdigede gulvprojekt er projekteret  

 korrekt bl.a. under hensyn til gulvets underlag og under hensyn til  

 dilatationsmuligheder og under hensyn til de i 1983 gældende regler og  

 retningslinier.
 Svar 1:
 Gulvprojektet er udført beskedent, hvad angår tegninger og beskrivelse,  

 men er i store træk projekteret efter gældende regler og retningslinier i  

 1983.
 De nødvendige oplysninger er angivet ved udførelsesmåde af pudslaget på 1.  

 sal, klæbning af gulvklinkerne samt angivet udførelse af dilatationsfuger.
 Detailløsninger mellem gulv/væg og gulvopdeling i større rum burde have  

 været nøjere projekteret eller beskrevet.
 Udførelsesmetode i gulv i hall er ikke nærmere beskrevet, dog med  

 undtagelse af dilatationsfugen.
 Tillægsspørgsmål 2:
 Skønsmanden bedes oplyse, om beskrivelsen af gulvprojektet og  

 udførelsesmåden foreligger i så fyldestgørende udstrækning, at det indeholder  

 en - for en entreprise som den heromhandlede - tilstrækkelig vejledning for  

 en entreprenør vedrørende udførelsen af denne og vedrørende anvendelsen af  

 materialer.
 Svar 2:
 Jvf. svar 1.
 I beskrivelsen er der manglende angivelse af materialer såsom:
a.
Mørtelsammensætninger pudslagene.
b.
Fliseklæb.
c.
Dilatationsfuge.
 Det skal dog bemærkes, at ovennævnte for det meste bør opklares af den  

 udførende forinden afgivning af tilbud eller i forbindelse med opstart af  

 arbejdet.
 Tillægsspørgsmål 3:
 Skønsmanden bedes oplyse, om underentreprenøren, A, har udført entreprisen  

 i strid med projekt og beskrivelse og i givet fald beskrive disse  

 uoverensstemmelser.
 Svar 3:
 Underentreprenør A har i store træk udført arbejdet efter projekt og  

 beskrivelse dog med undtagelse af, at der ikke er udført dilatationsfuger i  

 hall.
 Tillægsspørgsmål 4:
 Skønsmanden bedes oplyse, om eventuelle mangler ved projekt og  

 beskrivelse, jfv. spørgsmål 1 og 2, har været årsag eller medvirkende årsag  

 til de af skønsmanden i skønserklæringen af 11.5.1987 påviste fejl ved  

 gulvet.
 Svar 4:
 De konstaterede mangler og skader skønnes udelukkende at være  

 udførelsesfejl.
Bruddene sker hovedsageligt mellem klinkerne og det underliggende  

 afretningslag.
Forbindelsen her er ikke stærk nok til at kunne optage de  

 faktiske forekommende påvirkninger.« Skønsmanden har vedrørende svar 4 forklaret, at dilatationsfuger, der  

 mangler i mindre rum, ikke altid har selvstændig betydning, men manglende  

 dilatationsfuger må anses for en projektfejl.
 Tillægsspørgsmål 5:
 Skønsmanden bedes oplyse, om de af skønsmanden påpegede fejl ved  

 udførelsen af arbejdet burde have været opdaget under et sædvanligt dagligt  

 tilsyn med en entreprise som den heromhandlede, jfv. bilag 1, pkt. 1 d) i  

 sagens bilag A.
 Svar 5:
 Ved et dagligt professionelt tilsyn hører det med, at der stikprøvevis  

 foretages kontrolundersøgelser af arbejdet under udførelsen.
 Ved et sådant tilsyn bør følgende have været bemærket:
a.
Slamlag i oversiden af betonunderlag.
b.
Manglende samt fejludførte dilatationsfuger.' Skønsmanden har forklaret, at slamlaget må have ligget i nogle dage og  

 derfor burde have været set.
Det burde også have været bemærket, at der blev  

 brugt forkert tandspartel.
Der lægges 15-17 (m2) pr. mand pr. dag, hvorfor  

 arbejdet har været i gang i adskillige uger.
 Syns- og skønserklæring af 23. januar 1989.
 Forinden den supplerende skønsforretning var der på de fremlagte bilag  

 13-16 foretaget afmærkning af rum med løse klinker.
 »Spørgsmål A:
 Skønsmanden bedes konstatere og beskrive tilstedeværelsen af de påberåbte  

 mangler.
 Svar A:
 Alle opmærkede løse fliser forefandtes som angivet i bilagene 13-16.
 Herudover kunne der ved en nærmere stikprøvekontrol konstateres yderligere  

 løse fliser i rum 51 (5 stk.).
 Den udførte gummifuge langs ydervægge har ingen virkning som dilatation  

 mellem gulvkonstruktion og væg, idet den er udført mellem gulvflade og  

 vægfliser.
 Alle steder, hvor der blev foretaget undersøgelser, var gulvkonstruktionen  

 incl. flisen og fugen bindig til væggene.
 Spørgsmål B:
 Skønsmanden bedes udtale sig om de(n) formodede årsag(er) til manglerne.
 Ved besvarelsen af dette spørgsmål bedes skønsmanden angive, hvilke af  

 årsager, der kan tilskrives entreprenøren, og hvilke årsager, der kan  

 tilskrives den projekterende og tilsynsførende ingeniør.
 Svar B:
 Årsagen til skaderne er de samme som tidligere angivet i svar 3 især pkt.  

 d, e og f.
Ved prøveophugningen kunne der så godt som ingen vedhæftning konstateres  

 på gulvfliserne.
Alle tandspartelsporene fremstod næsten helt intakte på  

 gulvoverfladen.
 Det er ikke inden for skønsmandens kompetence at fordele ansvaret på såvel  

 entreprenøren som den projekterende, men blot henvise til svar 6 i  

 skønserklæringen af 11. maj 1987 og svarene 1-5 i skønserklæringen af 27.  

 juni 1988.
 Spørgsmål C:
 Skønsmanden bedes oplyse, om det er hans opfattelse, at samtlige ikke -  

 tidligere omlagte gulve nu bør omlægges.
 Svar C:
 Som tidligere angivet i svar 4-5, skønserklæring af 11. maj 1987, er det  

 skønsmandens vurdering, at det valgte og udførte konstruktionsprincip er  

 væsentligt mere risikobehæftet end f.eks. det princip, der bygger på  

 indlæggelse af et glidelag og udførelse af dilatationsfuger.
Det er skønsmandens vurdering, at skadesbilledet vil fortsætte.
En total  

 omlægning på nuværende tidspunkt vil i længden være billigere end, at der  

 foretages løbende reparationer, især når der skal tages hensyn til etablering  

 af dilatationsfuger m.v.
 Spørgsmål D:
Skønsmanden bedes oplyse de anslåede udgifter forbundet hermed.
Ved  

 besvarelsen af dette spørgsmål bedes skønsmanden dels angive udgiften til  

 afhjælpning af de nu konstaterede mangler, dels udgiften til de arbejder, der  

 skal udføres, hvis det er skønsmandens opfattelse, at en mere omfattende  

 mangelafhjælpning bør ske.
 Svar D:
Omkostningerne til udbedringen af de konstaterede løse fliser som angivet  

 i bilagene 13-16 skønnes at andrage ca. kr. 60.000,-. Udbedringen omfatter  

 kun udskiftning af løse fliser.
Udbedringsmetoden har dog ikke den store  

 værdi, såfremt der ikke foretages opskæringer i gulvkonstruktionen for  

 udførelse af dilatation.
Opskæringer og reparationer i de mindre toiletrum  

 vil ikke kunne svare sig i forhold til en total omlægning.
 Det er skønsmandens vurdering, at en total omlægning bør foretages.
 Omkostningerne hertil skønnes at andrage:
 Priser er dagspris og excl. moms.
I priserne er medregnet projektering og tilsyn.« Den oprindelige påstand er herefter i replik af 3. marts 1989 forhøjet med  

 357.337,50 kr.
Forhøjelsen er foretaget på grundlag af syns- og skønsmandens  

 vurdering og en af klageren foretaget arealopgørelse.
 I SBI-anvisning 1964, 2. udgave 1981, hedder det bl.a.:
»Hvor fugtpåvirkningerne er små og temperatursvingningerne moderate,  

 lægges fliserne i mørtel direkte på betonen (fig. 15.04a). Det er den gængse  

 fremgangsmåde i almindelige boligers entreer, toiletter og baderum.
Er gulvet  

 større, end det normalt forekommer i boliger, anbefales det ofte at dele  

 fladen i felter adskilt af stødfuger med et eftergivende materiale, der  

 hindrer overføring af kræfter fra felt til felt gennem fliselaget (fig.  

 15.04b). De er ikke egentlige dilatationsfuger, da de ikke går igennem det  

 eller de øvrige lag, som hører til belægningen.
Virkningen af sådanne bløde  

 stødfuger er vanskelig at overse; dersom vedhængningen til underlaget er god  

 og bevægelserne små, er de eftergivende fuger formentlig overflødige.
Ved kraftigere fugtpåvirkninger som i baderum og vaskerum, der er i stadig  

 brug, bør der indføres et fugtisolerende lag - enkelt eller sammensat - under  

 lægningsmørtlen (fig. 15.04c). Også ved denne gulvtype er en opdeling i  

 felter adskilt ved bløde stødfuger formentlig overflødig.« På en under den mundtlige forhandling fremlagt tegning nr. 906M  

 »gulvbelægningsplan«, dateret således »tegnet .....  

 01.12.83« og »Revideret ..... 22.06.84« er efter  

 »klinker« anført »Lev. i henhold til bygherreønske, pålægges  

 med fliseklæber i henhold til fabrikkens anvisninger, samt dilatationsfuge.  

 Dilatationsfuge udføres med elastisk fuge, vist på denne plan i rum 47 og  

 53«.
Der er under den mundtlige forhandling derudover afgivet forklaring af  

 direktør hos indklagede B, ingeniør G, der blandt andet har forklaret, at der  

 ved projekteringen var et tidspres, da der skulle ske hurtig ud- og  

 indflytning.
Han havde forbindelse med advokat F.
Under arbejdet foregik der  

 fagtilsyn i det omfang, det var nødvendigt.
Tilsynet »har ikke ligget på  

 knæ sammen med mureren« og har ikke kontrolleret de enkelte faglige  

 faser.
Tilsynet har set efter, om resultatet var pænt.
Tilsynet har også set  

 efter, om der var fejet og rengjort på dækket inden pudslaget.
Der har  

 endvidere været drøftelser med murerentreprenøren på pladsen.
Indklagede  

 havde arbejdet med A i et par andre sager, men A har på denne sag formentlig  

 haft et par mand, der ikke var gode nok.
Selvom der ikke står noget i  

 byggemødereferaterne, har der naturligvis været drøftelser på byggemøderne.  

 Han har selv været på pladsen ca. 20 gange.
Det daglige tilsyn blev foretaget  

 af H, der var der næsten dagligt.
Med hensyn til dilatationsfugerne har vidnet forklaret, at han anser  

 fugeproblematikken beskrevet i beskrivelsens afsnit om betongulvets  

 vacuumbehandling (Bilag F, side 3) som en dilatationsfuge.
Midterfuge er ikke  

 gennemført.
Vidnet mener ikke, det er nødvendigt med dilatationsfuge mellem  

 pudslag og væg i mindre rum.
Der er udført gummifuge.
 Klageren har gjort gældende, at indklagede A er ansvarlig for manglerne  

 ved det udførte arbejde på grund af udførelsesfejl, og at indklagede B er  

 solidarisk ansvarlig med indklagede A på grund af projekteringsfejl og  

 manglende tilsyn.
Klageren har nærmere anført, at der ved syns- og skønserklæringerne er  

 påvist udførelsesfejl med hensyn til selve lægningen af klinkerne.
Der skulle  

 have været dilatationsfuger både mellem pudslag og væg og mellem klinker og  

 væg, samt i større rum tværgående fuger.
Der er intet beskrevet om  

 dilatationsfuger mellem pudslag og væg, men der er tale om en almenviden for  

 en seriøs håndværker, hvorfor A har et medansvar.
Med hensyn til  

 dilatationsfugerne mellem klinker og væg og de tværgående fuger bemærkes, at  

 det er tvivlsomt, om A har fået tegning »906M«, der dog ikke  

 angiver dilatationsfuger i hallen og langs væg.
Også på dette punkt må  

 indklagede A have et medansvar.
Denne indklagede har således dels et  

 selvstændigt, dels et medansvar og hæfter for hele beløbet.
Projektet må sammenfattende betegnes som et beskedent projekt uden  

 tilstrækkelig vejledning.
Dilatationsfugerne mellem pudslag og væg er ikke  

 beskrevet uanset, at det var et kendt fænomen.
Der er her tale om en  

 projektfejl.
Dilatationsfugerne langs klinker og vægge og de tværgående fuger  

 har ikke været beskrevet i nødvendigt omfang.
Der er tale om en væsentlig  

 projektfejl.
Endvidere burde der have været projekteret glidelag på  

 elementdæk.
Dette gælder også den manglende beskrivelse med hensyn til  

 mørtelsammensætning, fliser, klinker m.v.
Det daglige tilsyn, indklagede B havde påtaget sig, har ikke fundet sted.  

 Et tilstrækkeligt tilsyn ville have afdækket såvel manglerne ved lægningen,  

 som de manglende dilatationsfuger.
Det utilstrækkelige projekt burde have  

 give anledning til et skærpet tilsyn.
Med hensyn til ansvarsfordelingen må det lægges til grund, at indklagede A  

 har et selvstændigt ansvar for udførelsesfejl, og at indklagede B hæfter  

 sammen med A på grund af utilstrækkelig beskrivelse og tegninger samt som  

 følge af manglende tilsyn.
Indklagede B har en selvstændig hæftelse for  

 projekt- og tilsynsfejl.
Ifølge ABR 75, pkt. 6.2.5. må voldgiftsretten  

 fordele ansvaret for udførelsesfejlene pro rata.
For tilsynsfejlene er B  

 ifølge ABR 75, pkt. 6.2.6 kun subsidiært ansvarlig.
Der er intet nævnt om, at indklagede B indenfor budgetrammerne kan afholde  

 udgifter til fejl og mangler.
Bygherren har krav på kontraktsmæssig ydelse og  

 skal ikke selv betale for fejl og mangler.
 Der er reklameret rettidigt overfor indklagede B, idet der er rejst krav,  

 så snart klageren efter den første syns- og skønserklæring, der var rettet  

 mod indklagede A, blev klar over, at der kan være tale om projekt- og  

 tilsynsfejl.
Indklagede B har bestridt, at der foreligger projekteringsfejl eller  

 manglende tilsyn.
På grund af budgetrammeaftalen kan der ikke pålægges den  

 indklagede medansvar, da kravet kan holdes indenfor budgetrammen.
Et  

 eventuelt krav er i øvrigt bortfaldet på grund af manglende reklamation og  

 passivitet.
Indklagede har nærmere anført, at selv med de opgjorte omkostninger er  

 disse stadig mindre end de aftalte budgetrammer.
Klageren er efter  

 aftalegrundlaget forpligtet til at tåle enhver omkostning op til  

 budgetrammen.
Der er ikke reklameret før den 29.6.1987, og klageren har undladt at  

 inddrage B som part i det førte syn og skøn.
Klageren har endvidere betalt  

 udlægningen som følge af denne skønserklæring uden at forbeholde sig regres.  

 Klageren burde have været opmærksom på, at der forelå et potentielt  

 rådgiveransvar, jfr. også ABR 75, pkt. 6.2.3.
Projektet er i overensstemmelse med gældende regler og retningslinier.
Der  

 var ikke i 1983 krav om dilatationsfuger, og der er stadig en stor tvivl om  

 værdien heraf.
Anbringendet om manglende glidelag er nyt.
I øvrigt er der  

 intet foreskrevet herom i gældende vejledninger.
Ifølge skønsmandens svar på  

 tillægsspørgsmål 4 i erklæringen af 27. juni 1988 er der ingen sammenhæng  

 mellem projektet og de konstaterede fejl.
Med hensyn til dilatationsfugerne er der ikke tale om nogen tilsynsfejl.  

 Der er ikke krav om dilatationsfuger efter gældende forskrifter, og det er  

 derfor ikke nogen fejl, at det ikke ved tilsynet er tilsikret, at  

 dilatationsfugerne er udført.
Der henvises til SBI.
 Den manglende slambortfjerning foreligger kun i en lille del af et enkelt  

 rum og kan let være dækket med klinker efter få timer og under  

 omstændigheder, hvor der ikke har været mulighed for kontrol.
Tykkelsen af mørtelmassen kan let for tilsynet fremtræde som  

 tilstrækkelig.
Det er vanskeligt at kontrollere.
 Udførelsesfejlene vil i det hele være indklagede A's fulde ansvar.
 Med hensyn til erstatningens størrelse har indklagede anført, at et ansvar  

 højst kan andrage 60.000 kr. som anført i syns- og skønserklæringen af 23.  

 januar 1989. Ansvaret kan i øvrigt højst andrage 357.337,50 kr. som opgjort  

 på grundlag af den nævnte syns- og skønserklæring.
 Den oprindelige påstand kan ikke være omfattet af B's eventuelle ansvar.  

 Der skal ved eventuel ansvarspålæggelse tages hensyn til ABR 75, pkt. 6.2.5.  

 og 6.2.6.
Det må lægges til grund, at A har fået tegning 906M.
A har i øvrigt været  

 forpligtet til selv at skaffe sig oplysninger.
 Voldgiftsretten udtaler:
 Efter bevisførelsen lægges det til grund, at der i det i syns- og  

 skønserklæringen beskrevne omfang er håndværksmæssige udførelsesfejl ved  

 klinkelægningen.
Det lægges endvidere til grund, at indklagede A har modtaget tegning 906M.  

 Den heri indeholdte beskrivelse af dilatationsfuger i rum 47 og 53 anses for  

 en tilstrækkelig beskrivelse.
I rummene 48, 49, 50 og 51 samt hall (rum 02)  

 burde der på grund af rummenes karakter - størrelse og/eller benyttelse -  

 have været en detaljeret anvisning med hensyn til dilatationsfuger.
I det  

 anførte omfang findes det på projekteringstidspunktet at være almindeligt  

 kendt for projekterende ingeniører, at dilatationsfuger bør foreskrives,  

 hvorimod nødvendigheden heraf ikke kan anses for kendt af alle håndværkere.
I  

 de øvrige mindre rum findes anvendelsen af dilatationsfuger ikke at burde  

 tillægges afgørende betydning for klinkelægningens stabilitet, idet  

 dilatationsfugerne i disse tilfælde først og fremmest er et spørgsmål om  

 tæthed.
Det bemærkes, at beskrivelen under »Betongulvets  

 vacuumbehandling« ikke er en anvisning til murerentreprenøren, men til  

 betonentreprenøren, og i øvrigt efter sit indhold ikke en anvisning for  

 gulve, der skal belægges med klinker.
 Dilatationsfuger er i intet tilfælde udført gennemgående i det  

 underliggende pudslag.
 Forholdet til indklagede A:
Efter det således foreliggende findes der at foreligge håndværksmæssige  

 udførelsesfejl, for hvilke denne indklagede er ansvarlig i det i syns- og  

 skønserklæringen af 11. maj 1987 og syns- og skønserklæringen af 23. januar  

 1986 for så vidt angår udskiftning af fliser anførte omfang.
Det bemærkes, at  

 omfanget af de konstaterede skader må anses for forøget på grund af  

 konstruktionsprincipperne - manglende glidelag, især i rummene 47, 48, 49, 50  

 og 53 på 1. sal samt manglende dilatationsfuger -.
 Forholdet til indklagede B:
 Den mellem klageren og denne indklagede indgåede budgetrammeaftale findes  

 ikke uden udtrykkelig aftale herom at omfatte fejl og mangler som følge af  

 projekterings- og/eller tilsynsfejl, selvom disse økonomisk kan afholdes  

 indenfor budgetrammen.
Først ved fremkomsten af syns- og skønserklæringen af 11. maj 1987 findes  

 der at foreligge sådanne oplysninger, at klageren må regne med muligheden  

 for, at indklagede B kan være ansvarlig.
Skrivelsen af 29.6.1987 anses  

 herefter for rettidig reklamation i medfør af ABR 1975 pkt. 6.2.3.
Det må anses for en fejl, at der ikke er projekteret med glidelag, især i  

 de ovenfor anførte rum.
Med hensyn til dette anbringende bemærkes, at  

 indklagede efter syns- og skønserklæringen har måttet være forberedt på, at  

 dette ville blive gjort gældende.
Endvidere findes der i det hele at være  

 tale om et lidet detaljeret projekt, der forudsætter, at detaljeproblemer,  

 herunder med hensyn til nødvendige dilatationsfuger, løses under arbejdets  

 udførelse af entreprenøren eller af denne i samråd med tilsynet.
 Der findes herefter at foreligge projekteringsfejl med hensyn til  

 manglende tilstrækkelig beskrivelse af såvel glidelag som nødvendige  

 dilatationsfuger.
 Der findes endvidere at foreligge tilsynsfejl såvel med hensyn til den  

 manglende opfølgning af projektet som med hensyn til tilsynet med arbejdets  

 håndværksmæssige udførelse.
 Erstatningens størrelse.
Det må antages, at de spændinger i konstruktionen, der har været  

 medvirkende til skadesbilledet, i al væsentlighed er udløst, og at de  

 konstaterede skader er opstået de håndværksmæssigt svageste steder.  

 Voldgiftsretten finder derfor ikke, der bør kendes klageren erstatning ud  

 over udbedringsudgiften efter den første syns- og skønserklæring med 162.855  

 kr. (excl. moms) samt udbedring af løse fliser som angivet i syns- og  

 skønserklæringen af 23. januar 1986 med 60.000 kr. (excl. moms) eller ialt  

 222.855 kr.
Med hensyn til omkostningerne i forbindelse med syns- og  

 skønserklæringen af 11. maj 1987 henvises til det nedenfor anførte.
 Ansvarsfordeling.
I forholdet mellem de indklagede findes ansvaret at burde fordeles med 2/3  

 eller 148.570 kr. (excl. moms) påhvilende indklagede A og 1/3 eller 74.285  

 kr. (excl. moms) påhvilende indklagede B, jfr.
ABR 1975 punkt 6.2.5.
 Da der påhviler indklagede B tilsynsansvar for samtlige de  

 ansvarspådragende fejl og mangler, er denne indklagede tillige subsidiært  

 ansvarlig også for den indklagede A påhvilende del af ansvaret.
 Omkostninger til syn og skøn, sagsomkostninger m.v.
 Da den første syns- og skønsforretning (erklæringen af 11. maj 1987) alene  

 blev foretaget i forhold til indklagede A, findes denne alene at burde betale  

 omkostningerne hertil samt advokatomkostninger i forbindelse hermed med ialt  

 11.000 kr.
 Sagens øvrige omkostninger, herunder til de senere syns- og  

 skønsforretninger fordeles med halvdelen til hver af de indklagede.
Med hensyn til voldgiftsrettens omkostninger forholdes som nedenfor  

 bestemt.
T H I B E S T E M M E S :
 Indklagede, murermester A, betaler til klageren, K A/S, 148.570 kr. (excl.  

 moms), hvoraf 108.570 kr. forrentes med procesrente fra den 1. oktober 1987  

 til den 2. marts 1989 og hele beløbet fra den 3. marts 1989, til betaling  

 sker.
 Indklagede, A/S B, Rådgivende Ingeniørfirma, betaler til klageren 74.285  

 kr. (excl. moms), hvoraf 54.285 kr. forrentes med procesrente fra den 1.  

 oktober 1987 til den 2. marts 1989 og hele beløbet fra den 3. marts 1989, til  

 betaling sker.
 Endvidere er indklagede B subsidiært ansvarlig for det beløb, det påhviler  

 indklagede A at betale.
 I sagsomkostninger til klageren betaler indklagede A 25.000 kr. og  

 indklagede B 14.000 kr.
