Bilag 1 Bekendtgørelse om takststigning i offentlig servicetrafik i trafikselskaber m.v.
 I medfør af § 6 a, stk. 6, i lov nr. 582 af 24. juni 2005 om trafikselskaber, som ændret ved § 1 i lov nr. 134 af 24. februar 2009, og efter bemyndigelse i henhold til § 31, stk. 1, fastsættes:
 § 1. Bekendtgørelsen finder anvendelse på takster, der indgås aftale om mellem trafikselskabet og jernbanevirksomhederne.
 Stk. 2. Bekendtgørelsen finder endvidere anvendelse på takster, der fastsættes af trafikselskaberne.
 Stk. 3. Bekendtgørelsen finder ikke anvendelse på taksterne for følgende af trafikselskabets op- gaver:
 1) Individuel handicapkørsel, jf. § 5, stk. 1, nr. 4, i lov om trafikselskaber.
 2) Opgaver trafikselskabet efter aftale med en kommune eller en region varetager vedrørende indkøb af trafik, som kommunen eller regionen skal varetage efter anden lovgivning, jf. § 5, stk. 3, i lov om trafikselskaber.
 3) Opgaver vedrørende driften af færgeruter som trafikselskabet varetager på kommuners vegne, jf. § 5, stk. 4, i lov om trafikselskaber.
 § 2. I denne bekendtgørelse forstås ved:
 1) »Prissystem«: Et system til fastsættelse af takster for rejser med offentlig servicetrafik i et afgrænset geografisk område eller mellem to punkter inden for det enkelte trafikselskab.
2) »Priskategorier«: Kategorier, som rejser i et prissystem kan opdeles i, hvor taksten for rejserne inden for hver kategori skal være entydigt defineret.
F.eks. vil der være otte priskategorier i et prissystem, hvori der er defineret to forskellige passagertyper; voksen og barn, der med varierende betaling kan benyttes i 1-4 zoner.
 3) »Det omkostningsbaserede indeks«: Et af Trafikstyrelsen fastsat omkostningsbaseret indeks, der er sammensat af et nettoprisindeks, der vægtes med 20 %, et nettoprisindeks for brændstof, der vægtes med 10 %, et lønindeks for den private sektor, der vægtes med 60 % og en gennemsnitlig obligationsrente, der vægtes med 10 %, jf. definitionen i bilag 1, pkt. 1.
 § 3. Gennemsnittet af samtlige takster i samtlige prissystemer i trafikselskabet, der indgås aftale om mellem trafikselskabet og jernbanevirksomheder, samt takster i prissystemer i trafikselskabet, der alene fastsættes af trafikselskabet, må årligt ikke stige mere end den årlige udvikling i det omkostningsbaserede indeks, jf. dog stk. 2.
 Stk. 2. Hvis gennemsnittet af samtlige takster i samtlige prissystemer i trafikselskabet, der indgås aftale om mellem trafikselskabet og jernbanevirksomheder, samt takster i prissystemer i trafikselskabet, der alene fastsættes af trafikselskabet, stiger mindre end den årlige udvikling i det omkostningsbaserede indeks, kan den del af stigningen, der ikke er benyttet i et år, opspares til benyttelse i et af de efterfølgende to år, dog jf. stk. 4.
 Stk. 3. Beregningen af den gennemsnitlige takst skal foretages efter modellen i bilag 1, pkt. 2.
 Stk. 4. Opsparing efter stk. 2 kan første gang foretages for de takster, der er gældende for 2010.
 § 4. I beregningen af den gennemsnitlige takst skal alle priskategorier i prissystemerne indgå, jf. dog stk. 2 og 3.
Stk. 2. Trafikselskabet kan definere særlige priskategorier, der ikke medtages i beregningen af den gennemsnitlige takst.
Den samlede omsætning for disse særlige priskategorier må højst udgøre 5 % og hver særlig priskategori højst 1 % af den samlede årlige omsætning på de prissystemer, der anvendes inden for trafikselskabet.
 Stk. 3. I beregningen af den gennemsnitlige takst for prissystemet skal følgende priskategorier udelades:
 1) Frirejser.
 2) I oprettelsesåret nye priskategorier, der oprettes i forbindelse med nye former for ydelser eller nye produkter, i et eksisterende prissystem.
 § 5. Trafikselskaberne skal opgøre rejsernes fordeling på priskategorierne i alle prissystemer, jf. § 4.
 Stk. 2. Trafikselskabet vælger selv metode til at fastsætte rejsernes fordeling på priskategorier.
 Stk. 3. Den valgte metode må ikke ændres fra år til år, jf. dog stk. 4 og 5.
 Stk. 4. Den valgte metode kan ændres, såfremt det kan dokumenteres, at metodeændringen indebærer en mere korrekt fordeling af rejserne på priskategorier i ét eller flere prissystemer.
Stk. 5. Ved indførelse af et nyt prissystem med nye priskategorier kan der fastsættes en ny metode til opgørelse af rejsernes fordeling på priskategorier.
I givet fald skal trafikselskabet kunne dokumentere, at der ikke sker takststigninger ved indførelsen.
 § 6. Trafikselskabet skal til enhver tid på anmodning kunne dokumentere overfor Trafikstyrelsen, at takstændringer ikke bevirker stigning med mere end udviklingen i det omkostningsbaserede indeks, herunder dokumentere at de anvendte opgørelsesmetoder er i overensstemmelse med denne bekendtgørelse.
Stk. 2. Såfremt et trafikselskab ønsker at opspare en del af den maksimale gennemsnitlige takststigning til benyttelse i et af de efterfølgende to år, jf. § 3, stk. 2 eller benytte allerede opsparet takststigning fra de foregående to år, skal dette meddeles til Trafikstyrelsen senest 10. januar i det år, hvor en del af takststigningen ønskes opsparet fra eller benyttes i.
Meddelelsen skal indeholde den gennemsnitlige takststigning i året, størrelsen af den opsparede takststigning samt en specifikation af hvorledes den opsparede takststigning fra de foregående to år benyttes, jf. bilag 1, pkt. 2.
 § 7. Trafikstyrelsen fastsætter årligt det omkostningsbaserede indeks efter modellen i bilag 1, pkt. 1.
 Stk. 2. Såfremt det omkostningsbaserede indeks ved fastsættelsen efter modellen i bilag 1, pkt. 1 resulterer i en negativ takstudvikling, sættes udviklingen i indekset til 0. Der korrigeres i det følgende år for forskellen mellem 0 og denne negative takstudvikling efter modellen i bilag 1, pkt. 3.
 Stk. 3. Trafikstyrelsen meddeler hvert år inden udgangen af 1. kvartal trafikselskaberne det omkostningsbaserede indeks for det efterfølgende år og offentliggør det på Trafikstyrelsens hjemmeside.
 § 8. Bekendtgørelsen træder i kraft den 1. januar 2010.
 Stk. 2. Bekendtgørelse nr. 1138 af 2. oktober 2007 om takststigning i offentlig servicetrafik i trafikselskaber m.v. ophæves.
Trafikstyrelsen, den 15. december 2009 Carsten Falk Hansen / Jan Albrecht Bilag 1 Definition af det omkostningsbaserede indeks og beregning af den årlige stigningstakt 1. Definition af det omkostningsbaserede indeks:
 Det omkostningsbaserede indeks er beregnet på baggrund af de fire nedenstående indeks, der vægtes med de angivne procentsatser jf. § 2, pkt. 3.
 Den årlige stigningstakt beregnes på baggrund af den årlige procentvise stigning i henholdsvis nettoprisindekset, nettoprisindekset for brændstof, et lønindeks for den private sektor samt ændringen i obligationsrenten, som opgøres i procentenheder.
Finansministeriet skønner over udviklingen i de fire indeks fremadrettet.
Den endelige stigningstakt i nettoprisindekset og nettoprisindekset for brændstof opgøres af Danmarks Statistik.
Den endelige stigningstakt i de private lønninger opgøres af Dansk Arbejdsgiverforening i Strukturstatistikken, og den gennemsnitlige obligationsrente opgøres af Nationalbanken.
Det omkostningsbaserede indeks fastsættes som skønnet for det vægtede gennemsnit af de 4 ovennævnte indeks det kommende år, som beregnes på baggrund af det seneste skøn med afsæt i talgrundlaget for Finansministeriets Økonomiske Redegørelse.
Hertil lægges niveaukorrektioner for det foregående år med afsæt i ændrede skøn for de 4 fire indeks i Finansministeriets Økonomiske Redegørelser og de endelige opgørelser af de 4 indeks.
 2. Model til beregning af den maksimale gennemsnitlige takst i år n:
 3. Model til beregning af den maksimale gennemsnitlige takst i år n, i tilfælde hvor det omkostningsbaserede indeks i år n-1 i henhold til § 7, stk. 2 er sat til 0:
