Bekendtgørelse om anvendelse af fodertyper ved saltvandsbaseret fiskeopdræt1) I medfør af § 7, stk. 1, nr. 1 og 2, § 73, stk. 3, § 80, stk. 1 og 2, og § 110, stk. 3 og 4, i lov om miljøbeskyttelse, jf. lovbekendtgørelse nr. 1757 af 22. december 2006, fastsættes:
 § 1. Denne bekendtgørelse omfatter saltvandsdambrug og havbrug, jf. listepunkt I 201 og I 203 i bilag 2 i bekendtgørelse om godkendelse af listevirksomhed.
§ 2. Ved opdræt af fisk i saltvand må der kun anvendes tørfoder og bløde piller.
Smuldindholdet i foderet må højst være 1 procent.
 Stk. 2. Ved tørfoder forstås tørre piller, flager eller lignende partikler bestående af fiskemel eller andre næringsstoffer sammenholdt med et egnet bindemiddel.
 Stk. 3. Ved bløde piller forstås piller, der har et vandindhold på højst 40 procent, og hvis afgivelse i vand af næringsstoffer, målt som tørstof, højst er af samme størrelse som tørfoder.
 Stk. 4. Ved smuld forstås den fraktion, der passerer en sigte med en maskevidde på 0,25 gange foderpillernes tværmål.
§ 3. Miljøstyrelsen kan i særlige tilfælde og på nærmere vilkår tillade, at kravene til fodertyper i § 2 fraviges, når dette sker som led i gennemførelsen af 1) specielle produktioner, der kræver andre fodertyper, eller 2) forsøgsvirksomhed med andre fodertyper.
 Stk. 2. Miljøstyrelsens afgørelser efter stk. 1 kan ikke påklages til anden administrativ myndighed.
§ 4.  Medmindre højere straf er forskyldt efter den øvrige lovgivning, straffes med bøde den, der 1) overtræder bestemmelserne i § 2 eller 2) overtræder vilkår i en tilladelse efter § 3, stk. 1.
Stk. 2. Straffen kan stige til fængsel i indtil 2 år, hvis overtrædelsen er begået forsætligt eller ved grov uagtsomhed, og hvis der ved overtrædelsen er 1) voldt skade på miljøet eller fremkaldt fare derfor eller 2) opnået eller tilsigtet en økonomisk fordel for den pågældende selv eller andre, herunder ved besparelser.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
§ 5. Bekendtgørelsen træder i kraft den 3. september 2007 og ophæves automatisk den 3. september 2012, medmindre andet bestemmes inden denne dato, jf.
Justitsministeriets skrivelse af 28. februar 2002 om en forsøgsordning om anvendelse af automatiske ophørsklausuler i visse bekendtgørelser på miljø- og arbejdsmiljøområdet.
Miljøministeriet, den 11. december 2007 Troels Lund Poulsen / Karsten Lund 1) Bekendtgørelsen har som udkast været notificeret i overensstemmelse med Europa-Parlamentets og Rådets direktiv 98/34/EF (informationsproceduredirektivet) som ændret ved direktiv 98/48/EF.
