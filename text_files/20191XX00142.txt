Skriftlig fremsættelse (13. november 2019) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om vandsektorens organisering og økonomiske forhold, selskabsskatteloven, lov om elforsyning og lov om varmeforsyning (Hjemmel til forberedelse og implementering af justeret økonomisk regulering af vandsektoren, mindre, forbrugerejede vandselskabers mulighed for at udtræde af den økonomiske regulering og skattepligt m.v.) (Lovforslag nr.
L 50) Lovforslaget er første del af implementeringen af den politiske aftale om justeret økonomisk regulering af vandsektoren, der blev indgået i efteråret 2018 mellem den daværende regering (V, LA, K) og S, R, DF, SF samt EL.
Hovedparten af de øvrige dele af den politiske aftale implementeres ved et senere lovforslag, der forventes fremsat i 2021.
Den samlede justerede regulering skal give fleksibilitet til at investere i langsigtede og bæredygtige løsninger, som understøtter høj kvalitet i levering og miljø og lave priser til forbrugerne.
Derfor indebærer justeringen, at der indføres mere fleksible økonomiske rammer, der tager højde for et fluktuerende investeringsbehov på tværs af selskaberne i sektoren og på tværs af tid.
Derudover styrkes fokus på forsyningssikkerhed og forbrugertilfredshed, idet Forsyningssekretariatet på længere sigt får mulighed for at stille krav hertil, således at effektiviseringer ikke sker på bekostning af forsyningssikkerheden og leveringskvaliteten.
Formålet med dette lovforslag er på kort sigt at sikre de nødvendige hjemler til, at Klima-, Energi- og Forsyningsministeriet og Forsyningssekretariatet kan forberede gennemførelsen af de politisk besluttede ændringer i den økonomiske regulering, som vil blive udmøntet i et senere lovforslag.
Der indsættes hjemmel til, at Forsyningssekretariatet kan indhente nødvendige data hos vandselskaberne til at udføre analyser inden for vandsektoren.
Der sikres også hjemmel til at ændre bekendtgørelse om økonomiske rammer for vandselskaber, så indfasningen af de nye regler lettes.
Lovforslaget gennemfører endvidere første del af punkt 4 i den politiske aftale af 22. november 2018, som vedrører fleksibel reguleringsmodel for mindre, forbrugerejede vandselskaber.
Lovforslaget har således til formål at give de mindre, forbrugerejede vandselskaber mulighed for at opnå administrative lettelser ved træde ud af den økonomiske regulering og selskabsskattepligt.
 Lovforslaget indeholder samtidig justering af reglerne om, hvornår et vandselskab bliver omfattet af vandsektorloven, så reglerne i højere grad tager højde for usædvanlige udsving i den årlige debiterede vandmængde, f.eks. på grund af tørke.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
