 Et nystiftet moderselskab, M A/S, købte et skuffeselskab, D A/S, (som  

 havde været uden erhvervsaktivitet). M A/S lagde en forretning ind i D A/S ni  

 dage før datterselskabets første regnskabsafslutning og ønskede nu  

 sambeskatning for en periode, der dækkede M A/S's første regnskabsår på 17  

 måneder og D A/S's andet regnskabsår på tolv måneder, idet begge selskabers  

 aktuelle regnskabsår sluttede samtidigt den 30/6 1996. Ligningsrådet imødekom  

 anmodningen om sambeskatning for indkomståret 1996, da D var uden aktivitet,  

 bortset fra forrentning af indskudskapitalen, fra dets stiftelse og frem til  

 M A/S's køb af D A/S, jf. sambeskatningsbetingelse 1.1, 3. pkt., jfr. 2. pkt.
F erhvervede personligt hele aktiekapitalen i selskabet M A/S den 22/5  

 1995. Den 21/6 1995 erhvervede M A/S hele aktiekapitalen i D A/S.
Selskabet D  

 A/S var stiftet af et advokatfirma som et skuffeselskab med regnskabsår 1/7 -  

 30/6 med første regnskabsår 24/10 1994 - 30/6 1995. Erhvervelsen af selskabet  

 fandt sted i forbindelse med køb af en forretning, hvorfor der var aktivitet  

 i selskabet i ni dage fra købet den 21/6 til regnskabsafslutningen den 30/6  

 1995.
 Selskabet M A/S havde regnskabsår 1/7 - 30/6 med første regnskabsperiode  

 1/2 1995 - 30/6 1996.
 I forbindelse med indsendelse af selvangivelserne for indkomståret 1996  

 anmodede M A/S om at blive sambeskattet med det nyerhvervede datterselskab D  

 A/S.
 Den kommunale skatteforvaltning kunne ikke imødekomme anmodningen om  

 sambeskatning med den begrundelse, at M A/S ikke havde ejet aktiekapitalen i  

 D A/S i hele M A/S's indkomstår 1996 (perioden 1/2 1995 - 30/6 1996).
 Told- og Skatteregionen bemærkede, at sambeskatning kan opnås, når  

 selskabernes regnskabsår slutter samtidigt, og såfremt moderselskabet i det  

 indkomstår, hvori der ønskes sambeskatning, har erhvervet aktierne i et  

 selskab, som har været uden aktivitet fra dets stiftelse bortset fra fra  

 forrentning af egenkapitalen.
Told- og Skatteregionen fandt ikke i dette tilfælde, at betingelsen om, at  

 der i datterselskabets eventuelle forudgående indkomstår, her 24/10 1994 -  

 30/6 1995, ikke må have været aktivitet, udover forrentning af egenkapitalen,  

 var opfyldt.
Regionen henså til, at datterselskabet efter det oplyste i sit  

 første regnskabsår 24/10 1994 - 30/6 1995 har haft egentlig erhvervsmæssig  

 drift i 9 dage fra 21/6 1995 - 30/6 1995.
 Revisor påklagede på selskabets vegne afgørelsen og anførte, at M A/S  

 opfyldte kravene til sambeskatning, idet selskaberne havde samme regnskabsår  

 1.7 - 30.6 og moderselskabet erhvervede aktierne i datterselskabet, før der  

 var driftsaktivitet i selskabet.
 Revisor henviste til, at den kommunale skatteforvaltning anførte i  

 afgørelsen, at sambeskatningen for indkomståret 1996 ville kunne godkendes,  

 såfremt M A/S afsluttede årsregnskabet pr. 30. juni 1995.
 Revisor henviste desuden til, at det var et faktum, at M A/S erhvervede  

 aktierne i A/S 21/6 1995, og at datterselskabet fra stiftelsen til  

 erhvervelsesdagen var uden drift, når bortses fra forrentning af  

 indskudskapitalen.
 Det var ligeledes et faktum, at M A/S ejede aktierne i D A/S i dettes  

 regnskabsperiode 1/7 1995 - 30/7 1996.
 Ligningsrådet gav tilladelse til sambeskatning, da D A/S var uden  

 aktivitet (bortset fra forrentning af indskudskapitalen) fra dets stiftelse  

 og frem til M A/S's køb af D A/S, jfr. sambeskatningsbetingelse 1.1, 3. pkt.,  

 jfr. 2. pkt.
 Ligningsrådet anførte, at der ikke kan indfortolkes et krav om, at  

 datterselskabet skal være uden aktivitet (bortset fra forrentning af  

 indskudskapitalen) frem til sambeskatningens påbegyndelse, når blot  

 datterselskabet var uden aktivitet mv. frem til moderselskabets erhvervelse  

 af datterselskabskapitalen.
