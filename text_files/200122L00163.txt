Fremsat den 13. marts 2002 af  

 undervisningsministeren (Ulla Tørnæs) Forslag til Lov om ændring af lov om friskoler og  

 private grundskoler m.v.
(Krav til skolen og styrkelse af tilsynet m.v.) § 1 I lov om friskoler og private grundskoler m.v., jf.  

 lovbekendtgørelse nr. 529 af 6. juni 2001, foretages følgende  

 ændringer:
 1. I § 1, stk. 1, indsættes efter 1.  

 pkt.:
 »Skolerne skal på grundlag af de principper for  

 menneskerettigheder og grundlæggende frihedsrettigheder, der  

 følger af Den Europæiske Menneskerettighedskonvention, forberede  

 eleverne til at leve i et samfund med frihed og folkestyre.«.
 2. I § 6, stk. 1, indsættes som 2. og 3.  

 pkt.:
»Lederen skal beherske dansk i skrift og tale.
Dette  

 gælder dog ikke ledere ved de tyske mindretalsskoler eller ved skoler,  

 der har fået godkendt et andet undervisningssprog end dansk, jf.  

 § 2, stk. 3, 2. og 3. pkt.«.
 3. I § 9, stk. 2, 1. pkt., ændres »en person  

 til at føre tilsyn med elevernes standpunkt i dansk, regning/matematik  

 og engelsk« til: »en eller flere personer til at føre tilsyn med  

 elevernes standpunkt i dansk, regning/matematik, engelsk,  

 historie/samfundsfag og naturvidenskabelige fag, samt med at  

 undervisningssproget er dansk, jf. § 2, stk. 3, 1. pkt.,«.
 4. I § 9, stk. 2, 2. pkt., og stk. 4, 1.  

 pkt., ændres »Den tilsynsførende« til: »Den eller de  

 tilsynsførende«, og i stk. 4, 2. pkt., der bliver 3. pkt.,  

 og 3. pkt., der bliver 4. pkt., ændres »den  

 tilsynsførende« til: »den eller de tilsynsførende«.
 5. I § 9, stk. 4, 1. pkt. indsættes efter  

 »hvert år en«: »skriftlig«, og efter 1. pkt. indsættes:
 »Skolen udleverer erklæringen til  

 forældrekredsen og offentliggør den på skolens hjemmeside  

 på Internettet, hvis skolen har en hjemmeside.«.
 6. I § 9, stk. 5, indsættes som 3.  

 pkt.:
 »Undervisningsministeren kan beslutte, hvorledes det  

 yderligere tilsyn i de enkelte konkrete tilfælde skal  

 udføres.«.
 7. I § 9 indsættes efter stk. 5 som  

 nyt stykke:
»Stk. 6. Hvis der på baggrund af et yderligere tilsyn  

 efter undervisningsministerens skøn ikke er tilstrækkelig  

 sikkerhed for, at skolen opfylder kravene i § 1, stk. 1, kan  

 undervisningsministeren beslutte, at skolen ikke længere er en fri  

 grundskole efter denne lov, og at den ikke kan modtage tilskud efter denne  

 lov.
Eventuel fortsat undervisning på skolen af børn i den  

 undervisningspligtige alder er herefter omfattet af bestemmelserne i kapitel  

 8, herunder bestemmelserne om kommunalbestyrelsens tilsyn med  

 undervisningen.«.
 Stk. 6 bliver herefter stk. 7.
 8. I § 9 indsættes som stk. 8:
 »Stk. 8. Undervisningsministeren kan fastsætte  

 nærmere regler om tilsynet efter stk. 2 og 3, herunder om  

 udpegning af den eller de tilsynsførende.«.
 9. I § 18 indsættes som stk. 7:
 »Stk. 7. Undervisningsministeren kan fastsætte  

 nærmere regler om betingelserne for at modtage tilskud i henhold til  

 denne lov.«.
 10. Efter § 21 b og før underoverskriften til  

§ 22 indsættes:
»§ 21 c.
Hvis en skoles tilskud er helt bortfaldet efter  

 § 21, stk. 2, fordi skolen ikke opfylder kravet i § 2,  

 stk. 3, om, at undervisningssproget er dansk, er den ikke længere  

 en fri grundskole efter denne lov.
Eventuel fortsat undervisning på  

 skolen er herefter omfattet af bestemmelserne i kapitel 8, herunder  

 bestemmelserne om kommunalbestyrelsens tilsyn med undervisningen.«.
 11. I § 24 indsættes efter stk. 2 som  

 nyt stykke:
»Stk. 3. Bestyrelsen underretter Undervisningsministeriet om  

 valg af revisor og om revisorskift.
Revisor kontrollerer skolens oplysninger  

 til brug ved beregning af statstilskud.«.
 Stk. 3 bliver herefter stk. 4.
 12. I overskriften til § 33 ændres »Skoler« til:  

 »Frie grundskoler«, og i § 33 ændres »skoler« til: »frie  

 grundskoler«.
 13. I § 35, stk. 1, indsættes efter  

 »hjemmet«: »m.v.«.
 14. I § 35, stk. 2, 1. pkt., ændres »og  

 engelsk« til: », engelsk, historie/samfundsfag og naturvidenskabelige  

 fag«.
 15. I § 35, stk. 3, ændres »skole« til:  

 »folkeskolen eller en anden skole, hvor undervisningspligten kan opfyldes,  

 jf. § 33, stk. 2, i lov om folkeskolen«.
§ 2 Stk. 1. Loven træder i kraft den 1. august 2002.
 Stk. 2. Kravet til skolen i § 1, stk. 1, 2. pkt.,  

 som affattet ved denne lovs § 1, nr. 1, og kravet til skolens leder i  

 § 6, stk. 1, 2. pkt., som affattet ved denne lovs § 1, nr. 2,  

 skal senest være opfyldt den 1. august 2003.
 Stk. 3. Tilsynet efter § 9, stk. 2, 1. pkt., som  

 affattet ved denne lovs § 1, nr. 3, med historie/samfundsfag og  

 naturvidenskabelige fag samt med, at undervisningssproget er dansk, skal  

 senest være iværksat den 1. november 2002.
Bemærkninger til lovforslaget Almindelige bemærkninger Baggrunden for lovforslaget Lovforslaget er et led i regeringens  

 udlændingeudspil.
Det fremgår heraf, at regeringen af hensyn til  

 bedre integration af tosprogede børn og unge vil foreslå en  

 tilføjelse til loven om frie grundskoler, så det fremgår,  

 at også de frie grundskoler skal forberede eleverne til at leve i et  

 samfund med frihed og folkestyre, og at undervisningen skal styrke respekten  

 for menneskerettigheder og grundlæggende frihedsrettigheder.
Regeringen  

 vil endvidere styrke tilsynet med skolerne.
Det har hidtil været en underliggende  

 forudsætning for friheden til at oprette og drive frie grundskoler med  

 statstilskud, at skolerne respekterer menneskerettigheder og  

 grundlæggende frihedsrettigheder.
På det seneste er der  

 imidlertid opstået tvivl om, hvorvidt friheden i nogle tilfælde  

 bliver udnyttet til at drive frie grundskoler på et så  

 fundamentalistisk idégrundlag, at det gør eleverne uegnede til  

 at leve i et samfund som det danske med frihed og folkestyre.
Der er desuden  

 rejst tvivl om, hvorvidt alle skoler, der er forpligtet til at have dansk som  

 undervisningssprog, fuldt ud overholder dette.
 Regeringen lægger afgørende vægt  

 på, at eleverne i de frie grundskoler rustes lige så godt som  

 eleverne i folkeskolen til at begå sig på det danske  

 arbejdsmarked og i det danske samfund, og har på den baggrund  

 ønsket at præcisere skolernes forpligtelse til at forberede  

 eleverne på samfundets realiteter og at styrke tilsynet med de frie  

 grundskoler.
 Tilsynet med undervisningen i de frie grundskoler omfatter  

 følgende tre tilsynsformer:
 1. Tilsynet med en fri grundskoles almindelige virksomhed,  

 herunder med, at skolen giver en undervisning, der står mål med,  

 hvad der almindeligvis kræves i folkeskolen, påhviler  

 forældrene til børn i skolen (forældrekredsen).
 2. Forældrekredsen enten vælger for  

 højst 4 år en person til at føre tilsyn med elevernes  

 standpunkt i dansk, regning/matematik og engelsk eller anmoder  

 kommunalbestyrelsen i skolekommunen om at varetage dette tilsyn (det eksterne  

 tilsyn).
 3. Undervisningsministeren kan i særlige  

 tilfælde træffe beslutning om yderligere tilsyn med en skole.
Behovet for en styrkelse af det forældrevalgte,  

 eksterne tilsyn underbygges efter Undervisningsministeriets opfattelse af en  

 undersøgelse, som ministeriet omkring årsskiftet 2001/02 har  

 gennemført af det eksterne tilsyn på de frie grundskoler med  

 dansk, regning/matematik og engelsk.
Ministeriet har anmodet de eksterne  

 tilsynsførende oplyse om, hvordan de rent faktisk udfører  

 tilsynet.
Der er indkommet svar fra tilsynsførende ved knap 400 frie  

 grundskoler ud af 457 skoler.
De indkomne svar er meget uensartede.
På baggrund af  

 de indkomne svar kan det konkluderes, at tilsynsindsatsen i mange  

 tilfælde er ret begrænset.
Det er bemærkelsesværdigt,  

 at tilsynsførende ved ca. 50 af skolerne har oplyst, at de  

 udfører tilsynshvervet uden at overvære undervisningen.
For en  

 del skolers vedkommende fremgår ikke, hvorvidt den  

 tilsynsførende overværer undervisningen.
På de ca. 200  

 skoler, hvor der er oplysning om omfanget af tilsynshvervet, overværes  

 undervisningen en gang årligt ved ca. 75 skoler, to gange årligt  

 ved ca. 75 skoler og mere end to gange årligt ved ca. 50 skoler.
Forældrekredsens tilsyn vil ikke blive ændret  

 med lovforslaget.
Det vil fortsat være en væsentlig del af  

 tilsynet med undervisningen, og det bygger på, at forældre, der  

 vælger en fri grundskole til deres børn, normalt også er  

 meget opmærksomme på at sikre, at børnene får en  

 undervisning, der mindst lever op til det, der kræves i  

 folkeskolen.
Hvad særligt angår de skoler, der aktuelt  

 giver eller senere vil kunne give anledning til bekymring med hensyn til, om  

 der er tilstrækkelig sikkerhed for, at eleverne forberedes til at kunne  

 begå sig i det danske samfund, er forældrekredsen imidlertid  

 typisk ikke i stand til at vurdere, hvad der skal til, for at undervisningen  

 står mål med folkeskolens.
Der er derfor især behov for at  

 styrke det eksterne tilsyn med skolerne, herunder også  

 undervisningsministerens muligheder, når der er etableret et yderligere  

 tilsyn med en skole.
Med hensyn til tidligere behandlinger af relevante  

 bestemmelser i lov om friskoler og private grundskoler m.v. henvises til:  

 Folketingstidende 1990-91, 2. samling (L 192), Folketingets Forhandlinger  

 spalte 5835, 5923, 7100, 7493, Till.
A. spalte 6101,Till.
B. spalte 1673,  

 1763. Folketingstidende 1997-98, 2. samling (L 25), Folketingets  

 Forhandlinger spalte 372, 1741, 2092, Till.
A. spalte 619, Till.
B. spalte  

 190. Folketingstidende 1998-99 (L 198), Folketingets Forhandlinger spalte  

 4900, 6368, 6487, Till.
A. spalte 4770, Till.
B. spalte 734.
Lovforslagets indhold Lovforslaget indeholder 2 hovedelementer:
1)	Et krav om at undervisningen skal forberede eleverne til at leve i  

 et samfund med frihed og folkestyre 2)	En styrkelse af tilsynet.
Ad 1. Krav om forberedelse til et liv i et samfund med frihed og  

 folkestyre Det er efter regeringens opfattelse væsentligt -  

 især for integrationen af børn med en anden etnisk baggrund end  

 dansk   at sikre, at eleverne i de frie grundskoler får en  

 undervisning, der forbereder dem til at leve i det danske samfund, og at de  

 går på en skole, som har dansk som undervisningssprog.
Efter forslaget skal skolerne forberede eleverne til at  

 leve i et samfund med frihed og folkestyre.
Dette skal ske på grundlag  

 af de principper for menneskerettigheder og grundlæggende  

 frihedsrettigheder, der følger af Den Europæiske  

 Menneskerettighedskonvention (EMRK).
EMRK indeholder de elementære principper for  

 menneskerettigheder og frihedsrettigheder, som medlemsstaternes demokrati  

 bygger på.
Der er således bestemmelser om fx ret til frihed og  

 sikkerhed, ret til retfærdig rettergang, respekt for privatliv og  

 familieliv, ytringsfrihed og ret til at tænke frit og til  

 samvittigheds- og religionsfrihed.
Disse menneskerettigheder og frihedsrettigheder er efter  

 EMRK´s artikel 1 sikret enhver.
Det vil sige, at de også er sikret for  

 de enkelte elever i de frie grundskoler og deres forældre.
Det er ikke hensigten med den foreslåede bestemmelse  

 at pålægge de frie grundskoler at give udtryk for bestemte  

 holdninger til etiske, religiøse eller politiske  

 spørgsmål m.v.
Derimod skal de frie grundskoler forberede  

 eleverne til at kunne fungere som samfundsborgere i Danmark og herunder til  

 at erkende og respektere, at der kan være forskellige holdninger til  

 sådanne spørgsmål, hvilket er en forudsætning for  

 folkestyret.
Skolerne skal endvidere arbejde på at bibringe eleverne en  

 forståelse af, hvilke principper for menneskerettigheder og  

 grundlæggende frihedsrettigheder der har fundet udtryk i EMRK, og som  

 manifesteret ved loven om EMRK   danner grundlag for det danske samfund.  

 Endelig må skolerne ikke i strid med principperne i EMRK forsøge  

 at tilintetgøre disse rettigheder eller på at begrænse  

 dem.
Heri ligger et forbud mod undervisning, der bygger på, at  

 konventionen ikke respekteres.
Dette kan være tilfældet, hvis  

 undervisningen indebærer fx en religiøs, racistisk eller anden  

 diskrimination eller en anden krænkelse af elevernes eller andres  

 forenings- og ytringsfrihed eller anden rettighed eller frihed, der er  

 beskyttet af EMRK.
Kravet i lovforslaget retter sig til frie grundskoler  

 uanset deres idégrundlag, og det er efter regeringens opfattelse  

 sagligt velbegrundet at stille krav til skolernes virksomhed på dette  

 punkt som betingelse for den meget betydelige medfinansiering, som det  

 offentlige påtager sig.
En fri grundskole kan ud over den undervisning, som  

 kræves for at stå mål med folkeskolens, give undervisning i  

 andre fag end fagene i folkeskolen.
Det nye krav til undervisningen omfatter  

 hele skolens virksomhed, herunder eventuel modersmålsundervisning.
Lovforslaget indeholder samtidigt en bestemmelse om, at  

 undervisningsministeren kan iværksætte sanktioner over for en fri  

 grundskole, hvis der ikke er tilstrækkelig sikkerhed for, at skolen  

 overholder det nye krav til undervisningen.
Der henvises nærmere herom  

 til bemærkningerne nedenfor om styrkelse af tilsynet og til  

 bemærkningerne til nr. 7.
Ad 2. Styrkelse af tilsynet Efter forslaget vil det offentlige tilsyn med  

 undervisningen på de frie grundskoler blive styrket på flere  

 måder.
 Det foreslås for det første, at det valgte  

 eksterne tilsyn med elevernes standpunkt i dansk, regning/matematik og  

 engelsk fremover også skal føre tilsyn med elevernes standpunkt  

 i historie/samfundsfag og naturvidenskabelige fag samt med, om  

 undervisningssproget er dansk.
Efter forslaget får ministeren for det andet  

 bemyndigelse til at fastsætte nærmere regler om, hvordan det  

 eksterne tilsyn skal udføres.
Bemyndigelsen kan tænkes anvendt  

 til at fastsætte antallet af årlige tilsynsbesøg og til at  

 stille krav om, at den tilsynsførende skal overvære  

 undervisningen.
Der vil også være hjemmel til at fastsætte  

 regler for, hvordan den tilsynsførende skal udpeges, og hvordan den  

 tilsynsførende skal afgive den årlige erklæring til  

 forældrekredsen, fx om at en sådan erklæring skal afgives  

 ved anvendelse af en standardformular, der indeholder en checkliste.  

 Undersøgelsen af det eksterne tilsyn har vist, at det i nogle  

 tilfælde ikke er forældrekredsen, der vælger den  

 tilsynsførende.
Der ses derfor at være behov for nærmere  

 regler herom for at sikre, at loven bliver overholdt.
Det foreslås for det tredje, at ministeren får  

 hjemmel til at fastsætte retningslinier for, hvorledes det yderligere  

 tilsyn i de enkelte konkrete tilfælde skal udføres.
Det vil bero  

 på den konkrete situation, hvilke elementer der skal indgå i  

 tilsynet.
Tilsynet må udøves med respekt for den enkelte skoles  

 formål i henhold til dens vedtægtsbestemmelser.
Det foreslås for det fjerde, at tilsynet styrkes,  

 således at ministeren får mulighed for at beslutte, at en skole  

 ikke er en fri grundskole, hvis der efter ministerens skøn ikke er  

 tilstrækkelig sikkerhed for, at skolen giver en undervisning, der  

 står mål med folkeskolens, eller at skolen forbereder eleverne  

 til at leve i et samfund med frihed og folkestyre.
Der henvises nærmere  

 herom til bemærkningerne til nr. 7.
 Regeringen finder det væsentligt, at der -  

 især af hensyn til eleverne - hurtigt kan skrides ind i de  

 tilfælde, hvor der ikke er tilstrækkelig sikkerhed for, at en  

 skole lever op til lovens krav til undervisningen.
Efter forslaget skal eventuel fortsat undervisning  

 på en skole, der har fået frataget tilskuddet af  

 førnævnte grunde eller på grund af, at  

 undervisningssproget ikke er dansk, herefter ske efter bestemmelserne om  

 hjemmeundervisning, hvilket bl.a. indebærer, at kommunalbestyrelsen i  

 de enkelte børns bopælskommuner har tilsynet med undervisningen.  

 Forslaget herom bygger på grundlovens § 76, der sikrer princippet  

 om skolefrihed.
Forslaget indebærer således på dette punkt  

 også, at kommunalbestyrelsen i de enkelte bopælskommuner  

 varetager tilsynet med undervisningen af hver enkelt elev på en  

 sådan skole.
Loven om frie grundskoler omhandler herefter tre typer af  

 skoler. 1) Frie grundskoler, der modtager statstilskud. 2) Frie grundskoler,  

 der opfylder lovens § 1, stk. 1, og § 2, stk. 3, men som  

 ikke får statstilskud, enten fordi de ikke opfylder øvrige  

 tilskudsbetingelser, eller fordi de ikke ønsker tilskud. 3) Andre  

 skoler, der ikke opfylder betingelserne i § 1, stk. 1, eller  

 § 2, stk. 3, og derfor ikke kan få tilskud.
De  

 sidstnævnte skoler giver undervisning efter bestemmelserne om  

 hjemmeundervisning.
Efter forslaget præciseres, at de bestemmelser, der  

 ikke gælder for skoler, der ikke modtager tilskud efter loven, alene  

 vedrører type 2 skolerne.
Forslaget indebærer, at type 3  

 skolerne ikke er omfattet, da de ikke er frie grundskoler efter denne lov,  

 men skoler, hvor børn alene kan opfylde undervisningspligten efter  

 reglerne om hjemmeundervisning.
Lovforslaget i forhold til grundloven og EMRK Grundlovens § 76 er affattet således:
»Alle børn i den undervisningspligtige alder har  

 ret til fri undervisning i folkeskolen.
Forældre eller værger,  

 der selv sørger for, at børnene får en undervisning, der  

 kan stå mål med, hvad der almindeligvis kræves i  

 folkeskolen, er ikke pligtige at lade børnene undervise i  

 folkeskolen.« EMRK blev inkorporeret i dansk ret ved lov nr. 285 1992  

 (jf.
Folketingstidende 1991-92. Folketingets Forhandlinger spalte 6547, 7044,  

 8608, 8661, Till.
A. spalte 5421, Till.
B. spalte 891).
 EMRK´s bestemmelse om uddannelse fremgår af artikel  

 2 i Tillægsprotokol af 20. marts 1952. Bestemmelsen er affattet  

 således:
»Ingen må nægtes retten til uddannelse.
Ved  

 udøvelsen af de funktioner, som staten påtager sig i henseende  

 til uddannelse og undervisning, skal den respektere forældrenes ret til  

 at sikre sig, at sådan uddannelse og undervisning sker i  

 overensstemmelse med deres egen religiøse og filosofiske  

 overbevisning.« Den tidligere Europæiske  

 Menneskerettighedskommission (EMK) har heraf udledt retten til at oprette  

 private skoler, der giver undervisning efter forældrenes overbevisning.  

 Det følger hverken af grundloven eller EMRK, at der skal ydes  

 offentlige tilskud til private skoler.
Retten til at oprette private skoler  

 kan være genstand for regulering fra statens side for at sikre et  

 ordentligt uddannelsessystem.
Det er fuldt ud i overensstemmelse med EMRK at  

 stille krav til private skoler om, at de skal undervise eleverne på  

 grundlag af de principper, der følger af EMRK, og EMRK er heller ikke  

 til hinder for, at staten stiller krav om, at der ikke må gives  

 undervisning i strid med EMRK.
 Det følger fx af praksis fra Den Europæiske  

 Menneskerettighedsdomstol (EMD), at man ikke nyder beskyttelse efter art. 10  

 om ytringsfrihed, når man benægter klare historiske  

 kendsgerninger, fx holocaust, eller kommer med ytringer, som er vendt mod de  

 underliggende principper i konventionen, fx nazistiske og racistiske  

 synspunkter.
 Der kan herved bl.a. henvises til EMDs domme i sagerne  

 Lehideux og Isorni mod Frankrig, dom af 23. september 1998 (præmis 47),  

 Jersild mod Danmark, dom af 23. september 1994 (præmis 35), Ibrahim  

 Aksoy mod Tyrkiet, dom af 10. oktober 2000 (præmis 63).
Domstolen har flere gange fremhævet, at det er  

 vigtigt, at der er pluralisme, herunder religiøs pluralisme.
Fx i  

 sagerne Kokkinakis mod Grækenland, dom af 25. maj 1993 (præmis  

 31), Buscarini m.fl. mod San Marino, dom af 18. februar 1999 (præmis  

 34). Endvidere har EMD fremhævet, at staten har en positiv forpligtelse  

 til at beskytte pluralisme,fx ved at sikre, at forskellige religionsgrupper  

 tolererer hinanden, jf. bl.a.
Serif mod Grækenland, dom af 14. december  

 1999 (præmis 53).
Økonomiske og administrative konsekvenser for  

 stat, kommuner og amtskommuner Lovforslaget har ingen økonomiske og administrative  

 konsekvenser for stat, kommuner og amtskommuner.
Økonomiske og administrative konsekvenser for  

 erhvervslivet Lovforslaget har ingen økonomiske og administrative  

 konsekvenser for erhvervslivet.
Miljømæssige konsekvenser Lovforslaget har ingen miljømæssige  

 konsekvenser.
Administrative konsekvenser for borgerne Lovforslaget har ingen administrative konsekvenser for  

 borgerne.
Forholdet til EU-retten Forslaget om at skolelederen skal beherske dansk i skrift  

 og tale er i overensstemmelse med EU-retten, jf. art. 3 i Rådets  

 forordning af 15. oktober 1968 om arbejdskraftens frie bevægelighed  

 inden for Fællesskabet (1612/68), som senest ændret ved Rfo  

 2434/92, hvorefter en medlemsstat kan stille krav om nødvendige  

 sprogkundskaber, der kræves af hensyn til den tilbudte stillings  

 særlige karakter.
Lovforslagets sprogkrav er nødvendigt, idet  

 skolelederen har den daglige pædagogiske ledelse af skolen.
Det  

 må anses for usandsynligt, at skolelederen vil kunne udøve denne  

 uden at kunne læse og forstå regler m.v. og uden at kunne  

 kommunikere ubesværet med skolens dansktalende lærere.
Høring Følgende ministerier, organisationer m.v. er  

 hørt over lovforslaget:
 Ministeriet for flygtninge, indvandrere og integration,  

 Indenrigs-og Sundhedsministeriet, Finansministeriet, Justitsministeriet,  

 Rigsrevisionen, Kommunernes Landsforening, Københavns Kommune,  

 Frederiksberg Kommune, Dansk Friskoleforening, Frie Grundskolers  

 Fællesråd, Frie Grundskolers Lærerforening.
Vurdering af konsekvenser af lovforslaget Positive konsekvenser/mindre udgifter (hvis ja, angiv  

 omfang) Negative konsekvenser/merudgifter (hvis ja, angiv  

 omfang) Økonomiske konsekvenser for stat, kommuner og  

 amtskommuner Ingen Ingen Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Forslaget er i overensstemmelse med EU-retten, se ovenfor om  

 forholdet til EU-retten.
Bemærkninger til lovforslagets  

 enkelte bestemmelser Til § 1 Til nr. 1 Forslaget indebærer, at de frie grundskoler vil  

 være forpligtigede til at undervise eleverne på en sådan  

 måde, at eleverne vil kunne lære og bl.a. derigennem vil kunne  

 komme til at respektere, at det danske samfund bygger på en række  

 frihedsgrader samt forbud mod diskrimination, hvad enten det drejer sig om  

 køn, race, religion m.v.
Dette indebærer, at fx skoler, der  

 bygger på et religiøst grundlag, vil være forpligtigede  

 til også at undervise eleverne i det grundlæggende princip om  

 religionsfrihed.
Skolerne vil også være forpligtigede til at  

 undervise eleverne i principperne for det danske folkestyre.
Den foreslåede bestemmelse vil indebære, at  

 hverken en skoles vedtægtsbestemte formål eller den undervisning,  

 som skolen faktisk giver eleverne, må være i strid med  

 principperne i EMRK, eller må modvirke kravet om, at forberede eleverne  

 til at leve i et samfund, der bygger på frihed og folkestyre.
Dette  

 ville være tilfældet, hvor en skoles undervisning fx ikke  

 respekterer lighed mellem kønnene eller i øvrigt udviser  

 intolerance over for andre holdninger end dem, som skolen bygger på.  

 Bestemmelsen udelukker ikke, at en skole bygger på en grundholdning om,  

 at manden er kvinden overlegen, hvis skolen i sin undervisning samtidig  

 sikrer, at eleverne får kendskab til de principper for ligestilling  

 mellem kønnene, som samfundet i øvrigt bygger på, med  

 henblik på, at eleverne vil kunne komme til at respektere dette.  

 Tilsvarende gælder, hvis en skole bygger på en holdning om, at et  

 eller flere af principperne for det danske folkestyre er forkerte, eller at  

 der ikke skal være religionsfrihed i Danmark.
Tilsynet med, om det nye krav overholdes, påhviler  

 forældrekredsen som led i tilsynet med en fri grundskoles almindelige  

 virksomhed.
Den eller de eksterne tilsynsførende vil ikke direkte have  

 tilsyn med overholdelsen af dette krav, men de vil kunne meddele til  

 Undervisningsministeriet, hvis de observerer tegn på, at kravet ikke  

 overholdes.
Undervisningsministeriet vil i så fald kunne etablere et  

 yderligere tilsyn med skolen, ligesom ministeriet vil kunne gøre det,  

 hvis der fra anden side bliver gjort opmærksom på problemer med  

 overholdelsen af kravet.
Til nr. 2 Forslaget om, at skolelederen skal beherske dansk i skrift  

 og tale, er et led i styrkelsen af integrationsbestræbelserne.  

 Forslaget skal desuden ses i sammenhæng med bestemmelsen i lovens  

 § 2, stk. 3, om, at undervisningssproget i frie grundskoler er  

 dansk.
I dag er der enkelte skoler, hvis leder ikke behersker dansk i skrift  

 og tale.
Skolelederen har den daglige pædagogiske ledelse af skolen.  

 Det må anses for usandsynligt, at skolelederen vil kunne udøve  

 denne uden at kunne læse og forstå regler m.v. og uden at kunne  

 kommunikere ubesværet med skolens dansktalende lærere.
Det  

 må derfor være nødvendigt, at lederen behersker dansk  

 mindst på et sådant niveau, at vedkommende kan læse og  

 forstå en tekst og videregive dens indhold.
 Hvis skolelederen ikke opfylder kravet om at beherske  

 dansk på dette niveau, kan undervisningsministeren holde skolens  

 tilskud tilbage efter § 21, stk. 2, indtil lederen lever op til  

 kravet, eller skolen har ansat en leder, der lever op til kravet.
 For de tyske mindretalsskoler og skoler, der har  

 opnået godkendelse af et andet undervisningssprog end dansk efter  

 lovens § 2, stk. 3, anses det for unødvendigt at stille  

 dette krav til lederen.
Der vil ikke med dette lovforslag blive ændret ved,  

 at loven ikke fastsætter kvalifikationskrav til lærerne.
Det vil  

 være op til skolerne at have ansvaret for, at lærerne er  

 tilstrækkeligt kvalificerede, herunder at de har tilstrækkelige  

 danskkundskaber til at give en undervisning, der står mål med,  

 hvad der almindeligvis kræves i folkeskolen.
Der henvises endvidere til  

 bemærkningerne til nr. 3.
Til nr. 3 Efter forslaget skal det eksterne tilsyn udvides til  

 også at omfatte tilsyn med historie/samfundsfag og naturvidenskabelige  

 fag samt med, at undervisningssproget er dansk.
For at undervisningen kan  

 stå mål med, hvad der almindeligvis kræves i folkeskolen,  

 skal en fri grundskole undervise i flere fagområder end de tre fag, der  

 efter de gældende regler føres eksternt tilsyn med.
De eksterne tilsynsførende er i dag ikke  

 forpligtigede til at påse overholdelsen af lovkravet om, at  

 undervisningssproget er dansk.
Hvis forældrekredsen ikke  

 tillægger overholdelsen særlig vægt, er der reelt ikke  

 tilsyn hermed.
Det har vist sig, at navnlig undervisningen i  

 orienteringsfag ved nogle skoler for tosprogede er af ret begrænset  

 omfang og i nogle enkelte tilfælde for naturfagenes vedkommende i strid  

 med almindelig viden i dag.
Et eksempel herpå er skoler, hvor eleverne  

 ikke stifter bekendtskab med Darwins udviklingslære.
Det vil ikke  

 være et krav til undervisningen, at dens formål skal være,  

 at eleverne skal tilslutte sig Darwins udviklingslære, men eleverne  

 skal vide, at det er udtryk for den herskende opfattelse også i det  

 danske samfund.
Et andet eksempel er, at der i undervisningen om solsystemet  

 ikke oplyses om, at planeterne inklusive jorden kredser om solen.
Ministeriet har i vejledning nr. 145 af 23. juli 2001 om  

 undervisningspligtens opfyldelse i friskoler og private grundskoler og  

 tilsynet hermed givet et vejledende bud på, hvad der ligger i, at  

 undervisningen står mål med, hvad der almindeligvis kræves  

 i folkeskolen.
Det fremgår bl.a. heraf, at der ikke er noget krav om,  

 at folkeskolens fag og emner direkte kan identificeres på den enkelte  

 frie grundskoles skema med navns nævnelse.
De enkelte fag og emner kan  

 derfor indgå i tværfaglige undervisningsforløb,  

 projektorienteret undervisning mv.
Dog må det anses for et mindstekrav,  

 at fagene dansk, regning/matematik og engelsk kan identificeres entydigt.
Det  

 følger af bestemmelsen i § 9, stk. 2, om den  

 tilsynsførendes vurdering af elevernes standpunkt i disse fag.
Da  

 tilsynet foreslås udvidet til også at omfatte  

 historie/samfundsfag og naturvidenskabelige fag, må det tillige anses  

 for et mindstekrav, at også disse fag kan identificeres entydigt.  

 Organisering af de naturvidenskabelige fag i faggrupper og på  

 klassetrin vil dog fortsat være overladt til skolen.
Efter forslaget vil forældrekredsen få  

 mulighed for at fordele den eksterne tilsynsopgave på flere personer.  

 Det udvidede tilsynsomfang kan gøre det vanskeligt for en enkelt  

 person at have tilstrækkelig faglig indsigt i alle fagområderne.  

 Der er mange steder tradition for, at forældrekredsens valg af  

 tilsynsførende afspejler skolens lokale forankring.
Lovforslaget  

 tilsigter ikke at ændre ved dette, men det vil også fortsat blive  

 lagt til grund, at forældrekredsen ved valget af tilsynsførende  

 lægger større vægt på dennes faglige indsigt end  

 på den lokale forankring.
Til nr. 4 Forslaget er en konsekvens af lovforslagets nr. 3.
Til nr. 5 Efter forslaget skal den tilsynsførendes  

 årlige erklæring til forældrekredsen og skolebestyrelsen om  

 elevernes standpunkt i de fag, der er nævnt i lovens § 9,  

 stk. 2, være skriftlig.
Skolerne skal udlevere erklæringen  

 til forældrekredsen.
De skoler, der har en Internet hjemmeside, skal  

 offentliggøre erklæringen på hjemmesiden.
Derved sikres,  

 at erklæringen når ud til alle forældre ved skolen og  

 forældre, der er i gang med at vælge skole til deres  

 børn.
Til nr. 6 Der indføres hjemmel til, at  

 undervisningsministeren kan beslutte, hvorledes det yderligere tilsyn i de  

 enkelte konkrete tilfælde skal udføres.
Det vil bero på  

 den konkrete situation, hvilke elementer der skal indgå i tilsynet.  

 Tilsynet må udøves med respekt for den enkelte skoles  

 formål i henhold til dens vedtægtsbestemmelser.
Der kan  

 eksempelvis blive tale om følgende tiltag til støtte for  

 vurderingen af, om undervisningen står mål med, hvad der  

 almindeligvis kræves i folkeskolen:
 At overvære undervisningen på alle klassetrin, da  

 indtrykket af undervisningen på denne måde vil være mest  

 fyldestgørende.
 At drøfte skolens undervisning med den eksterne  

 tilsynsførende.
 At se på, hvilke overvejelser skolen har gjort sig over,  

 hvordan den pædagogisk og fagligt lever op til kravet om en  

 undervisning, der står mål med, hvad der almindeligvis  

 kræves i folkeskolen.
 At se på, hvorvidt skolen har kendskab til, hvilke mål  

 undervisningen i folkeskolen skal leve op til.
 At vurdere, hvorvidt lærerne har tilstrækkelige  

 pædagogiske og faglige kvalifikationer til at varetage en forsvarlig  

 undervisning.
 At vurdere, hvorvidt undervisningen kvalificerer eleverne til et  

 videre uddannelsesforløb, herunder om generelle kompetencer (som evnen  

 til at arbejde sammen med andre eller arbejde projektorienteret) udvikles i  

 tilstrækkelig grad.
 At vurdere skolens samarbejde med Pædagogisk Psykologisk  

 Rådgivning (PPR).
 At inddrage PPR for at få foretaget standpunktsprøver af  

 eleverne.
Til nr. 7 Forslaget indebærer, at hvis ministeren på  

 baggrund af et yderligere tilsyn skønner, at der ikke er  

 tilstrækkelig sikkerhed for, at skolen giver en undervisning, der  

 står mål med, hvad der almindeligvis kræves i folkeskolen,  

 eller at skolen lever op til kravet om at forberede eleverne til at leve i et  

 samfund med frihed og folkestyre, kan skolen ikke være en fri  

 grundskole i lovens forstand, og statstilskuddet til skolen bortfalder.
Dette skøn må udøves inden for de  

 rammer, der følger af forvaltningsrettens almindelige principper om  

 saglige hensyn og om begrundelse for en afgørelse.
Der vil bl.a.  

 skulle lægges vægt på grovhed og omfang af de aktiviteter,  

 der giver anledning til at anvende denne sanktion over for en fri grundskole.  

 Det vil således være en forudsætning, at  

 overtrædelsen har en ikke ubetydelig vægt i forhold til skolens  

 samlede virksomhed, således at der er proportionalitet mellem  

 overtrædelsen og retsvirkningen.
En afgørelse om bortfald af tilskud for en skole  

 må derfor træffes på et velunderbygget grundlag, hvor  

 skolen først skal have haft mulighed for at rette op på de  

 kritisable forhold efter derom givet påbud efter § 24 a i lov om  

 frie grundskoler.
Som det følger af forvaltningsloven, skal skolen  

 desuden have haft lejlighed til at udtale sig om alle sagens faktiske  

 omstændigheder.
Bemyndigelsen i § 9, stk. 6, tænkes  

 anvendt for skoler, der efter undervisningsministerens vurdering ikke  

 på tilstrækkelig måde kan sandsynliggøre, at lovens  

 krav til undervisningen er opfyldt.
Ministeren kan ved sin stillingtagen  

 inddrage alle forhold, der har betydning for bedømmelsen af, om  

 kravene til undervisningen er overholdt.
Ministeren kan navnlig lægge  

 vægt på, hvordan den, der har udført det yderligere  

 tilsyn, vurderer, om kravene er overholdt, idet det må lægges til  

 grund, at ministeren har udpeget en person eller en myndighed, hvis  

 indgående kendskab til folkeskolen er åbenlys.
Hidtil har  

 ministeren bedt den lokale kommunalbestyrelse, der også direkte er  

 ansvarlig for folkeskolen i kommunen, om at føre det yderligere  

 tilsyn.
I praksis er tilsynet blevet udført af personale fra  

 skoleforvaltningen, som således har det bedste grundlag for at  

 sammenligne kvaliteten af undervisningen direkte.
Ministeren vil også  

 kunne udpege andre særligt kyndige personer.
Ved udøvelsen af ministerens skøn skal det  

 klart fremgå, på hvilke præmisser skønnet  

 udøves.
I den konkrete vurdering af, om der er tilstrækkelig  

 sikkerhed for, at skolen opfylder kravet om at give en undervisning, der  

 står mål med, hvad der almindeligvis kræves i folkeskolen,  

 kan ministeren lægge vægt på, hvilke metoder og materialer  

 der anvendes i undervisningen, på time- og fagfordelingen samt på  

 lærernes reelle kvalifikationer.
Disse forhold er fortsat den frie  

 grundskoles eget valg, men de kan være af en karakter, så  

 eleverne ikke kan opnå en tilstrækkelig faglig eller alsidig  

 indsigt i fagene.
 Med hensyn til en vurdering af, hvorvidt kravet om, at en  

 skole skal forberede eleverne til at leve i et samfund med frihed og  

 folkestyre, er opfyldt, kan ministeren bl.a. lægge vægt på  

 de forhold, der er nævnt i bemærkningerne til lovforslagets  

 nr.1.
 Det er endvidere hensigten med forslaget at fastslå,  

 at hensynet til elevernes uddannelse (kravet i lovens § 1, stk. 1,  

 1. pkt.) og hensynet til deres forberedelse til at leve i et samfund med  

 frihed og folkestyre (det nye krav i  

 lovens § 1, stk. 1, 2. pkt.), må gå forud for hensynet  

 til videreførelsen af en skole, hvor der er opstået tvivl om  

 undervisningens kvalitet, og hvis tilsynet finder, at der ikke er  

 tilstrækkelig sikkerhed for, at undervisningen lever op til lovens  

 krav.
Hvad enten det yderligere tilsyn undersøger, om  

 undervisningen står mål med folkeskolens, eller om skolen lever  

 op til kravet om at forberede eleverne til at leve i et samfund med frihed og  

 folkestyre, skal der lægges en samlet vurdering af skolens virksomhed  

 til grund for afgørelsen.
Enkeltstående  

 undervisningsforløb eller episoder vil ikke i sig selv være  

 tilstrækkeligt grundlag for ministeren til at træffe  

 afgørelse om, at skolen ikke er en fri grundskole i lovens forstand.  

 Er der imidlertid alvorlige mangler ved undervisningen i blot et af de  

 fagområder, som folkeskolens obligatoriske fagkreds normalt opdeles i,  

 som fx orienteringsfagene, vil det være tilstrækkeligt til, at  

 ministeren kan træffe afgørelse om, at der ikke er  

 tilstrækkelig sikkerhed for, at skolen lever op til kravet i lovens  

 § 1, stk.1.
Efter forslaget skal fortsat undervisning på en  

 skole, der ikke er en fri grundskole i henhold til § 9, stk. 6, 1.  

 pkt., anses for at være hjemmeundervisning.
Hjemmeundervisning kan  

 principielt foregå hvor som helst og varetages af hvem som helst under  

 forudsætning af, at børnene får en undervisning, der  

 står mål med, hvad der almindeligvis kræves i folkeskolen.  

 Hjemmeundervisning kan således også foregå på en  

 skole.
Dette følger af bestemmelserne i lovens §§ 34 og 35. Disse  

 bestemmelser indeholder dels procedureregler, hvorefter forældrene  

 bl.a. skal give skriftlig meddelelse til kommunalbestyrelsen i deres  

 bopælskommune, før undervisningen begynder, dels regler om  

 kommunalbestyrelsens tilsyn med undervisningen.
Tilsynet med undervisningen  

 for hver enkelt elevs vedkommende skal varetages af kommunalbestyrelsen i  

 elevens bopælskommune, som har ansvaret for, at den eller de elever,  

 der er bosiddende i kommunen, får en undervisning, der står  

 mål med, hvad der almindeligvis kræves i folkeskolen.
Kommunalbestyrelsen kan lade afholde årlige  

 prøver i de fag, der fremgår af forslagets nr. 12, for at sikre,  

 at undervisningen står mål med, hvad der almindeligvis  

 kræves i folkeskolen.
Hvis kommunalbestyrelsen finder, at  

 undervisningen ikke står mål med folkeskolens, skal eleverne  

 undervises i en folkeskole eller en anden skole, der giver en undervisning,  

 der står mål med, hvad der almindeligvis kræves i  

 folkeskolen og dermed opfylde undervisningspligten.
Hvis undervisningen på en skole overgår til at  

 blive hjemmeundervisning, kan kommunerne ikke give økonomisk  

 støtte til undervisningen og ej heller henvise børn til  

 undervisning på skolen.
Det forventes derfor ikke at forekomme i  

 særligt stort omfang.
Lovforslaget rummer ingen ændringer for så  

 vidt angår konsekvenserne for en fri grundskole, hvis tilsynet  

 konstaterer, at elevernes standpunkt ikke svarer til, hvad der almindeligvis  

 opnås i folkeskolen.
Konsekvenserne er, at skolen ikke kan vedblive med  

 at være en fri grundskole i lovens forstand, og at statstilskuddet  

 bortfalder.
Til nr. 8 Der indsættes hjemmel for undervisningsministeren  

 til at fastsætte nærmere regler om, hvordan den  

 tilsynsførende skal udpeges, og om hvordan det eksterne tilsyn skal  

 udføres.
Bemyndigelsen kan endvidere anvendes til at fastsætte  

 regler svarende til visse af de anbefalinger, der fremgår af vejledning  

 nr. 145 af 23. juni 2001 om undervisningspligtens opfyldelse på  

 friskoler og private grundskoler og tilsynet hermed, herunder regler om, i  

 hvilket omfang den tilsynsførende skal overvære undervisningen.  

 Der vil også blive fastsat regler om udformningen af den årlige  

 erklæring til forældrekredsen om elevernes standpunkt, herunder  

 at erklæringen skal lægges på skolens  

 Internet-hjemmeside.
 Forældrekredsen skal, hvis der vælges mere end  

 en tilsynsførende, indgå aftale med de valgte om, hvem der  

 udfører hvilke tilsynsaktiviteter.
Til nr. 9 Forslaget tilsigter ingen realitetsændring, men  

 præciserer, at ministeren kan fastsætte regler om rent tekniske  

 og administrative betingelser for at modtage tilskud, fx at ministeren kan  

 bestemme, at skolen skal indsende kopi af brand- og bygningsmyndighedernes  

 godkendelse, hvis skolens bygninger er blevet ændret  

 væsentligt.
Til nr. 10 Hvis en skole ikke opfylder kravet om, at  

 undervisningssproget er dansk, er den ikke længere en fri grundskole.  

 Efter forslaget indebærer dette, at fortsat undervisning på  

 skolen anses for at være hjemmeundervisning.
Der henvises til  

 bemærkningerne til lovforslagets nr. 7 herom.
Til nr. 11 Forslaget tilsigter ingen realitetsændring, men  

 præciserer, at Undervisningsministeriet skal underrettes om, hvem den  

 valgte revisor er og om revisorskift.
Desuden præciseres, at revisor  

 skal kontrollere skolens oplysninger til brug ved beregning af  

 statstilskud.
Til nr. 12 Med forslaget præciseres, at de bestemmelser, der  

 ikke gælder for skoler, der ikke modtager tilskud efter loven, alene  

 vedrører frie grundskoler i lovens forstand.
Der henvises til de  

 almindelige bemærkninger.
Til nr. 13 og 15 Forslagene er en konsekvens af lovforslagets nr. 7 og nr.  

 10.
Til nr. 14 Efter forslaget kan kommunalbestyrelsen hvert år  

 lade afholde prøver i dansk, regning, matematik, engelsk,  

 historie/samfundsfag og naturvidenskabelige fag for børn, der  

 undervises i hjemmet.
For at undervisningen kan stå mål med, hvad  

 der almindeligvis kræves i folkeskolen, skal hjemmeundervisningen  

 omfatte flere fagområder.
Der henvises til bemærkningerne til nr.  

 3.
Til § 2 Ad stk.1 Efter forslaget skal loven træde i kraft den 1.  

 august 2002.
Ad stk. 2 For så vidt angår de nye krav til skolens  

 undervisning og skolens leder fastsættes, at kravene skal opfyldes  

 senest den 1. august 2003. På det tidspunkt vil de  

 tilsynsførende kunne iværksætte proceduren for at få  

 undervisningen forbedret i forhold til de nye krav, og  

 Undervisningsministeriet vil kunne tilbageholde tilskud, hvis skolens leder  

 ikke opfylder kravet til danskkundskaber.
Ad stk. 3 For så vidt angår de nye tilsynsopgaver for  

 det eksterne tilsyn (historie/samfundsfag og naturvidenskabelige fag samt  

 dansk som undervisningssprog) fastsættes, at de senest skal være  

 iværksat den 1. november 2002. Iværksættelsen kan ske ved,  

 at forældrekredsen vælger den allerede valgte  

 tilsynsførende, og vedkommende tilslutter sig den udvidede opgave.  

 Iværksættelsen vil endvidere kunne ske ved, at  

 forældrekredsen vælger en eller flere nye tilsynsførende.  

 Har forældrekredsen intet foretaget sig inden den 1. november 2002,  

 påhviler opgaven kommunalbestyrelsen, jf. § 9, stk. 3, i lov  

 om friskoler og private grundskoler m.v.
Bilag 1 Lovforslaget sammenholdt med gældende lov Gældende formulering Lovforslaget § 1 I lov om friskoler og private grundskoler m.v., jf.  

 lovbekendtgørelse nr. 529 af 6. juni 2001, foretages følgende  

 ændringer:
 1. I § 1, stk. 1, indsættes efter 1.  

 pkt.:
§ 1. Friskoler og private grundskoler (frie grundskoler) giver  

 undervisning inden for 1.-9. klassetrin, som står mål med, hvad  

 der almindeligvis kræves i folkeskolen.
Skolerne kan tillige omfatte  

 1.-årig undervisning på 10. klassetrin og 1.-årige  

 børnehaveklasser.
 »Skolerne skal på grundlag af de principper for  

 menneskerettigheder og grundlæggende frihedsrettigheder, der  

 følger af Den Europæiske Menneskerettighedskonvention, forberede  

 eleverne til at leve i et samfund med frihed og folkestyre.«.
 2. I § 6, stk. 1, indsættes som 2. og 3.  

 pkt.:
 § 6. Skolens leder har den daglige pædagogiske ledelse  

 af skolen.
»Lederen skal beherske dansk i skrift og tale.
Dette  

 gælder dog ikke ledere ved de tyske mindretalsskoler eller ved skoler,  

 der har fået godkendt et andet undervisningssprog end dansk, jf.  

 § 2, stk. 3, 2. og 3. pkt.«.
§ 9. - - - Stk. 2. Forældrekredsen enten vælger for  

 højst 4 år en person til at føre tilsyn med elevernes  

 standpunkt i dansk, regning/matematik og engelsk eller anmoder  

 kommunalbestyrelsen i skolekommunen om at varetage dette tilsyn.
Den  

 tilsynsførende må ikke tilhøre forældrekredsen,  

 være medlem af bestyrelsen, være ansat på skolen eller  

 være gift eller nært beslægtet med disse personer.
 3. I § 9, stk. 2, 1. pkt., ændres »en person  

 til at føre tilsyn med elevernes standpunkt i dansk, regning/matematik  

 og engelsk« til: »en eller flere personer til at føre tilsyn med  

 elevernes standpunkt i dansk, regning/matematik, engelsk,  

 historie/samfundsfag og naturvidenskabelige fag, samt med at  

 undervisningssproget er dansk, jf. § 2, stk. 3, 1. pkt.,«.
 4. I § 9, stk. 2, 2. pkt., og stk. 4, 1.  

 pkt., ændres »Den tilsynsførende« til: »Den eller de  

 tilsynsførende«, og i stk. 4, 2. pkt., der bliver 3. pkt.,  

 og 3. pkt., der bliver 4. pkt., ændres »den  

 tilsynsførende« til: »den eller de tilsynsførende«.
Stk. 4. Den tilsynsførende, herunder  

 kommunalbestyrelsen, afgiver hvert år en erklæring til  

 forældrekredsen og skolens bestyrelse om elevernes standpunkt i de tre  

 fag, der er nævnt i stk. 2. Skønner den  

 tilsynsførende, at standpunktet ikke står mål med, hvad  

 der almindeligvis opnås i folkeskolen, fastsættes en frist  

 på mindst 3 måneder til forbedring af forholdene.
Finder den  

 tilsynsførende stadig undervisningen mangelfuld, indberettes det efter  

 høring af forældrekredsen og skolens bestyrelse til  

 kommunalbestyrelserne i elevernes bopælskommuner.
 5. I § 9, stk. 4, 1. pkt. indsættes efter  

 »hvert år en«: »skriftlig«, og efter 1. pkt. indsættes:
 »Skolen udleverer erklæringen til forældrekredsen og  

 offentliggør den på skolens hjemmeside på Internettet,  

 hvis skolen har en hjemmeside.«.
 6. I § 9, stk. 5, indsættes som 3.  

 pkt.:
 Stk. 5. Undervisningsministeren kan i særlige  

 tilfælde træffe beslutning om yderligere tilsyn med en skole.  

 Undervisningsministeren kan beslutte, at kommunalbestyrelsen i skolekommunen  

 skal udføre dette tilsyn.
 »Undervisningsministeren kan beslutte, hvorledes det  

 yderligere tilsyn i de enkelte konkrete tilfælde skal  

 udføres.«.
 7. I § 9 indsættes efter stk. 5 som  

 nyt stykke:
»Stk. 6. Hvis der på baggrund af et yderligere tilsyn  

 efter undervisningsministerens skøn ikke er tilstrækkelig  

 sikkerhed for, at skolen opfylder kravene i § 1, stk. 1, kan  

 undervisningsministeren beslutte, at skolen ikke længere er en fri  

 grundskole efter denne lov, og at den ikke kan modtage tilskud efter denne  

 lov.
Eventuel fortsat undervisning på skolen af børn i den  

 undervisningspligtige alder er herefter omfattet af bestemmelserne i kapitel  

 8, herunder bestemmelserne om kommunalbestyrelsens tilsyn med  

 undervisningen.«.
 Stk. 6 bliver herefter stk. 7.
 8. I § 9 indsættes som stk. 8:
 »Stk. 8. Undervisningsministeren kan fastsætte  

 nærmere regler om tilsynet efter stk. 2 og 3, herunder om  

 udpegning af den eller de tilsynsførende.«.
§ 18. - - - 9. I § 18 indsættes som stk. 7:
 »Stk. 7. Undervisningsministeren kan fastsætte  

 nærmere regler om betingelserne for at modtage tilskud i henhold til  

 denne lov.«.
 10. Efter § 21 b og før underoverskriften til  

§ 22 indsættes:
»§ 21 c.
Hvis en skoles tilskud er helt bortfaldet efter  

 § 21, stk. 2, fordi skolen ikke opfylder kravet i § 2,  

 stk. 3, om, at undervisningssproget er dansk, er den ikke længere  

 en fri grundskole efter denne lov.
Eventuel fortsat undervisning på  

 skolen er herefter omfattet af bestemmelserne i kapitel 8, herunder  

 bestemmelserne om kommunalbestyrelsens tilsyn med undervisningen.«.
§ 24. - - - 11. I § 24 indsættes efter stk. 2 som  

 nyt stykke:
»Stk. 3. Bestyrelsen underretter Undervisningsministeriet om  

 valg af revisor og om revisorskift.
Revisor kontrollerer skolens oplysninger  

 til brug ved beregning af statstilskud.«.
 Stk. 3 bliver herefter stk. 4.
Skoler, der ikke modtager statstilskud § 33. Bestemmelserne i §§ 5, 7 og 9 a, kapitel 4, bortset  

 fra § 23, kapitlerne 5 og 6 bortset fra § 31 og § 37,  

 stk. 4 og 5, gælder ikke for skoler, som ikke modtager  

 statstilskud efter denne lov.
 12. I overskriften til § 33 ændres »Skoler« til:  

 »Frie grundskoler«, og i § 33 ændres »skoler« til: »frie  

 grundskoler«.
 § 35. Kommunalbestyrelsen fører tilsyn med den  

 undervisning, børnene får i hjemmet.
 13. I § 35, stk. 1, indsættes efter  

 »hjemmet«: »m.v.«.
Stk. 2. Kommunalbestyrelsen kan hvert år lade afholde  

 prøver i dansk, regning/matematik og engelsk for at sikre, at  

 undervisningen står mål med, hvad der almindeligvis kræves  

 i folkeskolen.
Den der har undervist børnene, leder prøverne  

 efter aftale med kommunalbestyrelsen.
 14. I § 35, stk. 2, 1. pkt., ændres »og  

 engelsk« til: », engelsk, historie/samfundsfag og naturvidenskabelige  

 fag«.
 Stk. 3. Skønnes det, at undervisningen ikke har  

 været forsvarlig, underretter kommunalbestyrelsen forældrene om,  

 at der vil blive afholdt en ny prøve efter 3 måneder, og at  

 børnene , hvis undervisningen stadig er mangelfuld, skal undervises i  

 en skole.
 15. I § 35, stk. 3, ændres »skole« til:  

 »folkeskolen eller en anden skole, hvor undervisningspligten kan opfyldes,  

 jf. § 33, stk. 2, i lov om folkeskolen«.
