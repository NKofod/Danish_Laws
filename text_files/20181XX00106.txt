Skriftlig fremsættelse (4. oktober 2018) Miljø- og fødevareministeren (Jakob Ellemann-Jensen):
 Herved tillader jeg mig for Folketinget at fremsætte:
Forslag til lov om ophævelse af en række love på Miljø- og Fødevareministeriets og Udenrigsministeriets områder (Lovforslag nr.
L 54) Lovforslagets formål er ophæve 13 ældre primært støtte- og tilskudslove, som ikke længere er i brug eller vurderes at være under udfasning.
 Ophævelsen af de pågældende love foreslås for at gøre det nemmere for borgere og virksomheder at orientere sig i lovgivningen på Miljø- og Fødevareministeriets og Udenrigsministeriets områder og dermed få kendskab til deres rettigheder og pligter.
 Lovforslaget er en del af Miljø- og Fødevareministeriets arbejde med at skabe en mere enkel, klar og sammenhængende lovstruktur på miljø- og fødevareområdet  det såkaldte lovkompas.
For at sikre statskassen mod tab i forbindelse med ophævelsen af lovene, foreslås der fastsat nogle overgangsregler for visse af de af lovforslaget omfattede love.
Dermed bevares bl.a. muligheden for at inddrive den udestående fordringsmasse og fremsætte krav om tilbagebetaling af ydet tilskud.
 Det foreslås, at loven træder i kraft den 1. januar 2019, idet enkelte bestemmelser dog først træder i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
