Betænkning afgivet af Erhvervs-, Vækst- og Eksportudvalget den 1. december 2016 Betænkning over Forslag til lov om ændring af lov om leje af erhvervslokaler m.v.
(Tidsbegrænsning af erhvervslejeaftaler og vurdering af markedslejen) [af erhvervs- og vækstministeren (Troels Lund Poulsen)]:
1. Ændringsforslag Erhvervsministeren har stillet 4 ændringsforslag til lovforslaget.
2. Udvalgsarbejdet Lovforslaget blev fremsat den 5. oktober 2016 og var til 1. behandling den 11. oktober 2016. Lovforslaget blev efter 1. behandling henvist til behandling i Erhvervs-, Vækst- og Eksportudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring, og erhvervs- og vækstministeren sendte den 30. august 2016 dette udkast til udvalget, jf.
ERU alm. del  bilag 360 (folketingsåret 2015-16). Den 5. oktober 2016 sendte erhvervs- og vækstministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Dansk Erhverv, Erhvervslejernes Landsorganisation, Håndværksrået.
P.
Gug-Kjeldsen, Nakskov, Steen & Strøm og Unibail-Rodamco, Citycon, Rødovre Centrum og DEAS.
 Erhvervs- og vækstministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Dansk Erhverv, Erhvervslejernes Landsorganisation, Håndværksrådet og Steen & Strøm.
Spørgsmål Udvalget har stillet 22 spørgsmål til erhvervs- og vækstministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med de stillede ændringsforslag.
Socialdemokratiets, Enhedslistens, Alternativets, Radikale Venstres og Socialistisk Folkepartis medlemmer af udvalget noterer med tilfredshed, at erhvervsministeren i erkendelse af, at der ikke er opbakning til forslaget om at fjerne lejerens mulighed for tilsidesættelse af vilkåret om tidsbegrænsning  har stillet ændringsforslag om, at dette element udgår af lovforslaget.
Erhvervsministerens ændringsforslag har samme indhold som de ændringsforslag, som S, EL, ALT, RV og SF stillede den 11. november i 1. udkast til betænkning.
Partierne har dog noteret sig, at henholdsvis erhvervsministerens og partiernes begrundelser for ændringsforslagene ikke er ens.
Erhvervsministeren har i bemærkningerne til ændringsforslagene bl.a. oplyst, at der ikke er opbakning til forslaget, og at forslaget udgår med henblik på at indgå i regeringens kommende 2025-plan/vækstudspil.
S, EL, ALT, RV og SF respekterer, at erhvervsministeren har ret til at fremsætte forslaget igen på et senere tidspunkt i håb om på dette tidspunkt at kunne opnå flertal herfor.
S, EL, ALT, RV og SF kan dog ikke bakke op om et forslag om at fjerne lejerens mulighed for tilsidesættelse af vilkåret om tidsbegrænsning.
S, EL, ALT, RV og SF finder, at en fjernelse af lejerens mulighed for at tilsidesætte vilkåret om tidsbegrænsning har en række uhensigtsmæssige konsekvenser.
Det vil gør det lettere for udlejere at gennemtvinge krav om tidsbegrænsning med efterfølgende mulighed for at sætte lejerne ud eller hæve lejen med negative konsekvenser til følge for særlig små og mellemstore virksomheder, herunder små detailbutikker, håndværksvirksomheder, cafeer og lign.
 En gennemførelse af et sådant forslag vil føre til højere huslejer, mindre investeringer, mindre fleksibilitet og øget usikkerhed for lejerne og vil alene tjene til at forstærke udlejers position på et i forvejen vanskeligt lejemarked.
Dansk Folkepartis medlemmer af udvalget noterer sig, at regeringens planer om at indføre en videre adgang til at tidsbestemme lejekontrakter på erhvervslejemål udgår af lovforslaget ved en vedtagelse af de stillede ændringsforslag.
Dermed udgår hovedændringen i lovforslaget om tidsbestemte lejekontrakter.
Det, som regeringen havde foreslået i det fremsatte lovforslag om tidsbestemte lejekontrakter, ville DF ikke have kunnet tilslutte sig.
Det ville efter DFs opfattelse medføre en langt dårligere retsstilling for erhvervslejerne og dermed rigtig mange små og mellemstore virksomheder  og butikker.
DF anerkender den bekymring og modstand imod lovforslaget, som især Dansk Erhverv og Håndværksrådet har fremsat i forbindelse med høringen over lovforslaget.
På den baggrund har DF valgt ikke at bakke op om forslaget om at indføre en videre adgang til tidsbestemte lejekontrakter.
Den resterende del af lovforslaget kan DF tilslutte sig.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til titlen Af erhvervsministeren, tiltrådt af udvalget:
 1) Undertitlen affattes således:
 »(Vurdering af markedslejen)«.
[Præcisering af lovforslagets undertitel som følge af ændringsforslag nr. 3] Til § 1 2) Nr. 1 affattes således:
»1. I § 9, stk. 2, ændres »§ 13, stk. 1, 2. og 3. pkt.« til: »§ 13, stk. 1, 2.-4. pkt.«« [Konsekvens af ændringsforslag nr. 3] 3) Nr. 2 og 4-8 udgår.
[Forslaget om at fjerne lejerens mulighed for tilsidesættelse af vilkåret om tidsbegrænsning udgår] Til § 2 4) Stk. 2 udgår.
[Konsekvens af ændringsforslag nr. 3] Bemærkninger Til nr. 1 Undertitlen ændres, i overensstemmelse med at forslaget om at fjerne lejerens mulighed for at tilsidesætte tidsbestemte erhvervslejeaftaler udgår af lovforslaget, jf. ændringsforslag nr. 3.
Til nr. 2 Med ændringsforslaget foretages en konsekvensrettelse, i medfør af at det med ændringsforslag nr. 3 foreslås, at forslaget om at fjerne lejerens mulighed for at tilsidesætte tidsbestemte lejeaftaler udgår af lovforslaget.
Til nr. 3 Med ændringsforslaget foreslås det, at den del af lovforslaget, der fjerner lejerens mulighed for at tilsidesætte tidsbestemte lejeaftaler efter lovens § 63, stk. 3, udgår af lovforslaget.
Under behandlingen af denne del af lovforslaget er det blevet anført, at det vil medføre en række uhensigtsmæssigheder for lejerne, hvis forslaget gennemføres, og der er derfor ikke opbakning til forslaget.
Det er fortsat vurderingen, at en bedre adgang til at indgå tidsbestemte erhvervslejeaftaler vil kunne have en positiv effekt på detailhandelsmarkedet.
Det vurderes, at forslaget vil kunne bidrage til vækst og øget konkurrence, og at forslaget vil bidrage til at sikre flere investeringer i Danmark.
Forslaget udgår derfor med henblik på at indgå i regeringens kommende 2025-plan/vækstudspil.
Til nr. 4 Ændringsforslaget er en konsekvens af, at forslaget om at fjerne lejerens mulighed for at tilsidesætte tidsbestemte erhvervslejeaftaler, udgår af lovforslaget, jf. ændringsforslag nr. 3.
Hans Kristian Skibby (DF) Mette Hjermind Dencker (DF) Jan Rytkjær Callesen (DF) Lise Bech (DF) Tilde Bork (DF) Dorthe Ullemose (DF) Torsten Schack Pedersen (V) Preben Bang Henriksen (V) Eva Kjer Hansen (V) Jacob Jensen (V) Erling Bonnesen (V) Jane Heitmann (V) Villum Christensen (LA) nfmd.
Joachim B.
Olsen (LA) Rasmus Jarlov (KF) Erik Christensen (S) Karin Gaardsted (S) Peter Hummelgaard Thomsen (S) Mette Reissmann (S) Morten Bødskov (S) fmd.
Rasmus Horn Langhoff (S) Thomas Jensen (S) Pelle Dragsted (EL) Henning Hyllested (EL) René Gade (ALT) Christian Poll (ALT) Ida Auken (RV) Lisbeth Bech Poulsen (SF) Karsten Hønge (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
