Registreringsafgift af  

 motorkøretøj Reference:
RGAL § 5 A A/S's klage til Landsskatteretten vedrørte told- og  

 skatteregionens afgørelse af 11. december 1998, hvor en vogn af  

 mærket Mazda Pickup B 2500 ikke var godkendt som utvivlsomt konstrueret  

 og indrettet til godstransport i henhold til § 5 i lov om registreringsafgift  

 af motorkøretøjer m.v. (RGAL).
 Det omhandlede køretøj var blevet besigtiget af  

 Landsskatteretten.
Det var oplyst, at vognen var konstrueret som en pickup med åbent  

 lad med tilladt totalvægt på 2.600 kg.
Køretøjets  

 højde var 161,5 cm, længden af førerrummet fra  

 underkanten af forruden til bagvæggen var 181,4 cm og længden af  

 vareladet 175,3 cm.
Der var tale om en model med en såkaldt stretch  

 cab, hvor der var et indvendigt rum bag ved førersædet.
Der var  

 ikke installeret en adskillelse mellem førersædet og den  

 øvrige del af førerrummet.
Afstanden fra bagruden til den  

 bagerste kant på fordøren var ca. 70 cm, og der var ikke  

 bagdør(e). Gulvet i den bagerste del af førerrummet var  

 hævet ca. 15 cm over gulvet i den øvrige del af  

 førerrummet, og under denne forhøjning, der var 40 cm bred, var  

 dels en forhøjelse af karrosseriet, dels en fordybning med plads til  

 værktøj eller lignende.
Told- og Skatteregionen havde fundet, at køretøjet ikke  

 kunne godkendes til optagelse på varevognsfortegnelsen, idet den ikke  

 opfyldte de krav, der var stillet for at et køretøj kunne anses  

 for utvivlsomt konstrueret og indrettet til godstransport efter RGAL § 5, da  

 vareladets længde skulle være større end  

 førerrummets længde.
Der var herved bl.a. henvist til Told- og  

 Skattestyrelsens vejledning om Registreringsafgift af last- og varebiler,  

 hvoraf de nærmere krav til konstruktion, indretning og anvendelse af  

 disse køretøjer fremgik.
De administrativt fastsatte  

 retningslinier var baseret på en fortolkning af lovens § 5 samt  

 tidligere trufne afgørelser, herunder især afgørelser  

 truffet af Motornævnet.
Regionen havde således ikke fundet, at  

 der var grundlag for at fravige bestemmelserne om minimumsgrænserne for  

 størrelsen af varelad/varerum i den omhandlede vejledning, herunder  

 på størrelsesforholdet mellem længden af varelad/varerum  

 og længden af førerrummet.
Det var herved bemærket, at  

 told- og skatteregionen havde orienteret virksomheden om, at  

 køretøjet ville kunne godkendes, såfremt der blev  

 installeret en adskillelse bag førersædet.  

 Køretøjet ville således i givet fald blive anset for en  

 kombineret åben og lukket varevogn, hvor målepunktet var  

 adskillelsen bag førersædet.
Selskabets repræsentant havde nedlagt påstand om, at det  

 omhandlede køretøj blev godkendt som varevogn og optaget  

 på varevognsfortegnelsen.
Det var til støtte herfor bl.a.  

 anført, at det var sagligt helt urimeligt ikke at godkende  

 køretøjet, idet det utvivlsomt var produceret og konstrueret  

 samt indrettet til godstransport.
Det opfyldte kravet omkring  

 ladlængde, idet laddet var 175,3 cm, hvor mindstekravet var 120 cm.  

 Køretøjet blev markedsført og solgt som pickup på  

 de europæiske markeder.
 Det var over for Landsskatteretten oplyst, at der for den omhandlede model  

 ikke var stillet noget krav om installering af en fast adskillelse mellem  

 førersædet og det bagved liggende rum efter § 8, stk. 3, i  

 bekendtgørelse nr. 154 af 20. april 1977 om køretøjers  

 indretning og udstyr m.v.
 Landsskatteretten udtalte:
RGAL § 5 omfattede køretøjer, der utvivlsomt var  

 indregistreret og konstrueret til godstransport.
Køretøjer  

 omfattet af denne bestemmelse måtte ikke benyttes til befordring af  

 personer udenfor førerrummet, jf.
RGAL § 5, stk. 2. Det var dog  

 tilladt uden for førerrummet at befordre personer, som arbejdede i  

 ejerens (brugerens) virksomhed, til eller fra den arbejdsplads, hvor de  

 skulle anvende det medbragte materiel.
Landsskatteretten fandt, at det omhandlede køretøj  

 utvivlsomt var indrettet og konstrueret til godstransport i henhold til RGAL  

 § 5, idet der herved navnlig var henset til karakteren af det åbne  

 varelad og størrelsen af dette i forhold til køretøjet i  

 øvrigt.
Den omstændighed, at der bag førersæderne  

 var et "rum" af begrænset størrelse og uden selvstændig  

 adgang kunne ikke føre til et andet resultat.
Der var endelig henset  

 til, at førerrummets længde alene oversteg vareladets  

 længde i meget begrænset omfang, og til at der ikke efter  

 færdselslovgivningen ville blive stillet krav om en opdeling af  

 førerrummet.
 Den påklagede afgørelse blev ændret.
