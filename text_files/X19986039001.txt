 Voldgiftssag afgjort af Voldgiftsnævnet  

 for Bygge- og Anlægsvirksomhed.
Anvendelse af AB 92 § 36 stk.1 +2 Under denne sag har klageren nedlagt følgende  

 påstande :
 1.Indklagede tilpligtes til klageren at betale  

 1.384.430,40 kr. med nærmere angivne renter til betaling sker.
 2.Indklagede tilpligtes at anerkende, at klagerens arbejde  

 alene er omfattet af den 5-årige forældelsesfrist for indklagedes  

 påberåbelse af mangler, og at AB 92 § 36 stk. 2, ikke finder  

 anvendelse i parternes forhold.
 3.Indklagede tilpligtes at nedskrive garanti nr. xxx i  

 bank x, stor 464.557,50 kr. til 61.941,00 kr.
 4.Indklagede tilpligtes til klageren at betale 19.162,99  

 kr. udgørende betalt garantiprovision med sædvanlig procesrente  

 fra klagesagens anlæg og indtil betaling sker.
 Indklagede har nedlagt følgende påstand:
 1.Frifindelsefor klagerens påstand 1 samt  

 selvstændig kendelse for et beløb på 743.343,49 kr. med  

 procesrente fra duplikkens indgivelse den 10.marts 1998 til betaling  

 sker.
 2.Klageren tilpligtes at anerkende, at klagerens arbejder  

 i henhold til AB 92 § 36 stk. 2, er omfattet af den 20-årige  

 forældelse.
 3.Frifindelse for klagerens påstand om nedskrivning  

 af garantien.
 4.Frifindelse for klagerens påstand om  

 garantiprovision.
 Der er endvidere mellem parterne tvist om, hvorvidt  

 klageren har krav på at få et eventuelt tilkendt beløb  

 forrentet med diskontoen eller med sædvanlig procesrente fra nogle  

 nærmere angivne datoer.
 Sagen blev mundtligt forhandlet den 5.oktober og 6.oktober  

 1998 for en voldgiftsret bestående af overingeniør Mogens  

 Tellerup, civilingeniør Kjeld Thomsen som tekniske dommere og  

 højesteretsdommer Hugo Wendler Pedersen som formand.
 Der er for voldgiftsretten afgivet forklaring af klagers  

 direktør, indklagedes ejendomsleder og energichef ved indklagedes  

 forretningsfører.
 Der er til sagen udarbejdet skønserklæring af  

 13.december 1996 og supplerende skønserklæring af 15.april 1997.  

 Disse erklæringer er afhjemlet under den mundtlige forhandling for  

 voldgiftsretten.
Efter votering afsagde voldgiftsretten sålydende KENDELSE :
Klagerens ubestridte fakturakrav Der er mellem parterne enighed om, at klageren i  

 henhold til fremsendte fakturaer har et krav for ikke betalt arbejde på  

 558.293,30 kr.
Klagerens ekstra krav Klageren har ved en række fakturaer dateret fra  

 den 31.januar 1996 til den 14.juni 1996 fremsat en række krav for  

 ekstraarbejde over for indklagede.
Indklagede har bestridt kravene.
Over for  

 samtlige krav har indklagede gjort gældende, at klageren ved at  

 fremsende faktura af 29.januar 1996, der betegner sig som slutfaktura, har  

 afskåret sig fra efterfølgende at fremsætte yderligere  

 krav.
Retten bemærker hertil, at klageren i brev af 18.januar 1996  

 oplyste, at indklagede måtte forvente ekstraregninger på  

 skønsmæssigt 700.000 kr. ekskl. moms.
Det fremgår  

 endvidere af sagen, at der efter den 29.januar 1996 fandt drøftelser  

 sted mellem parterne, og at klageren i hvert fald på et møde den  

 22.marts 1996 og i et svar af 9.april 1996 gjorde gældende, at man  

 havde krav for udførte ekstraarbejder.
Uanset betegnelsen  

 "slutfaktura" i fakturaen af 19.januar 1996 finder retten det  

 på den anførte baggrund betænkeligt at fastslå, at  

 indklagede med rette har kunnet gå ud fra, at klageren har frafaldet  

 krav for ekstraregninger.
 Retten bemærker om de enkelte ekstraregninger :
Faktura af 31.januar 1996 Fakturaen er dateret den 31.januar 1996 og lyder  

 på betaling af 81.039,25 kr.
Tvisten mellem parterne vedrører  

 antallet af leverede kuglehaner og ventiltoppe.
Voldgiftsretten finder, at  

 klageren ikke mod indklagedes benægtelse har godtgjort at have leveret  

 et større antal kuglehaner og ventiltoppe end angivet i  

 udbudsmaterialet.
Retten kan derfor ikke give klageren medhold  

 vedrørende dette krav.
Faktura af 8.marts 1996 Fakturaen er dateret den 8.marts 1996 og lyder  

 på betaling af 18.900 kr.
Den vedrører isolering af diverse  

 rør i henhold til aftale.
Klageren har ikke fremlagt aftalesedler  

 eller på anden måde dokumenteret berettigelsen af kravet, og  

 retten kan mod indklagedes benægtelse af en aftale mellem parterne ikke  

 give klageren medhold vedrørende dette krav.
Faktura af 22.marts 1996 Fakturaen er dateret den 22.marts 1996 og lyder  

 på betaling af 29.250 kr.
Den angiver at vedrøre levering af 3  

 stk. konsoller til varmeveksler.
Klageren har ikke dokumenteret at have  

 leveret 3 stk. konsoller som ekstraydelse.
Retten kan ikke mod indklagedes  

 benægtelse af en aftale herom give klageren medhold vedrørende  

 dette krav.
Faktura af 22.marts 1996 Fakturaen er dateret den 22.marts 1996 og lyder  

 på betaling af 268.012,50 kr.
Den angiver at vedrøre renovering  

 af varme- og brugsvandsanlæg.
Klageren har ikke fremlagt aftalesedler  

 eller anden dokumentation vedrørende dette krav.
Voldgiftsretten kan  

 derfor mod indklagedes benægtelse af aftale herom ikke give klageren  

 medhold vedrørende dette krav.
Faktura af 22.marts 1996 Fakturaen er udstedt den 22.marts 1996 og lyder  

 på betaling af 364.125,00 kr.
Den angiver at vedrøre leje af  

 interimistisk varmecentral i perioden 18. august 1995 til 2. november 1995.  

 Klageren, der efter der oplyste løbende har afkrævet og  

 fået betalt olieudgifterne til anlæggets drift hos indklagede,  

 har ikke godtgjort, at indklagede tillige har forpligtet sig til at betale  

 leje af anlægget.
Voldgiftsretten kan derfor ikke mod indklagedes  

 benægtelse af en sådan lejeaftale give klageren medhold  

 vedrørende dette krav.
Faktura af 22. marts 1996 Fakturaen er udstedt den 22. marts 1996 og lyder  

 på betaling af 15.281,25 kr.
Den angiver at vedrøre  

 ekstraarbejder i forbindelse med renovering af varme- og  

 brugsvandsanlæg i henhold til aftalesedler.
Klageren har ikke fremlagt  

 underskrevne aftalesedler, og voldgiftsretten kan ikke mod indklagedes  

 benægtelse af sådanne aftaler give klageren medhold  

 vedrørende dette krav.
Faktura af 22.marts 1996 Fakturaen er udstedt den 22. marts 1996 og lyder  

 på betaling af 4.125,00 kr.
Fakturaen angiver at vedrøre  

 ekstraarbejde i forbindelse med montering af frekvensomformer, eksisterende  

 strømforsyninger ikke anvendelige, derfor levering og montering af 3  

 stk. 15V strømforsyninger med sokkel.
Voldgiftsretten finder på  

 det foreliggende grundlag mod indklagedes benægtelse ikke at kunne  

 fastslå, at denne ydelse er en ekstraydelse.
Retten kan derfor ikke  

 give klageren medhold vedrørende dette krav.
Faktura af 14. juni 1996 Fakturaen er udstedt den 14. juni 1996 og lyder  

 på betaling af 40.200,00 kr.
Fakturaen angiver at vedrøre  

 ekstraisoleringsarbejde i forbindelse med varme- og brugsvandsanlæg.  

 Klageren har ikke fremlagt dokumentation for dette krav.
Retten kan derfor  

 mod indklagedes benægtelse af, at dette arbejde er udført, ikke  

 give klageren medhold i dette krav.
Faktura af 22. marts 1996 Fakturaen er dateret den 22. marts 1996 og lyder  

 påbetaling af 5.203,75 kr.
Fakturaen angiver at vedrøre 2  

 manometre og arbejde i forbindelse med montering m.v. heraf.
Der er ikke  

 fremlagt nærmere oplysninger vedrørende dette krav.
Retten kan  

 derfor mod indklagedes benægtelse af at være klager dette  

 beløb skyldig ikke give klageren medhold i kravet.
Indklagedes mangelindsigelser Varmevekslere Af hoved VVS-entreprisen om renovering af varme- og  

 brugsvandanlæg, fremgår blandt andet følgende under pkt.  

 1.10 kvalitetssikring.
Projektgennemgang.
"Ved projektgennemgangen vil de projekterende  

 redegøre for eventuelle forhold, som måtte kræve  

 særlig omhu i udførelsen, fordi disse afviger fra almindelig  

 praksis, og hvortil der er knyttet særlige kontrolprocedurer." Af pkt. 3.7 Afdækning, oprydning og aflevering  

 fremgår bl.a. følgende:
 "Anlæggene skal gennemskylles omhyggeligt med  

 brugsvand, ved at åbne anlæggenes bundhaner efter tur".
 Af pkt. 3.9 Kontrol og efterprøvning fremgår  

 bl.a. følgende :
"Samtlige rørledninger skal renses, så  

 de er fri for urenheder.
Entreprenøren bærer det fulde ansvar  

 for skader, der kan henføres til utilstrækkelig rensning af  

 rørledningerne." Det er voldgiftsrettens opfattelse, at problemerne med  

 varmevekslerne skyldes en accelererende kalkdannelse i vekslerne, der  

 må henføres delstil brug af råvand og delstil manglende og  

 fejlagtig udskylning af det eksisterende anlæg.
Ved  

 pladevarmeveksleranlæg, der skal benyttes til hedt vand ved  

 temperaturer på op til 160 c, skal der efter rettens opfattelse udvises  

 betydelig omhu bl.a. med hensyn til vandkvalitet og trykforhold for at hindre  

 kogning med deraf følgende kalkdannelse.
Projektmaterialet indeholder  

 ikke klare oplysninger herom, og der er efter det oplyste heller ikke i  

 forbindelse med den foreskrevne projektgennemgang sket bemærkninger  

 herom.
Udbudsmaterialets forskrift er derfor ikke fulgt, hvilket i parternes  

 indbyrdes forhold må komme indklagede til skade.
Problemerne med kalkdannelsen i pladevarmevekslerne  

 må imidlertid som nævnt for en dels vedkommende henføres  

 til den manglende og fejlagtige gennemskylning af det eksisterende  

 anlæg.
Fejlagtig derved at man bl.a. skyller igennem varmevekslerne og  

 netop herved "parkerer" urenheder fra det eksisterende anlæg  

 i disse.
Disse fejl må henføres til klageren.
 Det er på denne baggrund voldgiftsrettens  

 opfattelse, ar udgifterne til nye pladevarmevekslere må bæres med  

 halvdelen af hver af parterne.
Ved opgørelsen af udgifterne til de nye  

 pladevarmevekslere finder retten ikke grundlag for at foretage nedslag til  

 fordel for klageren ud fra et forbedrings- eller brugssynspunkt.
Retten har  

 herved lagt vægt på, at pladevarmevekslerne efter det oplyste har  

 en levetid på ca. 20 år, og at varmevekslerne løbende har  

 givet anledning til problemer hos indklagede.
Ved fastsættelsen af prisen incl. montering m.v.  

 finder retten, at der bør tages udgangspunkt i de opgivne stk. priser  

 på 22.000,00 kr. ekskl. moms, der skønsmæssigt for  

 montering m.v. bør forhøjes til 30.000,00 kr.
Det således  

 fremkomne beløb på 210.000,00 kr. ekskl. moms fordeles som  

 følge af det anførte, således at klageren skal betale  

 105.000,00 kr. heraf eller incl. moms 131.250,00 kr.
 Der er ikke forelagt retten oplysninger, der giver  

 grundlag for at belaste klageren med priser for  

 cirkulationssvigtssikringer.
 ASV-O-Ventiler.
Der er ikke i udbudsmaterialet fastsat specifikke  

 ventilstørrelser.
Det kan efter rettens opfattelse ikke bebrejdes  

 klageren, at man med de eksisterende rørdimensioner på  

 anlægget har monteret ¾ tomme ventiler.
Retten kan derfor ikke give  

 indklagede medhold i den rejste mangelsindsigelse vedrørende  

 ventildimensioner.
 Kvalitetssikring.
Retten lægger til grund, at klageren ikke har  

 udført den krævede kvalitetssikring.
En rimelig og forsvarlig  

 efterfølgende kvalitetssikring kan efter det oplyste udføres  

 for 15.000,00 kr. incl. moms.
Retten finder derfor, at klageren til  

 udførelse af kvalitetssikring skal betale 15.000,00 kr. incl. moms.  

 som krævet af indklagede.
Retten finder videre, at klagerens manglende opfyldelse af  

 forpligtelsen til kvalitetssikring, der efterfølgende kan  

 udføres for 15.000,00 kr., ikke kan begrunde, at den sædvanlige  

 forældelsesfrist på 5 år forlænges til 20 år,  

 jf.
AB 92 § 36, stk. 2, nr. 2.
Indregulering af 5 frekvensomformere.
Montering af et  

 LC-filter ved frekvensomformere.
 Der er ikke forelagt retten oplysninger, der giver  

 grundlag for at imødekomme indklagedes krav for dette  

 tilbehør.
 Rensning af pladevarmevekslere, udsyring af  

 varmevekslere og tømning af anlæg.
Det følger af voldgiftsrettens opfattelse  

 vedrørende ansvarsfordelingen med hensyn til problemerne med  

 pladevarmevekslerne, at de af indklagede opregnede udgifter vedrørende  

 denne post som udgangspunkt bør fordeles med halvdelen til hver af  

 parterne.
Retten finder dog, at posten på 65.512,09 kr., der blandt  

 andet vedrører et ikke nærmere dokumenteret krav på  

 31.080,00 kr., bør nedsættes til 34.432,09 kr. incl. moms.
Det kunne ikke på forhånd udelukkes, at en  

 undersøgelse, rensning og udsyring af varmevekslerne, udført  

 på et tidligere tidspunkt, kunne have fået disse til at fungere  

 tilfredsstillende.
Det forhold, at klageren har anmodet indklagede om at  

 foretage disse foranstaltninger, der har vist sig at være  

 forgæves, kan på denne baggrund ikke medføre, at klageren  

 i det indbyrdes forhold skal afholde mere end halvdelen af udgifterne.
 I det indbyrdes forhold skal klageren herefter belastes  

 med i alt 35.091,05 kr. incl. moms.
 Indklagedes modkrav.
 Porttelefoner.
Indklagede har i duplikken af 9. marts 1998 fremsat et  

 krav for beskadigede porttelefoner på 27.000,00 kr.
Der er ikke  

 ført noget bevis for, at klageren har beskadiget porttelefonerne.  

 Kravet kan derfor ikke imødekommes.
 Arbejde udført af indklagede for klageren.
Indklagede har i duplikken af 9. marts 1998 fremsat et  

 krav på 40.000,00 kr. for arbejde udført af indklagedes  

 ejendomsfunktionærer med varsling af beboere i anledning af arbejdet.  

 Klageren har anerkendt denne post med 5.000,00 kr. incl. moms.
Der er ikke af  

 indklagede ført bevis for, at indklagede har afholdt yderligere  

 udgifter, og restbeløbet kan derfor ikke anerkendes.
Kravet godkendes  

 derfor med 5.000,00 kr.
 Manglende følerlommer.
Indklagede har i duplik af 9. marts 1998 fremsat et  

 krav på 40.000,00 kr. for manglende følerlommer.
Der er ikke  

 forelagt retten materiale, der giver grundlag for at imødekomme dette  

 krav.
 Manglende tegninger for stamhus.
 Indklagede har i duplik af 9. marts 1998 fremsat et  

 krav på 15.000,00 kr. vedrørende manglende tegning for  

 stamhus.
Det er klagerens bevisbyrde, at tegningsmaterialet er  

 afleveret til indklagede.
Klageren har ikke mod indklagedes benægtelse  

 bevist at have afleveret tegningsmateriale til indklagede.
Retten finder, at  

 klageren enten må tilsende indklagede det ønskede materiale  

 eller betale det af indklagede krævede beløb på 15.000,00  

 kr.
 Dagbøder.
Klageren har ved den indgåede entrepriseaftale  

 forpligtet sig til at betale en dagbod på 6.000,00 kr. pr.  

 påbegyndt døgn ved manglende overholdelse af tidsplanens  

 delterminer og sluttermin.
Det er ubestridt, at delterminen pr. 17. september  

 1995 og slutterminen pr. 12. december 1995 blev overskredet, og at arbejdet  

 først blev afleveret den 25. januar 1996.
 Retten finder efter en samlet vurdering af parternes  

 forhold, herunder navnlig af de ulemper og udgifter, som den manglende  

 overholdelse af tidsplanen må antages at have påført  

 indklagede, at der bør tilkendes indklagede et dagbodsbeløb,  

 der skønsmæssigt fastsættes til 50.000,00 kr.
 Garanti og garantiprovision.
 Det følger af det foran anførte, at  

 indklagede nu er forpligtet til at nedskrive garantien i banken til 61.941,00  

 kr.
 Det følger ligeledes af det anførte, at der  

 ikke kan gives klageren medhold i kravet om, at indklagede skal tilpligtes at  

 refundere klageren betalt garantiprovision.
 Renter.
 Det fremgår af hoved VVS-entreprisen  

 vedrørende renovering af varme- og brugsanlæg af 16. januar 1995  

 pkt. 1.5 Supplerende bestemmelser til, samt afvigelser fra AB 92, at AB 92 §  

 22, stk. 11, er fraveget, således at der skal ske forrentning med  

 diskontoen.
 Der er intet fremført i sagen, der kan begrunde, at  

 klageren kan fritages for denne aftale med den virkning, at der kan  

 kræves en højere rente end aftalt.
 Sammenfattende beløbsopgørelse.
 Klagerens ubestridte fakturaer  

                                     558.293,30 kr.
 Indklagedes krav :
 Varmevekslere  

                                         131.250,00 kr.
 Kvalitetssikring  

                                           15.000,00 kr.
 Rensning af pladevarmevekslere m.v.  

                             35.091,05 kr.
 Arbejde udført for klager  

                                               5.000,00 kr.
 Dagbøder  

                                                     50.000,00 kr.
 Klagerens krav mod indklagede  

                                    321.952,25 kr.
 Beløbet forrentes i overensstemmelse med  

 klagerens påstand fra den 22. december 1995 til betaling sker.
 Sagsomkostninger.
 Med sagens omkostninger forholdes som nedenfor  

 bestemt.
THI BESTEMMES Indklagede skal til klageren betale 321.952,25 kr. incl.  

 moms med rente svarende til diskontoen fra den 22. december 1995, til  

 betaling sker.
Det ikendte beløb skal betales inden 14 dage.
Klageren skal til indklagede fremsende tegningsmateriale  

 for stamhus eller i mangel heraf betale et beløb på 15.000,00  

 kr. til indklagede.
Klagerens forpligtelse hertil skal efterkommes inden 14  

 dage.
 Indklagede tilpligtes at anerkende, at klagerens arbejde  

 alene er omfattet af den 5-årige forældelsesfrist for indklagedes  

 påberåbelse af mangler, og at AB 92 § 36,stk. 2, ikke finder  

 anvendelse i parternes forhold.
 Indklagede tilpligtes inden 14 dage at nedskrive garantien  

 i banken, stor 464.557,60 kr. til 61.941,00 kr.
 Indklagede frifindes for klagerens krav om betaling af  

 19.162,99 kr. i garantiprovision.
 Hver part bærer egne sagsomkostninger for  

 voldgiftsretten.
 De med voldgiftsrettens behandling forbundne omkostninger  

 betales med halvdelen af hver af parterne efter opgørelse og  

 påkrav fra Voldgiftsnævnet.
