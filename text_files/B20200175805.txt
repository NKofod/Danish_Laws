Bekendtgørelse om pristillæg til elektricitet produceret ved afbrænding af biomasse i henhold til § 45 a i lov om fremme af vedvarende energi I medfør af § 50, stk. 5 og 6, § 55, stk. 4, § 57, stk. 1, § 58 b, stk. 1, § 68, nr. 1, og § 73, stk. 1, i lov om fremme af vedvarende energi, jf. lovbekendtgørelse nr. 125 af 7. februar 2020, som ændret ved lov nr. 1532 af 18. december 2018, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Anvendelsesområde og definitioner § 1. Denne bekendtgørelse vedrører pristillæg efter § 45 a i lov om fremme af vedvarende energi til elektricitet produceret fra den 1. april 2019 ved afbrænding af biomasse.
 § 2. I denne bekendtgørelse forstås ved:
 1) Biomasse: Materiale, som fremgår af bilag 1 i lov om fremme af vedvarende energi.
 2) Elproduktionsanlæg: Teknisk enhed til elproduktion med eget GSRN-nummer.
 3) Etableret biomasseanlæg: Elproduktionsanlæg, der er nyetableret som biomasseanlæg, bl.a. med det formål at kunne producere elektricitet fra afbrænding af biomasse.
 4) Fyldestgørende ansøgning: Når Energistyrelsen har modtaget alle nødvendige oplysninger til at kunne træffe en afgørelse.
 5) Gennemført investering: Når der er truffet en irreversibel investeringsbeslutning om en investering, som er juridisk bindende for alle parter.
 6) Gennemført reinvestering: Når der er truffet en irreversibel investeringsbeslutning om en reinvestering, som er juridisk bindende for alle parter.
7) Idriftsættelsestidspunktet for anvendelse af biomasse: Det tidspunkt, hvor biomasse-elproduktionsanlægget er begyndt at levere elektricitet til elforsyningsnettet fra afbrænding af biomasse.
For ombyggede anlæg: Første gang der er leveret elektricitet fra afbrænding af biomasse efter, at anlægget første gang er ombygget med henblik på at producere elektricitet ved afbrænding af biomasse.
 8) Kriseramt virksomhed: Virksomhed som er kriseramt i medfør af definitionerne i Fællesskabets gældende retningslinjer for statsstøtte til redning og omstrukturering af kriseramte virksomheder som ændret eller erstattet, jf. punkt 16 i Europa-Kommissionens Retningslinjer for statsstøtte til miljøbeskyttelse og energi 2014-2020 (2014/C 200/01).
 9) Ombygget anlæg: Biomasse-elproduktionsanlæg, der tidligere udelukkende har anvendt fossile brændsler, som eksempelvis kul i elproduktionen for at kunne producere elektricitet, og der på et senere tidspunkt har foretaget direkte væsentlige investeringer, som fysisk har ombygget anlægget til, at kunne producere elektricitet fra afbrænding af biomasse.
10) Reinvesteringer: Investering i materielle anlægsaktiver, som defineret i Årsregnskabsloven jf. lovbekendtgørelse nr. 1580 af 10. december 2015, og som overstiger en værdi på 13.500 kr.
Kun forbedringer, som aktiveres og afskrives, kan indgå som reinvestering, mens vedligeholdelsesudgifter, som udgiftsføres straks, ikke kan medregnes.
Reinvesteringen skal være foretaget efter den første ombygning eller etablering.
 11) Store virksomheder: Virksomheder, som ikke er en SMV omfattet af definitionen i Kommissionens henstilling af 6. maj 2003 om definitionen af mikrovirksomheder, små og mellemstore virksomheder, (EU-Tidende 2003, nr. 124 af 20. maj 2003, s. 36).
Kapitel 2 Pristillæg for elektricitet produceret ved afbrænding af biomasse som nævnt i § 45 a i lov om fremme af vedvarende energi § 3. Energistyrelsen meddeler tilsagn om pristillæg på 15 øre pr. kWh til elektricitet produceret ved afbrænding af biomasse efter reglerne i § 45 a i lov om fremme af vedvarende energi og reglerne i denne bekendtgørelse.
 Stk. 2. Der ydes pristillæg for elektricitet produceret fra og med den 1. april 2019 i en periode frem til 15 år fra det tidspunkt, hvor anlægget første gang ved direkte væsentlige investeringer er ombygget til at producere elektricitet fra afbrænding af biomasse til elforsyningsnettet, og er begyndt at levere elektricitet fra afbrænding af biomasse til elforsyningsnettet.
 Stk. 3. Der ydes pristillæg for elektricitet produceret fra og med den 1. april 2019 i en periode frem til 20 år fra det tidspunkt, hvor anlægget ved direkte væsentlige investeringer er etableret, og er begyndt at levere elektricitet ved afbrænding af biomasse til elforsyningsnettet.
Stk. 4. Støtteordningen er godkendt i medfør af Kommissionens EF-Retningslinjer for statsstøtte til miljøbeskyttelse 2008-2014 af 1. april 2008, Den Europæiske Unions Tidende 2008, nr.
C 82, s. 1, og ordningen administreres i overensstemmelse hermed.
 Stk. 5. Der kan ikke ydes støtte til en virksomhed, der ikke har efterkommet et krav om tilbagebetaling af støtte, som Europa-Kommissionen ved en tidligere afgørelse har fundet ulovlig og uforenelig med det indre marked.
 Stk. 6. Der kan ikke ydes støtte til en kriseramt virksomhed, jf. § 2, nr. 9.
Ansøgning om tilsagn om pristillæg § 4. Fyldestgørende ansøgning om tilsagn om pristillæg til elektricitet produceret ved afbrænding af biomasse skal være modtaget i Energistyrelsen senest den 17. februar 2019. Ansøgningen skal indgives på et ansøgningsskema, som findes på Energistyrelsens hjemmeside www.ens.dk og indsendes med elektronisk post via e-boks til Energistyrelsen.
 Stk. 2. Behandling af fyldestgørende ansøgninger påbegyndes i den rækkefølge, de modtages i Energistyrelsen.
 Stk. 3. Der skal indsendes én ansøgning for hvert elproduktionsanlæg med angivelse af anlæggets GSRN-nummer.
 Stk. 4. Indsendelsestidspunktet regnes fra det tidspunkt, hvor en fyldestgørende ansøgning er modtaget i Energistyrelsen.
 § 5. Ansøgning om tilsagn efter § 3 skal som minimum indeholde følgende oplysninger:
 1) Navn på ejeren eller ejerne af elproduktionsanlægget.
 2) CVR-nr. for den virksomhed, der ansøger om pristillæg.
 3) GSRN-nummer for anlægget, jf. § 4, stk. 3.
 4) Elproduktionsanlæggets nominelle effekt målt i megawatt.
 5) Beskrivelse af elproduktionsanlægget, herunder beskrivelse af delkomponenter (kedel, turbine, generator, motor, gasturbine m.v.) samt beskrivelse af hvilke brændsler, der kan anvendes på anlægget.
 6) Dokumentation for om anlægget er etableret eller ombygget, jf. § 2, nr. 4 og 11.
 7) Dokumentation for idriftsættelsestidspunkt for elproduktionsanlæggets elproduktion fra afbrænding af biomasse, jf. § 2, nr. 8.
Afgørelse om tilsagn om pristillæg § 6. Energistyrelsen træffer afgørelse om pristillæg til elektricitet produceret fra afbrænding af biomasse efter § 45 a i lov om fremme af vedvarende energi til og med den 31. marts 2019.
 Stk. 2. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller databaser til kontrol af eller supplement til de oplysninger, der er angivet i ansøgningen.
Kapitel 3 Dispensation fra krav om levering af elektricitet ved afbrænding af biomasse til elforsyningsnettet § 7. Energistyrelsen kan i særlige tilfælde dispensere fra kravet i § 45 a, stk. 2 og 3, i lov om fremme af vedvarende energi om, at anlægget skal være begyndt at levere elektricitet til elforsyningsnettet fra afbrænding af biomasse inden den 1. april 2019. Dispensation meddeles efter reglerne i § 45 a, stk. 7, i lov om fremme af vedvarende energi.
Stk. 2. Ansøgning om dispensation indsendes som elektronisk post via e-boks til Energistyrelsen.
Ansøgningen skal være modtaget i Energistyrelsen senest den 17. februar 2019.
 Stk. 3. Ansøgning om dispensation skal som minimum indeholde følgende oplysninger:
 1) Beskrivelse af baggrunden for, at der ønskes dispensation fra kravet om, at anlægget skal være begyndt at levere elektricitet til elforsyningsnettet fra afbrænding af biomasse inden den 1. april 2019.
 2) Dokumentation for at den irreversible investering i nyanlæg eller ombygning af biomasseanlægget er foretaget inden den 29. juni 2018.
 3) Tidsplan for forventet levering af elektricitet til elforsyningsnettet som følge af det uforudsete forhold, som den foreligger på ansøgningstidspunktet.
 § 8. Energistyrelsen meddeler afgørelse om dispensation til og med den 31. marts 2019.
 Stk. 2. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller fra databaser til kontrol af eller supplement til de oplysninger, der er angivet i ansøgningen.
Kapitel 4 Forlængelse af støtteperioden ved reinvesteringer § 9. Ved reinvesteringer meddeler Energistyrelsen tilsagn om forlængelse af de støtteperioder, der fremgår af § 45 a, stk. 2 og 3 efter reglerne i § 45 a, stk. 4, i lov om fremme af vedvarende energi.
Energistyrelsen meddeler tilsagn om forlængelse af støtteperioderne til og med den 31. marts 2019.
 Stk. 2. Ansøgning om forlængelse af støtteperioden for reinvesteringer skal være modtaget i Energistyrelsen senest den 17. februar 2019. Ansøgningen skal indsendes elektronisk via e-boks til Energistyrelsen.
 Stk. 3. Energistyrelsen beregner forlængelsen af støtteperioden efter den formel, der fremgår af bilag 2 til lov om fremme af vedvarende energi.
 Stk. 4. Der skal ved ansøgning om forlængelse af støtteperioden indsendes dokumentation for værdien af samtlige reinvesteringer gennemført inden den 1. januar 2019 på biomasse-elproduktionsanlægget.
 Stk. 5. Ansøgning om forlængelse af støtteperioden skal indeholde de oplysninger, der fremgår af § 5, samt oplysning om størrelsen af elproduktionen produceret ved afbrænding af biomasse for hvert af årene 2017 og 2018. Ansøgningen skal yderligere indeholde følgende oplysninger for hver reinvestering:
1) Et regnskab for reinvesteringen specificeret på hovedposter.
I tilfælde, hvor det endelige regnskab endnu ikke foreligger, fremsendes et budget specificeret på hovedposter.
2) Faktura for større anskaffelser i forbindelse med reinvesteringen.
I tilfælde, hvor der ikke foreligger en faktura, fremsendes købsaftale for anskaffelserne eller anden dokumentation for værdien af reinvesteringen.
 3) Oplysning om måned og år, hvor der er sket idriftsættelse af reinvesteringen i anlægget.
 4) En underskrevet erklæring om, at reinvestering enten levetidsforlænger anlægget, øger varme- og eller elkapaciteten, eller medfører, at anlægget kan producere elektricitet fra afbrænding af yderligere biomassebrændsler.
 Stk. 6. Energistyrelsen kan til brug for behandlingen af ansøgningen anvende dokumentation eller data fra Energistyrelsens egne registre eller databaser, eller fra andre offentligt tilgængelige registre eller databaser til kontrol af eller supplement til de oplysninger, der er angivet i ansøgningen.
Kapitel 5 Udbetaling af pristillæg § 10. Energistyrelsen udbetaler pristillæg til anlægsejeren, som har modtaget tilsagn om pristillæg, jf. §§ 6, 8 og 9. Pristillæg udbetales månedligt bagudrettet.
 Stk. 2. Energistyrelsen udbetaler pristillæg på grundlag af elektricitet leveret til elforsyningsnettet produceret ved afbrænding af biomasse.
Indberetning og underretningspligt § 11. Anlægsejere, som får udbetalt pristillæg efter § 10, skal årligt til Energistyrelsen indberette og dokumentere den anvendte mængde af hver type af støtteberettiget biomasse samt alle ikke-støtteberettigede brændsler og andre energikilder, som er blevet afbrændt eller anvendt til at producere elektricitet til elforsyningsnettet på det anlæg, der har modtaget tilsagn om pristillæg.
Dokumentationen kan være i form af købsaftaler, kontrakter, oplysning om ændring i lagerbeholdning eller anden dokumentation for brændselsanvendelsen.
Stk. 2. Energistyrelsen kontrollerer på baggrund af de indberettede oplysninger, jf. stk. 1, at udbetaling af pristillæg er foretaget korrekt, jf. § 10, og foretager i modsat fald efterfølgende korrektion af pristillægget.
Energistyrelsen udbetaler eller opkræver på den baggrund for lidt eller for meget udbetalt pristillæg.
 Stk. 3. Information om proceduren for indberetning findes på www.ens.dk.
 Stk. 4. Energistyrelsen fastsætter fristen for indberetning og offentliggør denne på www.ens.dk.
 § 12. Omkostninger ved indberetning og måling, jf. §§ 10 og 11 afholdes af anlægsejeren.
§ 13. Enhver, der modtager pristillæg efter § 45 a, stk. 1, i lov om fremme af vedvarende energi, er forpligtet til at underrette Energistyrelsen om ethvert forhold, der har betydning for retten til at modtage pristillæg samt for fastsættelse af størrelsen og varigheden af pristillægget, herunder såfremt anlægsejeren bliver berettiget til anden støtte til dækning af de samme støtteberettigede omkostninger.
Der skal underrettes om ethvert forhold, så snart det er indtruffet eller fra det tidspunkt, hvor anlægsejeren bliver bekendt med det.
Kapitel 6 Afslag på udbetaling eller bortfald af pristillæg § 14. Energistyrelsen kan afslå at udbetale pristillæg, hvis anlægsejeren eller netselskabet ikke indberetter de nødvendige måledata og oplysninger til beregning af pristillægget, jf. § 10, eller hvis anlægsejeren ikke indberetter og dokumenterer de anvendte brændsler og andre energikilder, jf. § 11.
 Stk. 2. Energistyrelsen træffer afgørelse om at genoptage udbetalingen af pristillæg, når betingelserne herfor er opfyldt, jf. §§ 10 og 11.
 § 15. Energistyrelsen kan træffe afgørelse om, at tilsagn om pristillæg efter §§ 6, 8 og 9 bortfalder helt eller delvist, hvis:
 1) Anlægsejeren har givet urigtige eller vildende oplysninger eller fortiet oplysning af betydning for Energistyrelsens behandling af ansøgning om tilsagn om pristillæg.
 2) Tildeling af tilskuddet er i strid mod Europa-Kommissionens meddelelse om retningslinjer for statsstøtte til miljøbeskyttelse 2008-2014 af 1. april 2008, s. 1(EUT C 82).
 Stk. 2. Hvis pristillægget er udbetalt, kan det kræves helt eller delvist tilbagebetalt i de i stk. 1 opregnede tilfælde.
Stk. 3. Tilbagebetaling af pristillægget skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende den rente, der er fastsat i medfør af § 5 i lov om renter ved forsinket betaling m.v.
Den tillagte rente udgør dog mindst 50 kr.
Kontrol- og tilsynsbestemmelser § 16. Energistyrelsen fører kontrol og tilsyn med udbetaling af pristillæg efter § 45 a, stk. 1, i lov om fremme af vedvarende energi og denne bekendtgørelse.
 Stk. 2. Energistyrelsen kan til brug for udøvelsen af sin kontrol- og tilsynsforpligtelse efter stk. 1 bestemme, at den til enhver tid værende ejer af elproduktionsanlægget, hvortil pristillæg efter § 45 a stk. 1 i lov om fremme af vedvarende energi og denne bekendtgørelse udbetales, skal fremsende dokumentation for opfyldelsen af betingelserne for at modtage pristillæg efter § 45 a, stk. 1 i lov om fremme af vedvarende energi og denne bekendtgørelse, herunder gennem indhentelse af erklæringer fra statsautoriseret revisor og teknisk kontrol.
 Stk. 3. Udgifter forbundet med krav om yderligere dokumentation og teknisk kontrol i forbindelse med stk. 1 og 2, afholdes af modtageren af pristillægget.
 § 17. Den til enhver tid værende ejer af elproduktionsanlægget, hvortil der udbetales pristillæg efter § 45 a, stk. 1, i lov om fremme af vedvarende energi og denne bekendtgørelse, er forpligtet til overfor netselskabet og Energistyrelsen at afgive sådanne oplysninger, herunder regnskaber og lignende dokumentation, som findes nødvendigt til kontrol med overholdelsen af bekendtgørelsens betingelser for tilsagn om og udbetaling af pristillæg.
 Stk. 2. Energistyrelsen kan foretage regnskabsmæssig stikprøvekontrol af oplysninger, som ligger til grund for udbetalingerne af pristillægget.
Kapitel 7 Klageadgang § 18. Afgørelser truffet efter denne bekendtgørelse kan påklages til Energiklagenævnet og kan ikke indbringes for anden administrativ myndighed.
 Stk. 2. Klager over afgørelser i stk. 1 skal indgives skriftligt til Energiklagenævnet inden 4 uger efter, at afgørelsen er meddelt.
 Stk. 3. Energistyrelsens afgørelser efter § 8 kan ikke påklages til anden administrativ myndighed.
Straffebestemmelser § 19. Medmindre højere straf er forskyldt efter anden lovgivning, straffes med bøde den, der 1) afgiver urigtige oplysninger i forbindelse med ansøgning om tilsagn om pristillæg for elektricitet produceret ved afbrænding af biomasse, 2) afgiver urigtige oplysninger i forbindelse med indberetning, målinger og dokumentation af elproduktionen og anvendte mængder af brændsler og andre energikilder eller 3) undlader at indsende underretning om ændringer i forudsætninger eller betingelser af betydning for meddelelse af tilsagn om eller udbetaling af pristillæg til elektricitet produceret ved afbrænding af biomasse, eller som afgiver urigtige oplysninger i forbindelse med en sådan underretning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 8 Ikrafttrædelse § 20. Bekendtgørelsen træder i kraft den 1. januar 2021.
 Stk. 2. Bekendtgørelse nr. 1608 af 18. december 2018 om pristillæg til elektricitet produceret fra afbrænding af biomasse i henhold til § 45 a i lov om fremme af vedvarende energi ophæves.
 Stk. 3. Bestemmelserne i bekendtgørelse nr. 1608 af 18. december 2018 om pristillæg til elektricitet produceret fra afbrænding af biomasse i henhold til § 45 a i lov om fremme af vedvarende energi finder fortsat anvendelse for de indberetninger, jf. bekendtgørelsens § 11, der skal foretages for regnskabsårene 2019 og 2020.
