Ændringsforslag stillet den 1. februar 2021 uden for betænkningen Ændringsforslag til 2. behandling af Forslag til lov om ændring af registreringsafgiftsloven, brændstofforbrugsafgiftsloven, ligningsloven og forskellige andre love (Ændring af registreringsafgiften af person- og varebiler og motorcykler, ophævelse af tillæg og fradrag for energieffektivitet, forhøjelse af brændstofforbrugsafgiften og vægtafgiften og omlægning af brændstofforbrugsafgiften til CO2-baseret afgift, justering af beskatning af fri bil og forhøjet deleøkonomisk bundfradrag for privat udlejning af nul- og lavemissionsbiler, forlængelse af ordning med lav afgift på el til erhvervsmæssig opladning af eldrevne køretøjer m.v.) [af skatteministeren (Morten Bødskov)]:
Til § 8 Af skatteministeren:
 22) I stk. 10, 1. pkt., ændres »på tidspunktet for registrering af køretøjet her i landet første gang« til: »den 17. december 2020«.
[Præcisering af bestemmelsens ordlyd] 23) I stk. 10, 4. pkt., ændres »på tidspunktet for registrering af køretøjet her i landet første gang« til: »den 17. december 2020«.
[Præcisering af bestemmelsens ordlyd] Bemærkninger Til nr. 22 og 23 Det foreslås i lovforslagets § 8, stk. 10, at der fastsættes særlige regler for genberegning af registreringsafgift for køretøjer, der er omfattet af registreringsafgiftslovens § 9 a, herunder leasede køretøjer.
Disse regler indebærer, at for køretøjer, som er indregistreret første gang her i landet senest den 17. december 2020, og hvor angivelsen af den afgiftspligtige værdi som et brugt køretøj efter registreringsafgiftslovens § 10 sker den 18. december 2020 eller senere, sker genberegningen af køretøjets afgiftspligtige værdi ved anvendelse af de regler, der fandt anvendelse på tidspunktet for indregistrering af køretøjet.
De foreslåede regler indebærer også, at der efter anmodning kan ske genberegning af den afgiftspligtige værdi ved anvendelse af de nye regler, efter disse er trådt i kraft den 1. juni 2021. I disse tilfælde foreslås det, at afgiften beregnes efter de regler, som fandt anvendelse på tidspunktet for indregistrering af køretøjet.
 Med lovforslagets formuleringer af § 8, stk. 9 og 10, læst i sammenhæng kan der opstå tvivl om, hvilke regler der skal anvendes for disse køretøjer i forbindelse med genberegning af køretøjets afgiftspligtige værdi, og hvilke regler der skal anvendes ved beregning af afgift i de situationer, hvor der er fremsat anmodning om genberegning ved anvendelse af de nye regler.
For at undgå enhver tvivl foreslås det i ændringsforslag nr. 22 at præcisere, at der ved genberegningen af den afgiftspligtige værdi skal anvendes de regler, der fandt anvendelse den 17. december 2020, og i ændringsforslag nr. 23, at afgiften skal beregnes efter de regler, som fandt anvendelse den 17. december 2020, i de situationer, hvor der er fremsat anmodning om genberegning på baggrund af de nye regler.
Der vil med disse ændringer blive overensstemmelse mellem § 8, stk. 9 og 10, i forhold til hvilke regler der skal anvendes.
