Indhold 1. Ordningens formål 2. Fortrinsadgang 3. Personkredsen 4. De omfattede stillinger 5. De omfattede arbejdsgivere 6. Arbejdsformidlingens administration 7. Den personlige samtale 8. Forhandlingspligten 9. Bevillinger 10. Arbejdsgiverens ansættelseskompetence 11. Forvaltningslovens regler ved afslag 12. Arbejdsmarkedsrådet 1. Ordningens formål Bekendtgørelsen giver fortrinsadgang for ansøgere med handicap til ledige  

 stillinger hos offentlige arbejdsgivere og til ledige bevillinger hos  

 offentlige myndigheder.
Reglerne har til formål at fjerne barrierer, som  

 personer med handicap ofte møder på arbejdsmarkedet.
Ansøgere med handicap  

 får hermed mulighed for at synliggøre deres kvalifikationer overfor  

 arbejdsgiveren/myndigheden ved en personlig samtale.
Reglerne tager udgangspunkt i en dialog mellem ansøgere med handicap,  

 Arbejdsformidlingen og offentlige arbejdsgivere/myndigheder.  

 Arbejdsformidlingens vurdering af den pågældende ansøgers kvalifikationer  

 indgår som et væsentligt element i denne dialog.
Det er en forudsætning for  

 løsningen af de problemer, som kvalificerede ansøgere med handicap støder på,  

 at arbejdsgiveren/myndigheden udviser samarbejdsvilje i forbindelse med disse  

 regler.
2. Fortrinsadgang (§ 1) Fortrinsadgangen betyder, at offentlige arbejdsgivere ved besættelse af  

 ledige stillinger er forpligtet til at give fortrinsadgang til en person, der  

 på grund af handicap har vanskeligt ved at få beskæftigelse på det  

 almindelige arbejdsmarked, hvis personen efter arbejdsgiverens vurdering er  

 lige så eller næsten lige så kvalificeret som de øvrige ansøgere.
Pligten til  

 at give fortrinsadgang gælder på samme måde ved tildeling af ledige  

 bevillinger til stadepladser m.v. og taxikørsel.
 Fortrinsadgangen sikres ved, at der som hovedregel er pligt til at  

 indkalde en ansøger med handicap til en personlig samtale, før en ledig  

 stilling besættes, eller før en ledig bevilling tildeles.
Gennem en personlig samtale får ansøgeren mulighed for at belyse og uddybe  

 sine faglige og personlige kvalifikationer overfor  

 arbejdsgiveren/myndigheden.
Samtidigt kan det afklares, om handicappet har  

 nogen praktisk betydning for udførelsen af funktionerne i stillingen eller  

 bevillingen.
Endelig kan samtalen medvirke til at afklare, om eventuelle  

 vanskeligheder som følge af handicappet kan afhjælpes, for eksempel ved  

 ansættelse af en personlig assistent.
Fortrinsadgangen sikres endvidere ved, at arbejdsgiveren/myndigheden er  

 forpligtet til at forhandle med Arbejdsformidlingen, inden en ledig stilling  

 besættes, eller inden en ledig bevilling tildeles.
Dette gælder i tilfælde,  

 hvor Arbejdsformidlingen har meddelt arbejdsgiveren/myndigheden, at  

 bekendtgørelsens regler ønskes anvendt.
Dette gælder endvidere i tilfælde,  

 hvor ansøgeren selv har meddelt, at fortrinsadgangen ønskes anvendt, og  

 Arbejdsformidlingen efterfølgende har vurderet, at ansøgeren er omfattet.
Arbejdsformidlingen kan under forhandlingen gøre opmærksom på ansøgerens  

 kvalifikationer og mulighed for at bestride stillingen.
Det kan drøftes, om  

 der er et behov for mindre forandringer på arbejdsstedet, der eventuelt kan  

 afhjælpes ved anvendelse af særlige stole, placering af lys og lignende eller  

 ved anvendelse af reglerne om tilskud til ansættelse af personlig assistance  

 til handicappede i erhverv m.v.
3. Personkredsen (§ 4) Bekendtgørelsens regler om fortrinsadgang omfatter alle personer, der  

 søger arbejde hos en offentlig arbejdsgiver, og alle personer, der søger en  

 ledig bevilling til stadepladser m.v. og taxikørsel, når personerne på grund  

 af handicap har vanskeligt ved at få beskæftigelse på det almindelige  

 arbejdsmarked.
Fortrinsadgangen kan gøres gældende af alle ansøgere med fysiske eller  

 psykiske handicap.
Også personer med handicap, der er i beskæftigelse, men  

 som på grund af handicappet har vanskeligt ved at finde anden beskæftigelse,  

 er omfattet af bekendtgørelsen.
4. De omfattede stillinger (§ 1, stk. 1) Bekendtgørelsen omfatter alle ledige stillinger hos offentlige  

 arbejdsgivere.
Dette gælder, hvad enten der er tale om en stilling, der  

 kræver en længerevarende uddannelse, en kortvarig uddannelse eller ingen  

 uddannelse.
Lærepladser og elevstillinger er også omfattet.
 Bekendtgørelsen gælder også for kortvarige beskæftigelser, herunder  

 vikariater, og deltidsarbejde.
5. De omfattede arbejdsgivere (§ 3) Begrebet »offentlige arbejdsgivere« er defineret i  

 bekendtgørelsens § 3. Blandt andet er alle statslige, amtskommunale og  

 kommunale myndigheder, virksomheder og institutioner omfattet.
Det kan for  

 eksempel være skoler, biblioteker, sygehuse, el-, gas-, vand- og kloakværker,  

 rensningsanlæg m.v.
Virksomheder, hvor det offentlige er medejer med en  

 dominerende aktiepost, er også omfattet.
Endelig er organisationer m.v., hvor  

 mindst 50% af udgifterne dækkes af offentlige tilskud, omfattet.
Det kan for  

 eksempel være private - herunder selvejende - institutioner såsom  

 børneinstitutioner og plejehjem, ældrecentre og idrætshaller m.v.
6. Arbejdsformidlingens administration (§ 4) Arbejdsformidlingens vurdering Det er Arbejdsformidlingen, som vurderer, om en person med handicap er  

 omfattet af bekendtgørelsen efter § 5, stk. 1.
Personen har på grund af handicap vanskeligt at finde  

 beskæftigelse Når en person med handicap henvender sig hos Arbejdsformidlingen om  

 fortrinsadgangsreglerne, skal Arbejdsformidlingen efter § 4 vurdere, om  

 personen på grund af handicap har vanskeligt ved at få beskæftigelse på det  

 almindelige arbejdsmarked, og om personen vil kunne bestride en  

 arbejdsopgave. § 4 omfatter også personer med handicap, der er i  

 beskæftigelse, men som på grund af handicappet har vanskeligt ved at finde  

 anden beskæftigelse.
 Arbejdsformidlingen skal notere alle relevante oplysninger om ansøgerens  

 uddannelse, tidligere beskæftigelse og helbredsforhold, herunder handicappets  

 art og omfang.
Bestride en ledig stilling Arbejdsformidlingen foretager en konkret vurdering af, om en ansøger med  

 handicap kan bestride en ledig stilling.
Med begrebet »bestride«  

 menes, at Arbejdsformidlingen skal vurdere ansøgerens kvalifikationer i  

 forhold til de krav, der stilles i stillingsopslaget.
Skønner  

 Arbejdsformidlingen, at ansøgeren med handicap opfylder  

 kvalifikationskravene, retter Arbejdsformidlingen henvendelse til den  

 offentlige arbejdsgiver om ansættelse af ansøgeren efter § 5, stk. 1.
Indstilling til ledige bevillinger af stadepladser m.v. og  

 taxikørsel Arbejdsformidlingen foretager ligeledes en konkret vurdering af, om en  

 ansøger med handicap opfylder kravene til at få tildelt en ledig bevilling.  

 Skønner Arbejdsformidlingen, at ansøgeren med handicap opfylder kravene,  

 retter Arbejdsformidlingen henvendelse til den offentlige myndighed om  

 tildeling af bevilling efter § 6, stk. 2.
7. Den personlige samtale (§ 5, stk. 2 og § 6, stk. 2) Når Arbejdsformidlingen retter henvendelse Hvis Arbejdsformidlingen har rettet henvendelse til arbejdsgiveren om  

 ansættelse af en person med handicap i en ledig stilling, eller  

 Arbejdsformidlingen har indstillet til myndigheden, at en person med handicap  

 skal tildeles en ledig bevilling, har ansøgeren en ubetinget ret til at blive  

 indkaldt til en personlig samtale hos arbejdsgiveren/myndigheden.
Samtalen skal afholdes, før den ledige stilling besættes, eller før den  

 ledige bevilling tildeles.
Arbejdsgiveren/myndigheden er forpligtet til selv  

 at indkalde ansøgeren.
Ansøgeren skal således ikke først anmode om en  

 samtale.
Når ansøgeren selv retter henvendelse Hvis en ansøger med handicap har rettet henvendelse - uden  

 Arbejdsformidlingens medvirken - til en arbejdsgiver vedrørende ansættelse i  

 en ledig stilling eller til en myndighed vedrørende tildeling af en ledig  

 bevilling, er retten til en samtale betinget af, at ansøgeren har gjort  

 opmærksom på, at vedkommende gerne vil benytte sig af sin ret til en  

 personlig samtale.
Ansøgeren har ret til en personlig samtale undtagen i  

 følgende to situationer:
 - Ved ledige stillinger har arbejdsgiveren ikke pligt til at indkalde en  

 ansøger med handicap til en personlig ansættelsessamtale, hvis ansøgeren med  

 handicap ikke opfylder de formelle uddannelseskrav til den ledige stilling.
 - Ved ledige bevillinger har myndigheden ikke pligt til at indkalde en  

 ansøger med handicap til en personlig samtale, hvis ansøgeren med handicap er  

 åbenbart ringere kvalificeret end samtlige øvrige ansøgere.
 Det er arbejdsgiverens vurdering, om der er tale om en af disse to  

 situationer.
8. Forhandlingspligten (§ 5, stk. 3 og § 6, stk. 3) Situationer med forhandlingspligt Når Arbejdsformidlingen har rettet henvendelse om ansættelse af en ansøger  

 med handicap i en ledig stilling efter § 5, stk. 1, eller Arbejdsformidlingen  

 har indstillet en ansøger med handicap til at få tildelt en ledig bevilling  

 efter § 6, stk. 2, er der altid forhandlingspligt, hvis ansøgeren ikke ønskes  

 ansat eller ikke vil få tildelt bevillingen.
Hvis en ansøger med handicap selv har rettet henvendelse - uden  

 Arbejdsformidlingens medvirken - og ansøgeren ikke er blevet ansat eller ikke  

 har fået tildelt en bevilling, har arbejdsgiveren/myndigheden  

 forhandlingspligt, hvis Arbejdsformidlingen efterfølgende vurderer, at  

 ansøgeren kan bestride den ledige stilling, eller at ansøgeren opfylder  

 kravene til den ledige bevilling.
I disse tilfælde skal den offentlige  

 arbejdsgiver kontakte Arbejdsformidlingen om forhandling, og  

 Arbejdsformidlingen afgør så, om der skal forhandles.
 I tilfælde, hvor ansøgere med handicap selv har rettet henvendelse til en  

 offentlig arbejdsgiver/myndighed, skal § 5, stk. 3 og § 6, stk. 3 således  

 sikre, at disse ansøgere ligestilles med de ansøgere, hvor  

 Arbejdsformidlingen har rettet henvendelse til arbejdsgiveren/myndigheden.
Skriftlig redegørelse Hvis den offentlige arbejdsgiver ikke ønsker at ansætte ansøgeren med  

 handicap, skal arbejdsgiveren vente med at besætte stillingen, indtil  

 arbejdsgiveren har forhandlet med Arbejdsformidlingen.
Forhandlingen skal  

 foregå på baggrund af arbejdsgiverens skriftlige redegørelse for grundene  

 til, at ansøgeren med handicap ikke ønskes ansat.
 Hvis myndigheden ikke ønsker at tildele bevillingen til ansøgeren med  

 handicap, skal myndigheden ligeledes vente med at tildele bevillingen, indtil  

 myndigheden har forhandlet med Arbejdsformidlingen på baggrund af  

 myndighedens skriftlige redegørelse.
Forhandlingen med Arbejdsformidlingen Der stilles ingen formkrav til forhandlingen, og forhandlingen kan foregå  

 skriftligt eller mundtligt, eventuelt telefonisk.
Det er en betingelse, at  

 der er foregået en reel forhandlng.
En ensidig meddelelse fra arbejdsgiveren  

 til Arbejdsformidlingen om, at ansøgeren med handicap ikke findes egnet til  

 stillingen, er utilstrækkelig.
Som dokumentation for forhandlingen skal  

 Arbejdsformidlingen udarbejde et skriftligt referat af forhandlingen, som  

 opbevares på sagen.
9. Bevillinger (§ 6 og § 7) Underretningspligt Offentlige myndigheder har pligt til at underrette Arbejdsformidlingen om  

 ledige bevillinger til stadepladser m.v. og taxikørsel, jf. § 6, stk. 1.  

 Derved får Arbejdsformidlingen lejlighed til at udvælge ansøgere med  

 handicap, der er kvalificerede til at få tildelt en ledig bevilling.
 Bevilling til stadepladser m.v.
 Der henvises til afsnittene om fortrinsadgang, den personlige samtale og  

 forhandlingspligten.
Bevilling til taxakørsel For så vidt angår bevillinger til taxikørsel, gælder der den særlige  

 undtagelse i § 7, at myndigheden kan undlade at tildele en bevilling til  

 taxikørsel til en ansøger med handicap, hvis vedkommende ikke opfylder  

 Trafikministeriets regler om taxikørsel, eller hvis ansøgeren ikke er i stand  

 til at udføre de arbejdsfunktioner, der forventes af en taxichauffør.
10. Arbejdsgiverens ansættelseskompetence Det er arbejdsgiveren, der vurderer, om en ansøger med handicap er lige så  

 eller næsten lige så kvalificeret som de øvrige ansøgere, jf. § 1, stk. 1.  

 Arbejdsgiveren skal overholde samtale- og forhandlingspligten i § 5, stk. 2,  

 og stk. 3, men den endelige ansættelseskompetence ligger fortsat hos  

 arbejdsgiveren.
11. Forvaltningslovens regler ved afslag Den offentlige arbejdsgiver/myndighed skal overholde forvaltningslovens  

 regler ved afslag på ansættelse i en ledig stilling eller afslag på tildeling  

 af bevilling til stadepladser m.v. og taxikørsel.
Det fremgår af  

 forvaltningslovens § 23, at en ansøger, der har fået et mundtligt afslag, kan  

 forlange at få en skriftlig begrundelse inden 14 dage efter, at afslaget er  

 givet mundtligt.
Der er ikke efter bekendtgørelsen mulighed for at påklage arbejdsgiverens  

 afslag.
Ansøgeren med handicap har mulighed for anlægge civilt søgsmål ved  

 domstolene mod den offentlige arbejdsgiver eller myndighed, f.eks. i de  

 tilfælde hvor ansøgeren med handicap mener at være lige så eller næsten lige  

 så kvalificeret som de øvrige ansøgere.
12. Arbejdsmarkedsrådet Møder med samarbejdspartnere Det regionale Arbejdsmarkedsråd skal regelmæssigt afholde møder med  

 repræsentanter for offentlige arbejdsgivere/myndigheder og repræsentanter for  

 De Samvirkende Invalideorganisationer.
På møderne kan det blandt andet  

 diskuteres, hvorledes barrierer for ansættelse af personer med handicap kan  

 overvindes.
Årsberetning Arbejdsmarkedsrådet skal udarbejde en årlig beretning om administrationen  

 af fortrinsadgangsreglerne.
Beretningen skal indsendes til  

 Arbejdsmarkedsstyrelsen senest den 1. april.
 I beretningen skal Arbejdsmarkedsrådet gøre rede for antallet af  

 anmodninger om anvendelse af fortrinsadgangsreglerne, i hvor mange af disse  

 tilfælde, Arbejdsformidlingen har rettet henvendelse om ansættelse eller  

 tildeling af bevilling, og om udfaldet af Arbejdsformidlingens henvendelser.  

 Arbejdsmarkedsrådet skal endvidere gøre rede for de barrierer og hindringer,  

 som Arbejdsformidlingen er stødt på under arbejdet med  

 fortrinsadgangsreglerne.
