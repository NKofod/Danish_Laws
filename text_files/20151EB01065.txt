Beretning afgivet af Retsudvalget den 8. juni 2016 Beretning over Forslag til folketingsbeslutning om, at Danmark ikke deltager i tilfangetagelsen af Edward Snowden [af Pernille Skipper (EL) m.fl.]:
1. Udvalgsarbejdet Beslutningsforslaget blev fremsat den 29. marts 2016 og var til 1. behandling den 24. maj 2016. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 3 møder.
2. Politiske bemærkninger Et mindretal i udvalget (EL, LA, ALT, RV og SF)  mener, at Edward Snowden har rejst en helt afgørende debat om retten til privatliv og begrænsning af statslig overvågning, der med rette har givet genlyd i store dele af verden.
Efter i en årrække at have arbejdet som it-specialist for den amerikanske efterretningstjeneste offentliggjorde Edward Snowden en række dokumenter, der afslørede, at den amerikanske efterretningstjeneste udførte uretmæssig overvågning unddraget demokratisk kontrol.
Dokumenterne, der blev offentliggjort i en række internationale medier, dokumenterer omfattende overvågning af almindelige borgere, ambassader, EU-kontorer, internationale ngoer og internetselskaber.
Afsløringerne har afledt en nødvendig og principiel debat om, hvor langt staten kan og bør strække sig ind i menneskers privatsfære.
Det er alvorligt, når stater overspiller deres rolle og benytter sig af trusler om terror eller andre sikkerhedsspørgsmål for at udvikle en uproportioneret overvågning af borgerne.
Det fører i sidste ende til et fattigere samfund, når vi ikke ved, hvornår staten lytter med eller overvåger vores handlinger.
USA ønsker Edward Snowden udleveret til rettergang og straf under vilkår, som Danmark ikke bør understøtte.
Det er derimod rimeligt at lade USA stå på egne ben i den her sag.
De har selv placeret sig i den nuværende situation, og de har selv valgt at håndtere sagen på en måde, der har ført til stor konflikt.
 På baggrund af denne sag opfordrer partierne regeringen til at sikre, at Danmark ikke aktivt bidrager til udleveringer af whistleblowere, ytringsfriheds- og demokratiforkæmpere, som har afsløret mulig ulovlig forvaltning, ulovlige aktiviteter, grove fejl og forsømmelser, som de har fået kendskab til gennem deres virke, før man har sikret sig, at en eventuel retssag vil være i overensstemmelse med retten til en retfærdig rettergang, at eventuelle afsoningsforhold foregår under anstændige forhold og at den udleverede i øvrigt behandles i overensstemmelse med Den Europæiske Menneskerettighedskonvention.
 P.u.v.
