(Til embedslægeinstitutionerne) I henhold til indenrigsministeriets bekendtgørelse nr. 435 af 23. august  

 1974 om reglement vedrørende sundhedsmæssigt tilsyn med institutioner,  

 klinikker m.v. samt det hertil hørende cirkulære nr. 178 af 23. august 1974  

 er embedslægerne forpligtet til at føre tilsyn med bo-institutioner for  

 personer med vidtgående psykiske og fysiske handicap, for så vidt disse  

 institutioner ikke er placeret som sygehusafdelinger under sygehusvæsenet med  

 lignende forhold, hvad angår lægebemanding og tilsyn.
Embedslægerne har  

 ligeledes forpligtelse til at føre tilsyn med de daginstitutioner for børn  

 med vidtgående psykiske og fysiske handicap, der visse steder er etableret,  

 på samme måde som embedslægerne fører tilsyn med andre daginstitutioner for  

 børn.
 I forbindelse med mini-embedslægemødet den 19. september 1980, hvor  

 tilsynet med bo-institutioner under den tidligere særforsorg drøftedes,  

 indsendte embedslægeinstitutionerne m.fl. redegørelser til sundhedsstyrelsen  

 vedrørende de i deres område beliggende institutioner af denne art, og  

 beskrev samtidig embedslægeinstitutionernes tilsynsopgaver relateret hertil,  

 idet der dog manglede oplysninger fra Københavns amt, Vestsjællands amt samt  

 Frederiksberg kommune.
Ved gennemgangen af indberetningerne forekom forholdene højst uensartede,  

 og man fik indtryk af, at forholdene på de forskellige institutioner var  

 meget varierende, både inden for det enkelte amt og inden for de forskellige  

 amter.
Det fremgik ligeledes, at en lang række forhold på institutionerne  

 endnu ikke var afklarede, men at der var planer om såvel bygningsmæssige som  

 driftsmæssige ændringer flere steder.
Man har noteret sig, at det nogle  

 steder i indberetningerne anføres, at embedslægerne i nogle tilfælde har  

 været inddraget i arbejdsgrupper, for eksempel vedrørende den lægemæssige  

 betjening, den sygeplejemæssige betjening samt opbevaring og uddeling af  

 lægemidler på bo-institutionerne.
Sundhedsstyrelsen finder det overordentligt  

 ønskeligt, om embedslægerne kan deltage i sådant arbejde og påtage sig en  

 rådgivende funktion.
Af de til sundhedsstyrelsen indsendte indberetninger fremgår endvidere, at  

 oplysninger om institutionernes indretning er meget få.
Nogle steder oplyses  

 kun, at de bygningsmæssige og indretningsmæssige faciliteter er ringe, men  

 det oplyses også, at der flere steder er projekter vedrørende forbedringer i  

 gang, samt at amtskommunerne har afsat beløb hertil.
Visse steder oplyses der at have været problemer specielt vedrørende  

 medicingivning, idet det mange steder ikke har været muligt at lade  

 sygeplejefagligt uddannet personale uddele lægemidler dagligt, endsige at  

 lade observation af lægemidlernes virkninger og bivirkninger foregå ved hjælp  

 af sygeplejersker.
Der er imidlertid mange steder - ofte med bistand fra  

 embedslægeinstitutioner - udarbejdet instrukser af det lægelige personale,  

 hvad enten dette er et fast tilknyttet personale eller lægelig betjening i  

 form af huslægeordninger eller hjælp fra praktiserende læger og speciallæger  

 med henblik på delegation af opgaver i forbindelse med opbevaring og uddeling  

 af lægemidler til andet personale.
I forbindelse hermed har der flere steder  

 været afholdt kurser for det personale, der inddrages i dette arbejde.
 Sundhedsstyrelsen må understrege, at enhver delegation af denne art til  

 personale, der ikke er fagligt uddannet hertil, må ske på den ordinerende  

 læges ansvar og på ganske bestemte betingelser, jævnfør også diskussionen ved  

 mini-embedslægemødet den 19. september 1980 og notater udarbejdet herom af  

 embedslægerne flere steder.
 Det fremgår endvidere af indberetningerne, at der er mange forskellige  

 modeller for, hvorledes den lægelige og den sygeplejemæssige betjening af  

 disse institutioner foregår.
 Sundhedsstyrelsen skal anbefale, at embedslægerne besøger de nævnte  

 institutioner med samme hyppighed som de øvrige plejeinstitutioner i området,  

 og at embedslægerne altid rapporterer deres fund og eventuelle anbefalinger  

 af ændringer i overensstemmelse med reglerne i ovennævnte bekendtgørelse og  

 embedslægeinstitutionernes vanlige praksis for institutionstilsyn.
Sundhedsstyrelsen vil finde det naturligt, at der i  

 embedslægeinstitutionerne oprettes sag på hver enkelt institution på samme  

 måde som for de øvrige plejeinstitutioners eller børneinstitutioners  

 vedkommende.
Hvorvidt embedslægerne ved deres tilsyn finder det  

 hensigtsmæssigt at anvende egentlige skemaer i forbindelse med  

 tilsynsarbejdet, må afhænge af lokale forhold, men sundhedsstyrelsen skal  

 henlede opmærksomheden på den check-liste, der er udarbejdet i  

 embedslægeinstitutionen i Frederiksborg amt i forbindelse med besøg på  

 almindelige plejehjem, og som tidligere er udsendt til embedslægerne.
 Sundhedsstyrelsen vil i øvrigt være interesseret i at blive underrettet,  

 dersom embedslægeinstitutionerne støder på særlige problemer i deres område,  

 således at sundhedsstyrelsen vil være i stand til at følge udviklingen på  

 området generelt.
 SUNDHEDSSTYRELSEN, DEN 27. MAJ 1981.
P.
D.
V.
