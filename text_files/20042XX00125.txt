Skriftlig fremsættelse (23. februar 2005) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov  

 om ændring af lov om investeringsforeninger og  

 specialforeninger samt andre kollektive investeringsordninger m.v., lov om  

 finansiel virksomhed, lov om værdipapirhandel m.v., lov om Arbejdsmarkedets  

 Tillægspension og lov om Lønmodtagernes Dyrtidsfond (Hedgeforeninger) (Lovforslag nr.
L 43).
 Lovforslaget er en genfremsættelse af L 151 fra 1. samling i  

 folketingsåret 2004-2005.
 Hensigten med lovforslaget er at indføre et særligt  

 tilsynsmæssigt og juridisk grundlag for at etablere danske hedgeforeninger.  

 Hedgeforeninger er foreninger, der til forskel fra investeringsforeninger og  

 specialforeninger bl.a. har mulighed for at investere uden lovfastsatte  

 investeringsregler, men inden for selvvalgte risikorammer, og som har  

 mulighed  

 for at optage lån til brug for investeringer.
Efter lovforslaget skal hedgeforeninger, som modtager midler  

 fra en videre kreds eller offentligheden godkendes af Finanstilsynet.  

 Hedgeforeninger, som kun modtager midler fra et enkelt medlem eller få  

 medlemmer, kan vælge, om de ønsker godkendelse eller ej.
Godkendte foreninger  

 skal følge lovens regler.
Der fastsættes ikke investeringsregler for  

 hedgeforeninger i loven.
I stedet skal hver forenings bestyrelse fastsætte  

 risikorammer for foreningen.
Offentligheden skal kunne orientere sig om  

 foreningens investeringspolitik og risikoprofil dels i foreningens vedtægter,  

 dels i dens prospekter.
 Lovforslaget indeholder også konsekvensændringer af en række  

 love på det finansielle område. Ændringerne består eksempelvis i, at  

 investeringsforvaltningsselskaber får mulighed for at administrere  

 hedgeforeninger, ligesom der foreslås regler for depotselskabers pligter i  

 forhold til hedgeforeninger.
 Endelig indeholder lovforslaget forlængelse af to  

 overgangsbestemmelser om videregivelse af fortrolige oplysninger fra  

 finansielle virksomheder.
 Med lovforslaget bliver det muligt at tilbyde nye  

 investeringsprodukter til investorer, ligesom forslaget forventes at medføre  

 et  

 øget aktivitetsniveau i de selskaber, der forvalter foreninger under tilsyn.  

 Der forventes endvidere øget omsætning på Københavns Fondsbørs A/S.
 Med disse bemærkninger og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 høje Tings velvillige behandling.
