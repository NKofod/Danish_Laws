Efter skattekontrollovens § 7 skal der til brug ved skatteligningen og  

 skatteberegningen hvert år uden opfordring gives oplysning til  

 skattemyndighederne blandt andet om udbetaling af honorar, provision og andet  

 vederlag for personlig arbejds- og tjenesteydelse, når beløbet er B-indkomst  

 eller særlig indkomst for modtageren, og der efter merværdiafgiftsloven ikke  

 skal svares merværdiafgift af beløbet.
Oplysningspligten omfatter også beløb,  

 der er ydet som godtgørelse for afholdte udgifter til f.eks. rejse,  

 befordring og ophold.
 Efter drøftelse af nogle tvivlsspørgsmål med Skatteministeriet og  

 Statsskattedirektoratet kan Justitsministeriet meddele følgende  

 retningslinjer vedrørende domstolenes indberetningspligt ved udbetaling af  

 B-indkomst:
 1. Domstolene udbetaler en række vederlag m.v. til  

 ikke-ansatte, som er B-indkomst for modtageren, således at udbetalingen skal  

 indberettes til skattemyndighederne, medmindre der efter momsloven skal  

 betales moms af beløbet.
Oplysningspligten vedrørende beløb, der er ydet som godtgørelse for  

 afholdte udgifter f.eks. til rejse, befordring og ophold er et supplement til  

 indberetningspligten vedrørende vederlag.
Udbetalte beløb skal derfor altid  

 indberettes, når vederlaget skal indberettes.
 For så vidt angår tolke henvises dog til den særlige bestemmelse nedenfor  

 under pkt. 4.
 2. Kasseterminalens nye programversion kan efter  

 kontering af de udbetalte beløb automatisk udskrive de oplysninger, som skal  

 bruges til indberetningen, samt foretage kontrol og afstemning af  

 indberetningstal og regnskabstal.
 En vejledning herom er udarbejdet af projektgruppen vedrørende domstolenes  

 kasseterminaler og udsendt i forbindelse med installation af det nye program.
 Programmet kan dog ikke anvendes til indberetning vedrørende nævn og  

 kommissioner m.v., hvor den hidtidige fremgangsmåde fortsat skal følges.
 3. Indberetning foretages i øvrigt således:
 3.1 Indberetning sker på den af skattemyndighederne udfærdigede  

 oplysningsseddel, blanket S 74.
 3.2 Oplysningerne skal opgives med den pågældendes cpr.nr. eller eventuelt  

 med firmaets SE-nr.
 3.3 Når indberetning ikke udarbejdes ved hjælp af kasseterminalens  

 program, jf. pkt. 2, skal en kopi af udbetalingsbilaget opbevares som  

 grundlag for indberetningen.
3.4 I oplysningssedlens pkt. 36 anføres det samlede beløb, der det foregående år er udbetalt til den pågældende/firmaet, dvs. både vederlag og godtgørelse for afholdte udgifter.
3.5 Kopi af oplysningssedlen sendes senest 1. februar til den pågældende.
Justitsministeriet udsender hvert år en orientering om grundlaget for beskatning af vederlag til nævninger, domsmænd, sagkyndige retsmedlemmer og andre lægdommere.
Denne orientering skal vedlægges, når kopi af oplysningssedlen sendes til de pågældende.
 4. Eksempel på ydelser, som er omfattet af  

 indberetningspligten:
 4.1. Der skal aldrig svares moms af vederlag til domsmænd og nævninger.
 Ydelser til domsmænd og nævninger skal således indberettes, uanset om  

 modtageren er momsregistreret eller ej.
 4.2 Statsskattedirektoratet har fastsat, at vederlag til tolke skal  

 indberettes, uanset om modtageren er momsregistreret eller ej.
 Tolkeudgifter, dvs. både vederlag og godtgørelse for afholdte udgifter, i  

 straffesager konteres på konto 1200.70.7, idet dog eventuel moms konteres på  

 konto 5501.12.4.
 Det samme gælder tolkeudgifter i civile sager vedrørende  

 afgiftssanktionerede overtrædelser af særlovgivningen, herunder i fogedsager  

 vedrørende begæring om udpantning for sådanne afgiftskrav, samt i sager,  

 hvori en statsborger i et andet nordisk land er part, når retten ikke har  

 truffet bestemmelse om, at udgiften skal godtgøres af parterne som  

 sagsomkostning.
 Tolkeudgifter i beneficierede sager konteres incl. moms på konto  

 5101.01.5.
 5. Skatteministeriet har overfor Justitsministeriet  

 oplyst, at vidnegodtgørelse, jf. bekendtgørelse nr. 712 af 17. november 1987,  

 ikke er omfattet af indberetningspligten.
 Dette gælder både den faste godtgørelse efter bekendtgørelsens § 2, stk.  

 1, særlig godtgørelse efter bekendtgørelsens § 2, stk. 2, og godtgørelse af  

 udgifter til hotelophold og befordring efter bekendtgørelsens § 3.
6. Oplysningspligten påhviler den, der i sin  

 virksomhed har foretaget udbetaling af de omhandlede beløb.
Dette indebærer,  

 at indberetning kun skal foretages af embedet, såfremt udgiften skal afholdes  

 af retten.
 I tilfælde, hvor embedet udreder f.eks. omkostninger til syn og skøn i en  

 beneficieret sag som et udlæg for advokaten, og beløbet sendes til advokaten  

 med henblik på udbetaling til syns- og skønsmanden, påhviler  

 indberetningspligten således ikke retten.
 Justitsministeriets cirkulæreskrivelse af 17. januar 1989 om tolke m.v.  

 ophæves hermed.
 En orientering om grundlaget for beskatning af vederlag til domsmænd,  

 nævninger, sagkyndige retsmedlemmer og andre lægdommere vedrørende  

 indkomståret 1989 vedlægges.
 P.M.V.
 E.B.
Ida Heide-Jørgensen ORIENTERING OM GRUNDLAGET FOR BESKATNING AF VEDERLAGET TIL NÆVNINGER,  

 DOMSMÆND, SAGKYNDIGE RETSMEDLEMMER OG ANDRE LÆGDOMMERE FOR INDKOMSTÅRET 1989:
 Grundlaget for ydelser til lægdommere m.v. for indkomståret 1989 er  

 bekendtgørelse nr. 712 af 17. november 1987 om ydelser til lægdommere og  

 vidner m.v., hvorefter der tilkommer nævninger, domsmænd, sagkyndige  

 retsmedlemmer og andre lægdommere 600 kr. for hver dag og 120 kr. for hver  

 nat, de i anledning af deres hverv må være borte fra hjemmet.
Kildeskattedirektoratet har ved skrivelse af 17. februar 1970 til  

 Justitsministeriet meddelt, at den faste godtgørelse pr. dag, der nu udgør  

 600 kr., er B-indkomst for modtageren.
Godtgørelsen på 120 kr. for fravær fra  

 hjemmet om natten er derimod ikke skattepligtig indkomst for modtageren.
 I det omfang, den skattepligtige godtgørelse på 600 kr. om dagen medgår  

 til dækning af udgifterne ved bestridelse af lægdommererhvervet, kan  

 udgifterne fradrages udover det faste lønmodtagerfradrag.
 I indkomståret 1989 kan der uden dokumentation for udgifternes størrelse  

 fradrages 150 kr. ved heldagsmøder og 75 kr. ved halvdagsmøder.
 Fradrag herudover indrømmes kun efter dokumentation af samtlige udgifter.
