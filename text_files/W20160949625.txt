Ankestyrelsens principafgørelse 24-16 om sygedagpenge - forældelse - Højesterets dom Resumé:
Forældelse Lov om forældelse af fordringer finder anvendelse på de sager, der er genoptaget som følge af Højesterets dom af 10. september 2015 og principafgørelse 75-15. Principafgørelse 75-15 fastslog, at den tidligere praksis var baseret på en forkert fortolkning af loven (retsvildfarelse). Det fremgår af forarbejderne til forældelsesloven, at en retsvildfarelse ikke medfører suspension af forældelsesfristen.
Den løbende udbetaling af sygedagpenge er omfattet af den almindelige treårige forældelsesfrist.
Forældelse skal regnes successivt fra det tidspunkt, hvor hver enkelt ydelse kunne have været krævet betalt, det vil sige fra forfaldstidspunktet.
En afgørelse om ophør af udbetalingen af sygedagpenge truffet med tilbagevirkende kraft ændrer ikke på forfaldstidspunktet for den enkelte ydelse i forhold til beregningen af forældelsesfristen.
Forældelse indtræder tre år efter den dato, hvor den enkelte ydelse kunne kræves udbetalt.
Forældelsen afbrydes den dag, hvor der anmodes om genoptagelse af sagen.
Hvis en myndighed har truffet en generel beslutning om at genoptage sager af egen drift, skal myndigheden fastsætte en dato for afbrydelse af forældelsesfristen.
I den konkrete sag betyder det, at selvom borger har ret til efterbetaling af sygedagpenge i hele perioden fra udbetalingen af sygedagpenge er ophørt og frem til tilkendelse af fleksjob, er dele af kravet forældet.
Borger har først ved anmodning om genoptagelse den 29. september 2015 afbrudt forældelsen.
Det betyder, at den del af kravet, der forfaldt tre år forud for den 29. september 2015, er forældet.
 Lovgivning:
 Lov om forældelse af fordringer - lovbekendtgørelse nr. 1238 af den 9. november 2015 - § 2, § 3, § 8 og § 21.
 Lov om sygedagpenge  lovbekendtgørelse nr. 48 af den 13. januar 2016 - § 7, § 24, stk. 1 og § 27, stk. 1.
 Afgørelse:
1. Baggrund for at behandle sagen principielt Ankestyrelsen har behandlet sagen principielt for at afklare, hvornår forfaldstidspunktet indtræder i forhold til beregning af forældelsesfristen i de sager, der er genoptaget som følge af Højesterets dom af 10. september 2015, og hvor der er et efterbetalingskrav på sygedagpenge.
Desuden principiel afklaring af, hvordan forældelsen skal beregnes i forhold til anmodningen om genoptagelse.
2. Reglerne Lov om forældelse af fordringen § 2, stk. 1, og § 3, stk. 1, fastslår, at forældelsesfristerne regnes fra det tidligste tidspunkt, hvor fordringshaveren kan kræve at få fordringen opfyldt, og forældelsesfristen er tre år, medmindre andet følger af andre bestemmelser.
Lov om forældelse af fordringer § 8 fastslår, at en fordring på pension, livrente, aftægtsydelse, underholdsbidrag eller anden lignende ydelse, der forfalder med bestemte mellemrum og ikke er afdrag på en skyldig hovedstol, og som støttes på aftale eller afgørelse, forældes i sin helhed efter 10 år.
Fordringerne på de enkelte ydelser forældes desuden efter §§ 2 og 3.
3. Andre principafgørelser Følgende principafgørelser er brugt ved afgørelsen og gælder stadig:
75-15: Højesteret har i dom af 10. september 2015 fastslået, at en kommune ikke med tilbagevirkende kraft kunne træffe afgørelse om, at en kvinde ikke var berettiget til forlængelse af sygedagpengeperioden udover tidsbegrænsningen i sygedagpengelovens § 24, stk. 1. Der var inden tidsbegrænsningen truffet afgørelse om ophør af udbetaling af sygedagpenge af anden aktør.
Beskæftigelsesankenævnet havde ophævet denne afgørelse på grund af kompetencemangel og hjemvist sagen til kommunen.
Ankestyrelsen fastslår på baggrund af dommen, at inden en kommune kan stoppe udbetalingen af sygedagpenge, skal der altid træffes en gyldig afgørelse herom.
Udbetaling af sygedagpenge skal som udgangspunkt fortsætte frem til afgørelsestidspunktet, medmindre afgørelsen med hjemmel i sygedagpengeloven eller efter almindelige forvaltningsretlige grundsætninger kan tillægges tilbagevirkede kraft.
4. Den konkrete afgørelse Ankestyrelsen har genoptaget din sag, som vi traf afgørelse i den 30. juni 2014. Ankestyrelsens Beskæftigelsesudvalg har nu afgjort din sag.
Resultatet er  Du havde ret til sygedagpenge efter den 29. februar 2012 og indtil den 7. juni 2013, hvor du blev tilkendt fleksjob.
  Krav på sygedagpenge i perioden fra den 29. februar 2012 til og med den 28. september 2012 er forældet.
  Krav på sygedagpenge i perioden fra den 29. september 2012 og frem til tilkendelse af fleksjob er ikke forældet, da du den 29. september 2015 anmodede om genoptagelse og dermed afbrød forældelsen.
  Der er ikke grundlag for at genoptage spørgsmålet om forlængelsesmuligheder til fornyet behandling.
 Kommunen skal tage stilling til, om der er grundlag for modregning, hvis der har været udbetalt andre ydelser i den periode, efterbetalingen vedrører.
 Kommunen vil kontakte dig.
 Der var enighed på mødet.
Begrundelsen for afgørelsen Ankestyrelsens Beskæftigelsesudvalg vurderer, at du havde ret til efterbetaling af sygedagpenge.
 Vi vurderer desuden, at dit efterbetalingskrav på sygedagpenge er delvist forældet.
Ret til efterbetaling af sygedagpenge Kommunen traf den 19. juni 2013 afgørelse om ophør af sygedagpengeudbetalingen med virkning fra den 29. februar 2012, da kommunen vurderede, at du ikke opfyldte nogen af forlængelsesbetingelserne.
Ankestyrelsen stadfæstede den 30. juni 2014 kommunens afgørelse.
 Højesteret har i dom af den 10. september 2015 fastslået, at der ikke er hjemmel til at træffe afgørelse med tilbagevirkende kraft efter sygedagpengelovens § 24, stk. 1, jf. § 27, stk. 1. Vi har på denne baggrund genoptaget vores afgørelse af den 30. juni 2014 for så vidt angår efterbetalingskrav på sygedagpenge.
 Det fremgår af principafgørelse 75-15, at såfremt en kommune ikke rettidigt træffer afgørelse om, at sygedagpengeudbetalingen skal ophøre, fortsætter udbetalingen af sygedagpenge, indtil kommunen har truffet en gyldig afgørelse om ophør af udbetaling af sygedagpenge.
 Da kommunen den 19. juni 2013 traf afgørelse med tilbagevirkende kraft, er du berettiget til efterbetaling af sygedagpenge.
Standsningstidspunkt Udbetalingen af sygedagpenge kan som udgangspunkt først ophøre, når kommunen har truffet en gyldig afgørelse.
Du vil derfor være berettiget til udbetaling af sygedagpenge efter den 29. februar 2012 og frem til kommunen traf afgørelse.
Udbetalingen af sygedagpenge kan dog ophøre på et tidligere tidspunkt, hvis du ikke længere vurderes at opfylde betingelserne i sygedagpengelovens § 7.
Du fik den 7. juni 2013 tilkendt fleksjob.
Udbetaling af sygedagpenge skal ophøre fra det tidspunkt, hvor du er bevilget fleksjob.
Vi henviser i den forbindelse til principafgørelse D-5-06 og vejledningen til sygedagpengeloven, pkt. 7.4, hvorefter udbetalingen ophører efter sygedagpengelovens § 7, hvis der sker visitation til fleksjob.
 Da du fik tilkendt fleksjob, inden kommunen den 19. juni 2013 traf afgørelse om ophør af sygedagpengeudbetalingen, er du alene berettiget til efterbetaling af sygedagpenge efter den 29. februar 2012 og frem til den 7. juni 2013.
Forældelse Det fremgår af sagen, at kommunen den 19. juni 2013 traf afgørelse om, at du ikke var berettiget til forlængelse af sygedagpengeperioden efter den 29. februar 2012, hvor dine sygedagpenge faktisk var ophørt.
Du har anmodet om genoptagelse af din sygedagpengesag den 29. september 2015.
 Den løbende udbetaling af sygedagpenge er omfattet af den almindelige treårige forældelsesfrist og forældelse skal regnes successivt (løbende) fra det tidspunkt, hvor hver enkelt ydelse kunne have været gjort gældende.
 Dit krav på sygedagpenge i perioden fra den 29. februar 2012 til den 28. september 2012 er forældet, da du først har anmodet om genoptagelse af din sygedagpengesag den 29. september 2015.
 Dit krav på sygedagpenge fra den 29. september 2012 og frem er derimod ikke forældet, da du ved at anmode om genoptagelse har afbrudt forældelsesfristen.
Forlængelsesmuligheder Der er ikke grundlag for at genoptage spørgsmålet om forlængelsesmuligheder til fornyet behandling, fordi du den 7. juni 2013 fik tilkendt fleksjob.
Vi henviser i den forbindelse til begrundelsen under afsnittet om standsningstidspunkt.
Efter reglerne kan en sag genoptages på ulovbestemt grundlag, hvis der med tilbagevirkende kraft er sket ændringer i de retlige forhold, som havde betydning for afgørelsen.
Sagen kan desuden genoptages på ulovbestemt grundlag, hvis der er sket væsentlige sagsbehandlingsfejl, eller hvis der kommer nye oplysninger af så væsentlig betydning, at det er sandsynligt, at sagen ville have fået et andet resultat, hvis disse oplysninger havde foreligget ved den oprindelige behandling af sagen.
