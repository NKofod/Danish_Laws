Nr BSF 111 Forslag til folketingsbeslutning om forsøg med gruppelandbrug og samdrift Fremsat af Bjørn Westh (S) Svend Andersen (S) Erling Christensen (S) Arne  

 Jensen (S) Henning Nielsen (S) Rosing (S) Trøjborg (S) den 12. februar 1988 Folketinget pålægger regeringen at søge iværksat en række forsøg med driftsfællesskaber mellem flere landbrugsejendomme (gruppelandbrug).
Bemærkninger til forslaget Det traditionelle selveje inden for landbruget står over for en række udfordringer, som det har svært ved at klare.
Specialisering og effektivisering har i stort omfang bevirket, at landmandens arbejdsplads, i hvert fald for den animalske produktions vedkommende, er blevet meget ensom og bunden.
Samtidig hermed er mange landmænds indtjening faldende og det på et tidspunkt, hvor der er bred enighed om, at der skal tages et langt større miljøhensyn, end der har været taget i de seneste år.
Etablering af gruppelandbrug og driftsfællesskaber mellem flere landbrug vil gennem bedre sædskifter, bedre anvendelse af husdyrgødning, bedre maskinudnyttelse, bedre vidensudnyttelse og bedre afløsningsmuligheder kunne styrke økonomien væsentligt.
 Driftsfællesskaber skal være forpligtende uden for mange bindinger.
Således skal den enkelte landmand kunne trække sig ud af fællesskabet og en anden komme ind i stedet.
Etablering af forsøgsdriftsfællesskaber kan ske i interessentskabsform eller i anpartsform.
Det foreslås, at der iværksættes forsøgsprojekter (ca. 10) flere steder i landet med forskellige kombinationer af landbrug.
Til at etablere og følge forsøgene nedsætter landbrugsministeren en arbejdsgruppe med repræsentanter fra Statens Husdyrbrugsforsøg, Jordbrugsøkonomisk Institut, Arbejderbevægelsens Erhvervsråd og Landbrugets Faglige Center.
Arbejdsgruppen skal klare »papirarbejdet«, udfærdige kontrakter, opstille budgetter, indhente nødvendige tilladelser og sørge for faglig rådgivning.
Det bør overvejes, om arbejdsgruppen skal have mulighed for i begrænset omfang at give direkte støtte i særlige tilfælde.
Arbejdsgruppen skal afgive årlige beretninger og efter 5 år komme med en endelig vurdering.
