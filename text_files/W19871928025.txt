 Ved beregning af betaling for hjemmehjælp til en enlig folkepensionist  

 med en hjemmeboende voksen datter skulle datterens socialindkomst indgå i  

 beregningsgrundlaget, idet datteren måtte antages også at nyde godt af den  

 ydede hjemmehjælp.
 REDEGØRELSE FOR SAGEN:
 En enlig folkepensionist modtog varig hjemmehjælp med 2 timer ugentlig.  

 Udover folkepensionisten bestod husstanden af en hjemmeboende voksen datter.  

 Hjemmehjælpen blev ydet til rengøring.
 Socialudvalget fastsatte betalingen for hjemmehjælp til 35 kr. for 50  

 minutter (42 kr. pr. time) på grundlag af folkepensionistens og datterens  

 samlede socialindkomst på 153.257 kr., og reguleret i henhold til reglerne i  

 Socialministeriets bekendtgørelse om betaling for hjemmehjælp.
 Socialudvalget begrundede sin afgørelse med, at datterens indtægt skulle  

 medregnes, da hun også nød godt af hjemmehjælpen.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse med den af udvalget  

 givne begrundelse.
 KLAGEN TIL ANKESTYRELSEN:
 Sagen blev anket af datteren, der anførte, at hun ikke havde gavn af  

 moderens hjemmehjælp, men at det tværtimod var hende, der måtte trække det  

 store læs, og at moderen skulle have hjemmehjælp hveranden dag, hvis hun ikke  

 havde ophold i hjemmet.
 LOVGRUNDLAG:
 Bistandslovens § 54.
 Socialministeriets bekendtgørelse nr. 32 af 31. januar 1985 om betaling  

 for hjemmehjælp, § 1.
 ANKESTYRELSENS AFGØRELSE:
 Efter de foreliggende oplysninger tiltræder Ankestyrelsen det sociale  

 udvalgs skøn, hvorefter datteren nyder godt af den hjemmehjælp, der ydes.
 Ankestyrelsen finder derfor, at datterens socialindkomst bør indgå i  

 beregningsgrundlaget for den betaling, der skal ydes for hjemmehjælpen.  

 Ankestyrelsen tiltræder ligeledes beregningen af betalingen for hjemmehjælp.
 Ankestyrelsen tiltræder således amtsankenævnets afgørelse.
 (* 1) Offentliggjort af Socialstyrelsen i SM O-067-87 16/11/1987.
 (* 2) Overført til historisk base ved saneringsrunden 1989.
