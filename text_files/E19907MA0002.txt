 Efter momslovens § 39, stk. 3, kan skatteministeren fastsætte, i hvilket  

 omfang der kan ydes godtgørelse af moms, som transportvirksomheder har betalt  

 i forbindelse med udenrigspersonbefordring.
 Der har været rejst spørgsmål om, hvorvidt bemyndigelsen foruden at  

 omfatte udenrigspersonbefordring med fly og skib kan tillades anvendt ved  

 rutekørsel med bus til udlandet.
 Skatteministeriet har truffet afgørelse om, at virksomheder, der af  

 Direktoratet for Vejtransport er meddelt tilladelse til rutekørsel til  

 udlandet med bus, kan omfattes af lovens § 39, stk 3.
 Virksomheder, der ikke er registreret for salg af varer og afgiftspligtige  

 ydelser, men som udfører udenrigsbefordring ved rutekørsel med bus, kan efter  

 anmodning registreres og derved opnå fradragsret for moms af indkøb  

 vedrørende den del af transporten, der foregår i udlandet.
 Ved beregningen af den fradragsberettigede andel af momsen på varer og  

 ydelser, som kun delvis kan medregnes til den indgående moms, må der  

 foretages en opdeling af fællesomkostningerne i en del, der vedrører den  

 indenlandske del af transporten, og en del, der vedrører den udenlandske del  

 af transporten.
 Der er ikke fradragsret for momsen af den del af fællesomkostningerne, som  

 vedrører den indenlandske transport.
Opdelingen foretages på grundlag af de strækninger, som er tilbagelagt  

 henholdsvis her i landet og i udlandet.
De almindeligt gældende regler om  

 opgørelse af den indgående moms finder i øvrigt anvendelse.
