Skriftlig fremsættelse (25. november 1999) Forskningsministeren (Birte Weiss):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 radiokommunikation og tildeling af radiofrekvenser og lov om offentlig  

 mobilkommunikation. (Nye frekvenspolitiske initiativer).
(Lovforslag nr.
L 103).
Det overordnede sigte med  

 lovforslaget er at sikre det fornødne regulatoriske grundlag for  

 iværksættelse af en række nye frekvensinitiativer.
Der er  

 tale om udmøntning af en politisk aftale indgået mellem  

 regeringen, V, K, SF og CD.
 Den politiske aftale omfatter fire konkrete  

 frekvensudbud:
For det første skal der iværksættes et  

 offentligt udbud af radiofrekvenser til etablering af trådløse  

 abonnentnet.
Sigtet er at stimulere etablering af et konkurrencedrevet marked  

 for abonnentnet til nye og avancerede tjenester, der kræver stor  

 båndbredde og høj hastighed.
For det andet skal der iværksættes to  

 offentlige udbud af radiofrekvenser med sigte på at stimulere  

 udnyttelsen af såvel eksisterende som nye teknologier på  

 mobilområdet.
Det skal bl.a. fremme et bredt, avanceret og billigt  

 udbud af bredbånds- og højhastighedstjenester på  

 mobilområdet, og skal desuden allerede på kort sigt stimulere  

 konkurrencen på dette område yderligere.
 Endelig er det hensigten gennem tildeling af  

 radiofrekvenser til den såkaldte TETRA-teknologi, Terrestrial  

Trunked Radio, at sikre forbedrede kommunikationsmuligheder for  

 beredskabsmyndigheder i nød- og krisesituationer.
 Lovforslaget fremsættes med henblik på at  

 sikre det regulatoriske grundlag for en hurtig iværksættelse af  

 disse nye frekvensudbud.
 Ændringerne i henholdsvis lov om offentlig  

 mobilkommunikation og lov om radiokommunikation og tildeling af  

 radiofrekvenser omfatter blandt andet:
 1.	En udbygning af formålsbestemmelserne i mobil- og  

 frekvenslovene, så varetagelse af bredere samfundsmæssige behov  

 (bl.a. nød og beredskab) og fremme af konkurrence sammen med  

 frekvenseffektivitet bliver en integreret del af formålsbestemmelserne  

 i de to love.
2.	At give mulighed for anvendelse af en ny type udbudsforretninger,  

 der indebærer, at et annonceret udbud alene fuldføres, hvis en  

 indledende interessetilkendegivelsesrunde viser, at der er reel  

 frekvensknaphed (dvs. større efterspørgsel efter frekvenser,  

 end der kan imødekommes). I modsat fald udstedes frekvenstilladelserne  

 umiddelbart.
Det indebærer også, at der alene fastsættes  

 skærpede vilkår om tjenesteudbud, priser, udbygning m.v., hvis  

 der er reel frekvensknaphed, eller hvis der er tale om et de facto monopol-  

 eller duopolmarked.
Der er således tale om en regulering, som  

 indebærer mulighed for en betydelig deregulering af  

 mobilmarkedet.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til velvillig  

 behandling i det høje Ting.
