 Skattedepartementet har efter indstilling fra statsskattedirektoratet  

 tiltrådt, at kompetencen til i medfør af skattekontrollovens § 22 at anmode  

 om politiets bistand til undersøgelser i skattestraffesager efter  

 skattekontrolloven samt efter straffelovens § 289 forsøgsvis udlægges til  

 amtsskatteinspektoraterne, for Københavns og Frederiksberg kommuners  

 vedkommende skattedirektoraterne.
 Beslutning om at anmode om politiets bistand træffes og underskrives af  

 amtsskatteinspektøren (i Københavns og Frederiksberg kommuner af  

 skattedirektøren) eller den pågældendes stedfortræder.
 Kopi af § 22-anmodningen sendes til vedkommende statsadvokat samt til  

 statsskattedirektoratet (2. kontrolkontor).
 Ved fremsendelsen af kopien til statsskattedirektoratet vedlægges den  

 revisionsrapport, der danner grundlag for anmodningen om politibistand.
Sager, der frembyder tvivl, forelægges for statsskattedirektoratet,  

 forinden politiets bistand begæres.
Statsskattedirektoratet kan i disse  

 tilfælde selv anmode om politiets bistand til undersøgelsen.
Det samme gælder  

 sager, der verserer i statsskattedirektoratet - eller hvori grundlaget for  

 anmodningen er oplysninger fra sager, som behandles i direktoratet.
