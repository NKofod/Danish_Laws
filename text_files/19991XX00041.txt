Skriftlig fremsættelse (13. oktober 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven.  

 (Udvidet brug af samfundstjeneste og betingede domme med vilkår om  

 alkoholistbehandling for spirituskørsel).
(Lovforslag nr.
L 41).
Lovforslagets formål er navnlig at indføre  

 mulighed for at idømme samfundstjeneste i stedet for kortere  

 ubetingede frihedsstraffe (10-60 dage) for spiritus- eller  

 promillekørsel.
I den forbindelse foreslås mindstetimetallet for  

 samfundstjeneste nedsat fra 40 til 30 timer.
Foruden samfundstjeneste  

 forudsættes idømt en tillægsbøde svarende til  

 bøderne for mindre grove tilfælde af spiritus- eller  

 promillekørsel.
Regler og praksis med hensyn til frakendelse af  

 førerretten opretholdes uændret.
Herudover foreslås det, at spritbilister med et  

 dokumenteret behandlingskrævende alkoholmisbrug, som efter  

 gældende praksis ville blive idømt en ubetinget frihedsstraf for  

 spirituskørsel på op til 60 dage, i stedet skal kunne  

 idømmes en betinget dom med vilkår om en struktureret,  

 kontrolleret alkoholistbehandling af mindst 1 års varighed og betaling  

 af en tillægsbøde svarende til halvdelen af den sædvanlige  

 bøde for spirituskørsel.
Forslaget afløser den  

 gældende administrative benådningsordning for alkoholister.
Det  

 findes således af principielle grundigt rigtigst, at afgørelse  

 om denne sanktion ikke træffes administrativt ved benådning, men  

 af domstolene i form af betingede domme.
 Endvidere lægges der op til en generelt øget  

 anvendelse af samfundstjeneste på det eksisterende  

 anvendelsesområde, det vil navnlig sige ved berigelseskriminalitet.
Ordningen med betingede domme med vilkår om enten  

 samfundstjeneste eller alkoholistbehandling forudsættes ikke anvendt i  

 de særlig grove tilfælde af spirituskørsel.
Er der  

 således i tilknytning til spirituskørslen forvoldt alvorlig  

 personskade, således at straffelovens § 241 om uagtsomt manddrab eller  

 § 249 om uagtsom betydelig legemsbeskadigelse også er overtrådt,  

 bør betinget dom som udgangspunkt ikke anvendes.
Betinget dom  

 bør ligeledes som udgangspunkt ikke anvendes, hvis  

 spirituskørslen er sket i et brugsstjålet køretøj,  

 eller hvor spirituskørslen er sket i prøvetiden for en  

 tidligere betinget dom for spirituskørsel.
Lovforslagets bemærkninger indeholder vejledende  

 anvisninger med hensyn til strafpositionerne ved dom til samfundstjeneste.  

 Ved de mindst alvorlige tilfælde af spirituskørsel eller  

 kørsel i frakendelsestiden, hvor der i dag udmåles f.eks. 10-14  

 dages hæfte, findes det passende med et timeantal svarende til det nye  

 mindstetimetal på 30 timer.
Ved tilfælde af  

 spirituskørsel, eventuelt i kombination med kørsel i  

 frakendelsestiden, som i dag afgøres med hæfte eller  

 fængsel i f.eks. 40-50 dage, angives den naturlige strafposition som  

 samfundstjeneste i 60 timer.
I området mellem disse strafpositioner  

 peges der på en udmåling på 40 timers samfundstjeneste.
Som eksempel på nyordningens anvendelse kan  

 nævnes en bilist, som ikke har et behandlingskrævende  

 alkoholmisbrug, og hvor der er tale om et førstegangstilfælde af  

 spirituskørsel, en promille på 2,20, og der ikke er  

 skærpende omstændigheder ved kørslen.
Den  

 pågældendes årsindkomst er 250.000 kr.
Efter gældende  

 retspraksis bliver bilisten idømt 14 dages hæfte.
Efter  

 nyordningen kan sagen afgøres med en betinget dom med vilkår om  

 samfundstjeneste i 30 timer og en tillægsbøde på 10.000  

 kr. (svarende til 1.000 kr. pr. 25.000 kr. i årlig  

 bruttoindtægt). Frakendelsestiden er som hidtil 2 år og 6  

 måneder.
Har bilisten et dokumenteret behandlingskrævende  

 alkoholmisbrug, kan den pågældende efter den gældende  

 ordning administrativt benådes for straffen på 14 dages  

 hæfte bl.a. mod betaling af en bøde på 5.000 kr., hvis han  

 eller hun undergiver sig alkoholistbehandling.
Efter nyordningen kan retten  

 idømme bilisten en betinget dom med vilkår om  

 alkoholistbehandling og 5.000 kr. i tillægsbøde.
Anvendelse af samfundstjeneste for spirituskørsel  

 gør det nærliggende at overveje anvendelse af samfundstjeneste  

 ved andre færdselslovsovertrædelser, der i dag vil medføre  

 en kortere ubetinget frihedsstraf.
Det foreslås, at kørsel i  

 frakendelsestiden - men uden for prøvetiden - uden samtidig  

 spirituskørsel, der efter gældende praksis i  

 gentagelsestilfælde fører til en kortere ubetinget frihedsstraf,  

 skal kunne afgøres med samfundstjeneste.
Efter tilsvarende principper  

 som ved samfundstjeneste for spirituskørsel forudsættes  

 udmålt en tillægsbøde, ligesom der også her  

 bør udvises tilbageholdenhed over for anvendelse af samfundstjeneste  

 ved kørsel i frakendelsestiden, der har ført til alvorlig  

 personskade, eller som er begået i et brugsstjålet  

 køretøj.
Det tredje hovedelement i lovforslaget angår en  

 øget anvendelse af samfundstjeneste på det eksisterende  

 anvendelsesområde, det vil navnlig sige i sager om  

 berigelseskriminalitet bortset fra røverier.
Det er efter regeringens  

 opfattelse ønskeligt, at samfundstjeneste generelt anvendes i  

 højere grad.
Den foreslåede nedsættelse af  

 mindstetimetallet for samfundstjeneste fra 40 til 30 timer muliggør,  

 at domstolene også ved andre kriminalitetstyper end  

 spirituskørsel i stigende omfang kan anvende samfundstjeneste i stedet  

 for kortere ubetingede frihedsstraffe.
Det forudsættes, at  

 samfundstjeneste fortsat ikke anvendes, hvor en betinget dom uden  

 samfundstjenestevilkår i dag skønnes tilstrækkelig.
Anklagemyndigheden vil blive instrueret om at  

 iværksætte personundersøgelse med henblik på  

 samfundstjeneste i samtlige de sager, hvor berigelseskriminalitet  

 skønnes at kunne medføre ubetinget frihedsstraf for en person,  

 som ikke tidligere er idømt ubetinget frihedsstraf.
Anklagemyndigheden  

 vil desuden blive instrueret om generelt at være særlig  

 opmærksom på muligheden for at anvende samfundstjeneste.
Efter gældende retspraksis er det absolutte  

 kerneområde for samfundstjeneste berigelseskriminalitet bortset fra  

 røveri.
Bortset fra adgangen til at anvende samfundstjeneste på  

 færdselsområdet bør denne praksis fastholdes.  

 Samfundstjeneste bør stadig anvendes med varsomhed ved f.eks. vold,  

 røveri, narkotikasager og sædelighedsforbrydelser.  

 Samfundstjeneste i disse sager (»varsomhedsområdet« eller  

 »undtagelsesområdet«) bør fortsat kun anvendes, hvis det efter  

 en konkret, individuel vurdering findes forsvarligt.
Justitsministeriet er opmærksom på, at det  

  kan give anledning til overvejelser af mere principiel karakter, at der i  

 lovforslagets bemærkninger gives nærmere anvisninger om  

 anvendelsesområdet for nyordningen med samfundstjeneste eller  

 alkoholistbehandling for spirituskørsel.
En sådan angivelse er  

 imidlertid tidligere anvendt - bl.a. ved lovforslag om samfundstjeneste.  

 Samtidig er det vanskeligt at pege på andre måder, hvorpå  

 lovgiver kan fastlægge nyordningens indhold med den ønskelige  

 klarhed.
Tilsvarende spørgsmål rejser sig med hensyn til  

 forslagets anvisninger vedrørende omregningen mellem ubetinget  

 frihedsstraf og samfundstjeneste.
Her taler det betydelige sagsantal på  

 området og det forhold, at straffen i dag i vid udstrækning  

 udmåles takstmæssigt, imidlertid yderligere for en relativt  

 præcis angivelse i lovforslagets bemærkninger af det af lovgiver  

 tilsigtede strafniveau.
 Disse spørgsmål har været forelagt  

 Straffelovrådet, og forslaget følger rådets udtalelse.
Fra høringen over lovudkastet kan nævnes, at  

 Dommerforeningen har givet udtryk for, at foreningen er enig i, at det kunne  

 give anledning til principielle betænkeligheder, at lovforslagets  

 bemærkninger indeholder præcise anvisninger, som ikke  

 fremgår af lovteksten, om området for den nye sanktionspraksis og  

 dennes nærmere indhold.
Da forslaget imidlertid angår et stort  

 antal sager af ofte ensartet indhold, og da det er af væsentlig  

 betydning, at praksis fra starten ligger nogenlunde fast, har  

 Dommerforeningen ikke bemærkninger til, at man i dette tilfælde  

 har anvendt fremgangsmåden.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
