Ankestyrelsens principafgørelse D-12-91 om beregning - omregningsfaktor - usædvanlig arbejdstid i 4 ugers perioden Resume:
Barseldagpenge til lærer på ungdomsskole skulle beregnes på grundlag af det gennemsnitlige antal arbejdstimer og den gennemsnitlige timefortjeneste i de sidste 13 uger før fraværet ganget med en omregningsfaktor på 1,48. Da antallet af arbejdstimer i 4-ugers perioden ikke kan anses for sædvanlig anvendes den gennemsnitlige timefortjeneste inden for de sidste 13 uger.
Dagpenge på grundlag af supplerende dagpenge fra arbejdsløshedskasse beregnes på grundlag af gennemsnittet af de udbetalte arbejdsløshedsdagpenge i de sidste 4 uger før fraværet.
 Kassation:
Der er kommet nye regler på området Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 9, stk. 1, § 9, stk. 3, § 9, stk. 6 og § 18 Sagsfremstilling:
 Kommunen traf afgørelse om, at lønmodtagerens dagpenge skulle beregnes som gennemsnittet af det faktiske antal timer i de sidste 4 uger før fraværet på grund af barsel både for såvidt angår de supplerende dagpenge og dagpenge på grundlag af indtægten fra arbejdsgiveren:
 Dagpenge på grundlag af de supplerende dagpenge i 4-ugersperioden inden fraværet er beregnet efter et gennemsnit på 13,4 time, som ganget med timesatsen 50,37 udgør 672,- kr. pr. uge.
Dagpenge på grundlag af arbejdsindtægten er beregnet som følger: 12 timer pr. uge med en månedsløn på 6.582,- kr. svarende til en timeløn på 126,57 kr. pr. time, dog max 63,92 kr. pr. time udgør indtil 2. juli 1990 767,- kr. pr. uge og fra 2. juli 1990 65,52 kr. pr. time = 786 kr. pr. uge.
Lærerkredsen har anket denne beregning, idet de anfører, at tilfældige søgne/helligdage indgår i beregningen for de sidste 4 uger før barsel, at der burde være foretaget en gennemsnitsberegning, og at der ikke er taget højde for omregning til normaltimer med den for læreruddannede normale omregningsfaktor.
 Det var endvidere anført, at pågældende ville have fået udbetalt det maksimale dagpengebeløb, såfremt hun i stedet havde været fuldt ledig.
 Det fremgår af lønspecifikationer, at pågældende havde en fast månedsløn på 6.582,- kr. svarende til 12 timer pr. uge.
Det fremgår endvidere, at pågældende udover disse timer underviste som vikar.
I januar måned 14 timer, i februar måned 15 timer og i marts måned 15 timer.
Hun havde derimod ingen vikartimer i april måned 1990.
 Afgørelse:
 Dagpengeudvalget har på sit møde den 11. januar 1991 truffet den afgørelse, at dagpengene skal beregnes på grundlag af det gennemsnitlige antal arbejdstimer og den gennemsnitlige timefortjeneste i de sidste 13 uger før fraværet samt på grundlag af gennemsnittet af de udbetalte arbejdsløshedsdagpenge i de sidste 4 uger, jf. dagpengelovens § 18 og § 9, stk. 1, 3 og 6 samt § 30 og 34 i Socialministeriets bekendtgørelse nr. 153 af 5. marts 1990.
 Arbejdstimerne skal omregnes med faktoren 1,48.
 Det tilføjes, at antallet af arbejdstimer i 4-ugers perioden ikke kan anses for sædvanlig, hvorfor den gennemsnitlige timefortjeneste inden for de sidste 13 uger anvendes.
 Dagpengeudvalget ændrer således kommunens afgørelse.
