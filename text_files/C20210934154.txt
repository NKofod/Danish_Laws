Skrivelse om tilskud til arbejdsgivere med ansatte i fleksjob, der opfylder betingelserne for fleksjob påbegyndt før den 1. januar 2013 Til samtlige kommuner m.fl.
Styrelsen for Arbejdsmarked og Rekruttering opdaterer på baggrund af den nye ferielov samt lov om en aktiv beskæftigelsesindsats fra 2020 oversigten over, hvilke tillæg/ydelser der kan indgå i beregningen af tilskud til arbejdsgiveren.
Skemaet giver et overblik over de ydelser, der kan indgå/ikke kan indgå ved beregningen af tilskuddet til arbejdsgiver.
Skemaet er ikke udtømmende.
 Denne skrivelse erstatter den tidligere udsendte skrivelse nr. 9485 af 30. juni 2014 om tilskud til arbejdsgivere med ansatte i fleksjob, der opfylder betingelserne for fleksjob påbegyndt før den 1. januar 2013, der samtidigt ophæves.
Tilskud til arbejdsgivere for løn til ansatte i fleksjob påbegyndt før den 1. januar 2013 Oversigten er rettet mod beregningen af tilskud til arbejdsgiveren for fleksjob påbegyndt før den 1. januar 2013, jf. § 133, stk. 3, i lov om en aktiv beskæftigelsesindsats.
Tilskuddet for denne gruppe beregnes af lønnen til den fleksjobansatte med tillæg af udgifter til arbejdsgiverbidrag til ATP samt eventuelle udgifter til andre arbejdsgiverbidrag.
Tilskuddet kan ikke overstige halvdelen eller to tredjedele af den mindste overenskomstmæssige timeløn på det aktuelle ansættelsesområde eller af den løn, som sædvanligvis gælder for tilsvarende arbejde, med tillæg af udgifter til arbejdsgiverbidrag til ATP samt eventuelle udgifter til andre arbejdsgiverbidrag.
Det er den mindste overenskomstmæssige timeløn i den generelle overenskomst, der skal lægges til grund for beregningen af tilskuddet.
Hvis der inden for et overenskomstområde er indgået lokale overenskomster, er det mindstelønnen efter lokaloverenskomsten, der skal lægges til grund for beregningen.
Har den lokallønsaftale, der er indgået med en virksomhed, karakter af en lokaloverenskomst, er det denne overenskomst, der finder anvendelse.
Hvis der ikke efter overenskomsten er fastsat en mindsteløn, skal man anvende den løn, som personer uden forudgående kvalifikationer ansættes til inden for området.
Hvis der inden for et overenskomstområde er indgået lokale overenskomster, er det mindstelønnen efter lokaloverenskomsten, der skal lægges til grund for beregningen.
 Om der er en mindsteløn inden for et overenskomstområde, og om der er en lokal overenskomst inden for området, må afgøres af overenskomstens parter.
De tillæg, der kan lægges til grund for beregningen af tilskuddet, er de obligatoriske tillæg, der relaterer sig til selve lønnen, og som følger af lov eller overenskomst.
Det betyder, at der fx ikke ydes tilskud til arbejdsgiverens udgifter til lovpligtige ordninger, som ikke kommer den enkelte ansatte til gode, fx udgifter til barselsfond eller lønsumsafgift.
Hvis det derimod følger af overenskomsten eller aftalen, at den ansatte fx får en bonus eller et funktionstillæg som en del af den mindste overenskomstmæssige timeløn på området, fordi der er tale om en særlig funktion/stilling, som den pågældende udøver, vil tillægget kunne lægges til grund for beregningen af tilskuddet.
Hvad der gælder i det enkelte tilfælde, afhænger derfor af en nærmere fortolkning af overenskomsten på det aktuelle ansættelsesområde.
Skemaet nedenfor vejleder om, hvad der kan indgå i beregningen af tilskud til arbejdsgiver.
Skemaet er som nævnt ikke udtømmende.
Det skyldes, at overenskomsterne kan indeholde varierende obligatoriske ydelser.
Dette kan fx gælde for løn for feriefridage, pension og gruppelivsforsikring.
For pension gælder, at hvis pensionsbidraget er fastsat på grundlag af lønnens størrelse, indgår alene det bidrag, der relaterer sig direkte til den tilskudsberettigede løn, i beregningsgrundlaget.
Særligt om refusion af feriepenge indbetalt til fonden Lønmodtagernes Feriemidler Ferieordningen med samtidighed trådte i kraft den 1. september 2020. Ferie, der er optjent efter dagældende regler i perioden fra den 1. september 2019 til den 31. august 2020, er blevet indefrosset i fonden Lønmodtagernes Feriemidler.
Fonden har til opgave at forvalte og administrere tilgodehavende feriemidler, som er de midler, der er indefrosne.
Fonden har ved overgangen til samtidighedsferie modtaget arbejdsgivernes indberetninger af tilgodehavende feriemidler.
Arbejdsgiveren kan, medmindre feriepengene skal indbetales til FerieKonto eller en feriekasse, mod en årlig tilskrivning af beløbet vælge at beholde de tilgodehavende feriemidler, indtil lønmodtageren forlader arbejdsmarkedet.
Arbejdsgiveren kan dog på et hvilket som helst tidspunkt indbetale de tilgodehavende feriemidler til fonden.
 Feriepenge, som arbejdsgiveren indbetaler til fonden Lønmodtagernes Feriemidler for fleksjobansatte, er et arbejdsgiverbidrag, der kan medtages ved beregning af løntilskud til fleksjob, jf. § 133, stk. 3, i lov om en aktiv beskæftigelsesindsats.
 Tilgodehavende feriemidler, som arbejdsgiveren vælger at vente med at indbetale til fonden, indtil lønmodtageren fx forlader arbejdsmarkedet, vil først kunne indgå i beregningen af tilskud til fleksjob, når arbejdsgiveren indbetaler beløbet til fonden.
 Det bemærkes, at den førtidige udbetaling af feriemidler til lønmodtagerne, som skete i efteråret 2020 og foråret 2021, ikke har betydning for, hvornår arbejdsgiveren skal indbetale feriemidlerne til fonden.
Særligt om støtte i form af tilskud til selvstændigt erhvervsdrivende tilkendt før den 1. januar 2013 Personer, der driver selvstændig virksomhed som hovedbeskæftigelse, og som inden den 1. januar 2013 har fået tilkendt tilskud, fordi de på grund af varige begrænsninger i arbejdsevnen har vanskeligt ved at opretholde beskæftigelse i den selvstændige virksomhed, modtager tilskud efter § 136, stk. 2, i lov om en aktiv beskæftigelsesindsats.
Beregningen af tilskud til selvstændigt erhvervsdrivende i egen virksomhed sker således efter samme principper som for lønmodtagere, og skemaet kan derfor også være vejledende for denne gruppe.
