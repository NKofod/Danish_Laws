Nr BSF 35 Folketingsbeslutning om tiltrædelse af rammeaftale om handel og samarbejde  

 mellem Det Europæiske Fællesskab og dets medlemsstater på den ene side og  

 Republikken Korea på den anden side af 28. oktober 1996 Fremsat af udenrigsministeren (Niels Helveg Petersen) den 30. oktober 1997 Vedtaget ved anden (sidste) behandling den 27. januar 1998 Folketinget meddeler sit samtykke til, at regeringen på Danmarks vegne  

 tiltræder den i Luxembourg den 28. oktober 1996 undertegnede rammeaftale om  

 handel og samarbejde mellem Det Europæiske Fællesskab og dets medlemsstater  

 på den ene side og Republikken Korea på den anden side.
Bilag Den aftale, som er omtalt i folketingsbeslutningen, er optrykt som bilag  

 til det fremsatte forslag.
Oprindeligt fremsat forslag Folketinget meddeler sit samtykke til, at regeringen på Danmarks vegne tiltræder den i Luxembourg den 28. oktober 1996 undertegnede rammeaftale om handel og samarbejde mellem Det Europæiske Fællesskab og dets medlemsstater på den ene side og Republikken Korea på den anden side.
INDHOLDSFORTEGNELSE 1. Rammeaftale om handel og samarbejde mellem Det Europæiske  

 Fællesskab og dets medlemsstater på den en side og Republikken Korea på den  

 anden side Præambel Artikel 1 Artikel 2 Artikel 3 Artikel 4 Artikel 5 Artikel 6 Artikel 7 Artikel 8 Artikel 9 Artikel 10 Artikel 11 Artikel 12 Artikel 13 Artikel 14 Artikel 15 Artikel 16 Artikel 17 Artikel 18 Artikel 19 Artikel 20 Artikel 21 Artikel 22 Artikel 23 Artikel 24 Artikel 25 Artikel 26 Artikel 27 Undertegnelse Bilag vedrørende Artikel 9 (konventioner om intellektuel, industriel og  

 kommerciel ejendomsret) 2. Erklæringer Fælles erklæring om den politiske dialog Fælles erklæring om Artikel 7 Fælles erklæring om Artikel 9 Fortolkende fælles erklæring om Artikel 23 Fortolkende erklæring fra Republikken Korea om Artikel 9, stk. 2 Ensidig erklæring fra det Europæiske Fællesskab om Artikel 8 Ensidig erklæring fra Republikken Korea om Artikel 7, stk. 2 3. Bemærkninger til lovforslaget 1. RAMMEAFTALE OM HANDEL OG SAMARBEJDE MELLEM DET EUROPÆISKE  

 FÆLLESSKAB OG DETS MEDLEMSSTATER PÅ DEN ENE SIDE OG REPUBLIKKEN KOREA PÅ DEN  

 ANDEN SIDE KONGERIGET BELGIEN, KONGERIGET DANMARK, FORBUNDSREPUBLIKKEN TYSKLAND, DEN HELLENSKE REPUBLIK, KONGERIGET SPANIEN, DEN FRANSKE REPUBLIK, IRLAND, DEN ITALIENSKE REPUBLIK, STORHERTUGDØMMET LUXEMBOURG, KONGERIGET NEDERLANDENE, REPUBLIKKEN ØSTRIG, DEN PORTUGISISKE REPUBLIK, REPUBLIKKEN FINLAND, KONGERIGET SVERIGE, DET FORENEDE KONGERIGE STORBRITANNIEN OG NORDIRLAND, som er kontraherende parter i traktaten om oprettelse af Det Europæiske  

 Fællesskab og traktaten om oprettelse af Den Europæiske Union, i det følgende  

 benævnt »medlemsstater«, og DET EUROPÆISKE FÆLLESSKAB, på den ene side, og REPUBLIKKEN KOREA, på den anden side, SOM TAGER HENSYN TIL de traditionelle venskabsforbindelser mellem  

 Republikken Korea og Det Europæiske Fællesskab og dets medlemsstater, SOM PÅ NY BEKRÆFTER parternes tilslutning til de demokratiske principper  

 og de grundlæggende menneskerettigheder som fastlagt i verdenserklæringen om  

 menneskerettigheder, SOM BEKRÆFTER deres ønske om at etablere en regelmæssig politisk dialog  

 mellem Den Europæiske Union og Republikken Korea, der bygger på fælles  

 værdier og mål, SOM ERKENDER, at den almindelige overenskomst om told og udenrigshandel  

 (GATT) har medvirket betydeligt til at fremme den internationale handel i  

 almindelighed og den bilaterale samhandel i særdeleshed, og at både  

 Republikken Korea og Det Europæiske Fællesskab tilslutter sig principperne om  

 frihandel og markedsøkonomi, som aftalen bygger på, SOM PÅ NY BEKRÆFTER, at såvel Republikken Korea som Det Europæiske  

 Fællesskab og dets medlemsstater har givet tilsagn om fuldt ud at opfylde de  

 forpligtelser, de har indgået ved ratificeringen af aftalen om oprettelse af  

 Verdenshandelsorganisationen (WTO), SOM ERKENDER behovet for at bidrage til den fulde gennemførelse af  

 resultaterne af Uruguay-runden under GATT og behovet for at anvende alle de  

 bestemmelser, der gælder for den internationale handel, på gennemsigtig og  

 ikke-diskriminerende vis, SOM ERKENDER betydningen af at styrke de bestående forbindelser mellem  

 parterne med henblik på at udvide det indbyrdes samarbejde og deres fælles  

 ønske om at styrke, uddybe og diversificere forbindelserne på områder af  

 fælles interesse på grundlag af lighed, ikke-diskrimination, respekt for  

 miljøet og gensidige fordele, SOM ØNSKER at skabe gunstige vilkår for en fortsat vækst i og  

 diversificering af samhandelen og for det økonomiske samarbejde på  

 forskellige områder af gensidig interesse, SOM MENER, at det vil være fordelagtigt for parterne at institutionalisere  

 forbindelserne og etablere et indbyrdes økonomisk samarbejde, da et sådant  

 samarbejde vil kunne fremme en yderligere udvikling af samhandelen og  

 investeringerne, SOM ER SIG BEVIDST, at det er vigtigt at gøre det lettere for direkte  

 interesserede personer og enheder, særlig de økonomiske beslutningstagere og  

 deres repræsentative organisationer, at deltage i samarbejdet, HAR VEDTAGET at indgå denne aftale og har med henblik herpå som  

 befuldmægtigede udpeget:
 KONGERIGET BELGIEN:
Erik DERYCKE, Udenrigsminister, KONGERIGET DANMARK:
Niels HELVEG PETERSEN, Udenrigsminister, FORBUNDSREPUBLIKKEN TYSKLAND:
Werner HOYER, Viceminister, Udenrigsministeriet, DEN HELLENSKE REPUBLIK:
Georgios PAPANDREOU, Viceudenrigsminister, KONGERIGET SPANIEN:
Abel MATUTES, Udenrigsminister, DEN FRANSKE REPUBLIK:
Michel BARNIER, Viceminister under udenrigsministeren, med ansvar for Europaspørgsmål, IRLAND:
Gay MITCHELL, Viceminister for Europaspørgsmål, premierministerens kontor, DEN ITALIENSKE REPUBLIK:
Lamberto DINI, Udenrigsminister, STORHERTUGDØMMET LUXEMBOURG:
Jacques F.
POOS, Udenrigsminister, KONGERIGET NEDERLANDENE:
Hans VAN MIERLO, Udenrigsminister, REPUBLIKKEN ØSTRIG:
Wolfgang SCHUSSEL, Forbundsudenrigsminister, DEN PORTUGISISKE REPUBLIK:
Jaime GAMA, Udenrigsminister, REPUBLIKKEN FINLAND:
Tarja HALONEN, Udenrigsminister, KONGERIGET SVERIGE:
Lena HJELM-WALLEN, Udenrigsminister, DET FORENEDE KONGERIGE STORBRITANNIEN OG NORDIRLAND:
David DAVIS, Viceminister, Ministeriet for Udenrigs- og Commonwealth-anliggender, DET EUROPÆISKE FÆLLESSKAB:
Dick SPRING, Udenrigsminister (Irland), Fungerende formand for Rådet for Den Europæiske Union, Sir Leon BRITTAN, Næstformand for Kommissionen for De Europæiske Fællesskaber, REPUBLIKKEN KOREA:
Ro-Myung GONG, Udenrigsminister, SOM, efter at have udvekslet deres fuldmagter og fundet dem i god og  

 behørig form, ER BLEVET ENIGE OM FØLGENDE:
Artikel 1 Samarbejdets grundlag Respekten for de demokratiske principper og menneskerettighederne som  

 omhandlet i verdenserklæringen om menneskerettigheder ligger til grund for  

 parternes interne og internationale politikker og udgør et væsentligt element  

 i aftalen.
Artikel 2 Samarbejdets mål Parterne forpligter sig med henblik på at udvide det indbyrdes samarbejde  

 til at fremme en yderligere udvikling af deres økonomiske forbindelser.  

 Indsatsen skal især fokusere på:
a) tilskyndelser til at etablere handelsmæssigt samarbejde og  

 diversificering til gensidig fordel, b) etablering af økonomisk samarbejde på områder af gensidig interesse,  

 herunder videnskabeligt og teknologisk samarbejde og industrisamarbejde, c) fremme af samarbejdet mellem de økonomiske beslutningstagere ved at  

 lette investeringerne på begge sider og forbedre den gensidige forståelse.
Artikel 3 Politisk dialog Der indføres en regelmæssig politisk dialog baseret på fælles værdier og  

 mål mellem Den Europæiske Union og Republikken Korea.
Dialogen skal finde  

 sted i overensstemmelse med de procedurer, der aftales i den fælles erklæring  

 fra Den Europæiske Union og Republikken Korea om dette emne.
Artikel 4 Mestbegunstigelsesbehandling Parterne indrømmer hinanden mestbegunstigelsesbehandling i  

 overensstemmelse med deres rettigheder og forpligtelser i  

 Verdenshandelsorganisationen.
Artikel 5 Handelsmæssigt samarbejde 1. Parterne forpligter sig til at fremme udviklingen og diversificeringen  

 af deres indbyrdes samhandel mest muligt og til gensidig fordel.
Parterne forpligter sig til at skabe bedre betingelser for  

 markedsadgangen.
De sikrer, at de anvendte mestbegunstigelsestoldsatser  

 fastsættes under hensyntagen til forskellige elementer, herunder den interne  

 markedssituation og eksportinteresserne hos den ene og den anden part.
De  

 forpligter sig til at søge at fjerne handelshindringerne, særligt ved i tide  

 at afskaffe ikke-toldmæssige hindringer og træffe forholdsregler for at  

 forbedre gennemsigtigheden under hensyntagen til arbejdet på dette område i  

 internationale organisationer.
 2. Parterne træffer foranstaltninger til at føre en politik, der tager  

 sigte på:
a) at gennemføre et multilateralt og bilateralt samarbejde med henblik på  

 at behandle spørgsmål vedrørende udviklingen af handelen, som er af interesse  

 for begge parter, herunder også WTO's fremtidige procedurer.
Med henblik  

 herpå samarbejder de på internationalt og bilateralt plan for at finde  

 løsninger på handelsproblemer af fælles interesse, b) at fremme udvekslingen af oplysninger mellem de økonomiske  

 beslutningstagere og industrielt samarbejde mellem virksomheder for at  

 diversificere og forøge de eksisterende handelsstrømme, c) at undersøge og anbefale handelsfremmende foranstaltninger, der vil  

 kunne fremme handelsudviklingen, d) at fremme samarbejdet mellem de kompetente toldmyndigheder i Det  

 Europæiske Fællesskab, dets medlemsstater og Korea, e) at forbedre markedsadgangen for industrivarer, landbrugsprodukter og  

 fiskerivarer f) at forbedre markedsadgangen for tjenesteydelser som f.eks. finansielle  

 tjenesteydelser og tjenesteydelser på telekommunikationsområdet, g) at styrke samarbejdet inden for standarder og tekniske forskrifter, h) effektiv beskyttelse af intellektuel, industriel og kommerciel  

 ejendomsret, i) tilrettelæggelse af handels- og investeringsbesøg, j) tilrettelæggelse af generelle og industrispecifikke handelsmesser.
 3. Parterne fremmer en fair konkurrence inden for de økonomiske  

 aktiviteter ved at håndhæve deres relevante love og forskrifter fuldt ud.
 4. Parterne sikrer i overensstemmelse med deres forpligtelser i henhold  

 til WTO-aftalen om offentlige indkøb, at deltagelse i indkøbskontrakter  

 finder sted på et ikke-diskriminerende og gensidigt grundlag.
 De viderefører deres drøftelser med henblik på at opnå, at den gensidige  

 åbning af deres respektive markeder for offentlige indkøb også kommer til at  

 omfatte andre sektorer som f.eks. telekommunikationssektoren.
Artikel 6 Landbrug og fiskeri 1. Parterne er enige om at fremme samarbejdet på landbrugs- og  

 fiskeriområdet, herunder også havebrug og havbrug.
På grundlag af  

 drøftelserne om deres respektive landbrugs- og fiskeripolitikker undersøger  

 parterne:
a) mulighederne for øget handel med landbrugs- og fiskeriprodukter, b) handelsvirkningerne af sundhedsmæssige og plantesundhedsmæssige samt  

 miljømæssige foranstaltninger, c) forbindelserne mellem landbruget og miljøet i landdistrikterne, d) forskning på landbrugs- og fiskeriområdet, herunder også inden for  

 havebrug og havbrug.
 2. Stk. 1 finder om fornødent også anvendelse på produkter og  

 tjenesteydelser i den hertil knyttede landbrugsforarbejdningsindustri.
3. Parterne forpligter sig til at overholde bestemmelserne i WTO-aftalen  

 om anvendelse af sundhedsmæssige og plantesundhedsmæssige foranstaltninger,  

 og er rede til efter anmodning fra en af parterne at indlede konsultationer  

 med henblik på at drøfte forslag fremsat af den anden part om anvendelse og  

 harmonisering af de sundhedsmæssige og plantesundhedsmæssige foranstaltninger  

 under hensyntagen til de standarder, der er aftalt i andre internationale  

 organisationer som f.eks.
IOE, IPPC og Codex Alimentarius.
Artikel 7 Søtransport 1. Parterne forpligter sig til at søge at opfylde målet om uhindret adgang  

 til markedet og trafikken inden for den internationale søtransport baseret på  

 fair konkurrence på et kommercielt grundlag i overensstemmelse med  

 bestemmelserne i denne artikel.
a) Ovenstående bestemmelse berører ikke rettigheder og forpligtelser i  

 henhold til De Forenede Nationers adfærdskodeks for linjekonferencer som  

 gældende for den ene eller den anden af de kontraherende parter i denne  

 aftale.
Ikke-konferencelinjer kan frit konkurrere med en konference, for så  

 vidt som de overholder princippet om fair konkurrence på et kommercielt  

 grundlag.
 b) Parterne bekræfter deres tilsagn om at skabe fair og  

 konkurrencebaserede vilkår for handelen med tørt og flydende massegods.  

 Republikken Korea træffer for at opfylde denne forpligtelse de nødvendige  

 forholdsregler for at nedtrappe den eksisterende lastreservation af massegods  

 til skibe, der fører koreansk flag, over en overgangsperiode, der slutter den  

 31. december 1998.
 2. Med henblik på at opfylde målet for stk. 1:
a) indfører parterne ikke lastfordelingsklausuler i fremtidige bilaterale  

 aftaler med tredjelande med hensyn til tørt og flydende massegods og  

 linjetrafik, undtagen under sådanne særlige omstændigheder, hvor  

 linjerederier fra en af parterne i denne aftale ikke på anden vis har reel  

 mulighed for at deltage i trafikken til og fra det pågældende tredjeland b) anvender parterne fra denne aftales ikrafttræden ingen administrative,  

 tekniske og lovgivningsmæssige foranstaltninger, der kan føre til  

 forskelsbehandling mellem deres egne og den anden parts statsborgere eller  

 selskaber med hensyn til den frie udveksling af tjenesteydelser inden for  

 international søtransport.
 c) for så vidt angår adgang til havne, der betjener den internationale  

 trafik, og brug af havnenes infrastruktur og hjælpetjenester for skibsfarten  

 samt afgifter og gebyrer i forbindelse dermed, toldfaciliteter og tildeling  

 af kajplads og laste- og lossefaciliteter, indrømmer hver part i øvrigt  

 skibe, der drives af den anden parts statsborgere eller selskaber, en  

 behandling, der ikke er mindre gunstig end den, der gælder for dens egne  

 skibe.
 3. I forbindelse med denne artikel omfatter adgangen til det  

 internationale søtransportmarked bl.a., at hver parts internationale  

 søtransporttjenesteydere har ret til at tilrettelægge dør-til-dør-transport,  

 der omfatter en søtransportdel, og med henblik herpå direkte indgå aftaler  

 med lokale leverandører af andre transportformer end søtransport på den anden  

 parts område, uden at dette berører de gældende nationalitetsbegrænsninger  

 vedrørende transport af varer og passagerer ved hjælp af disse andre  

 transportformer.
4. Denne artikel finder anvendelse på Det Europæiske Fællesskabs selskaber  

 og Koreas selskaber.
Den gælder også for rederier, der er etableret uden for  

 Det Europæiske Fællesskab eller Republikken Korea, og som kontrolleres af  

 statsborgere fra en medlemsstat eller Republikken Korea, såfremt deres  

 fartøjer er indregistreret i den pågældende medlemsstat eller i Republikken  

 Korea i overensstemmelse med de respektive lovgivninger.
 5. For så vidt angår skibsagenturers aktiviteter i Det Europæiske  

 Fællesskab og i Republikken Korea, behandles dette spørgsmål om fornødent i  

 specifikke aftaler.
Artikel 8 Skibsbygning 1. Parterne er enige om at samarbejde inden for skibsbygning med henblik  

 på at fremme fair og konkurrencebaserede markedsvilkår og noterer sig den  

 alvorlige strukturelle uligevægt mellem udbud og efterspørgsel samt  

 markedstendenserne, der skaber krise i verdens skibsbygningsindustri.
Af den  

 grund må parterne i overensstemmelse med OECD-aftalen om skibsbygning ikke  

 træffe forholdsregler eller iværksætte foranstaltninger til støtte for deres  

 skibsbygningsindustri, der kan fordreje konkurrencen eller gøre det muligt  

 for deres skibsbygningsindustri at undgå en fremtidig vanskelig situation.
 2. Parterne er enige om efter anmodning fra en af parterne at afholde  

 konsultationer vedrørende gennemførelsen af OECD-aftalen om skibsbygning,  

 udveksling af oplysninger om verdensmarkedsudviklingen for skibe og  

 skibsbygning og ethvert andet problem, der måtte opstå i denne sektor.
 Repræsentanter for skibsbygningsindustrien kan efter aftale mellem  

 parterne indbydes som observatører til sådanne konsultationer.
Artikel 9 Beskyttelse af intellektuel, industriel og kommerciel ejendomsret 1. Parterne forpligter sig til at sikre, at der tilvejebringes en  

 hensigtsmæssig og effektiv beskyttelse af intellektuel, industriel og  

 kommerciel ejendomsret, herunder også effektive midler til at håndhæve  

 sådanne rettigheder.
2. Parterne er enige om at gennemføre WTO-aftalen om handelsrelaterede  

 intellektuelle ejendomsrettigheder senest den 1. juli 1996.(* 1) 3. Parterne bekræfter den betydning, de tillægger deres forpligtelser i  

 henhold til de multilaterale konventioner om beskyttelse af intellektuel  

 ejendomsret.
Parterne bestræber sig på hurtigst muligt at tiltræde de af de i  

 bilaget anførte konventioner, som de endnu ikke har tiltrådt.
Artikel 10 Tekniske forskrifter, standarder og overensstemmelsesvurdering 1. Parterne fremmer inden for rammerne af deres kompetencer og i  

 overensstemmelse med deres respektive love anvendelsen af internationalt  

 anerkendte standarder og overensstemmelsesvurderingssystemer, uden at dette  

 berører parternes internationale forpligtelser.
 Med henblik herpå lægges der særligt vægt på:
a) udveksling af oplysninger og tekniske eksperter inden for  

 standardisering, autorisation, metrologi og certificering samt eventuelt  

 fælles forskning, b) fremme af udvekslinger og kontakter mellem relevante organer og  

 institutioner, c) sektorspecifikke konsultationer, d) samarbejde inden for kvalitetskontrol, e) styrkelse af samarbejdet inden for tekniske forskrifter, især gennem  

 indgåelse af en aftale om gensidig anerkendelse af  

 overensstemmelsesvurderingsresultater, som et middel til at lette samhandelen  

 og undgå afbrydelser, der kan skade udviklingen på dette område, f) deltagelse og samarbejde inden for rammerne af de relevante  

 internationale aftaler med henblik på at fremme indførelsen af harmoniserede  

 standarder.
 2. Parterne sikrer, at aktiviteter vedrørende standarder og  

 overensstemmelsesvurdering ikke udgør unødvendige hindringer for samhandelen.
Artikel 11 Konsultationer 1. Parterne er enige om at fremme udvekslingen af oplysninger om  

 handelsmæssige foranstaltninger.
 Begge parter forpligter sig til i tide at orientere den anden part om  

 anvendelsen af foranstaltninger, der indebærer ændringer i importafgifterne  

 inden for rammerne af mestbegunstigelsesbehandlingen, som berører den anden  

 parts eksport.
Begge parter kan anmode om konsultationer om handelsmæssige  

 foranstaltninger.
Konsultationer af denne art skal finde sted hurtigst muligt  

 efter, at en af parterne har anmodet herom, med henblik på snarest at finde  

 en gensidigt acceptabel og konstruktiv løsning.
 2. Parterne er enige om at orientere den anden part om indledningen af  

 antidumping-procedurer mod den anden parts produkter.
 Parterne skal under fuld iagttagelse af WTO-aftalerne om antidumping- og  

 antisubsidieforanstaltninger velvilligt overveje den anden parts synspunkter  

 med hensyn til antidumping- og antisubsidieforanstaltninger og tilbyde  

 passende muligheder for konsultation herom.
3. Parterne er enige om at konsultere hinanden om enhver tvist, som måtte  

 opstå som følge af gennemførelsen af denne aftale.
Hvis en af parterne  

 anmoder om en sådan konsultation, skal denne afholdes hurtigst muligt.
Den  

 part, der har fremsat anmodningen, skal forsyne den anden part med alle de  

 oplysninger, der er nødvendige for en detaljeret undersøgelse af situationen.  

 Det skal gennem sådanne konsultationer tilstræbes at løse handelstvister så  

 hurtigt som muligt.
 4. Bestemmelserne i denne artikel berører på ingen måde parternes  

 respektive interne procedurer for vedtagelse og ændring af handelsmæssige  

 foranstaltninger eller WTO-aftalernes bestemmelser om notifikation,  

 konsultation og bilæggelse af tvister.
Artikel 12 Økonomisk og industrielt samarbejde 1. Parterne fremmer under hensyntagen til deres gensidige interesser og  

 respektive økonomiske politikker og mål det økonomiske og industrielle  

 samarbejde på alle områder, som de måtte finde hensigtsmæssige.
 2. Målene for dette samarbejde er især:
- at fremme udvekslingen af oplysninger mellem de økonomiske  

 beslutningstagere og forbedre det eksisterende netværk, idet det samtidig  

 sikres, at persondata beskyttes på passende vis, - at etablere udveksling af oplysninger om vilkårene og betingelserne for  

 samarbejdet inden for alle tjenesteydelser samt informationsinfrastrukturer, - at fremme gensidigt fordelagtige investeringer og etablere vilkår, der  

 fremmer investeringerne, - at forbedre de økonomiske vilkår og forretningsklimaet.
 3. Parterne skal med henblik herpå bl.a. søge:
a) at diversificere og styrke de indbyrdes økonomiske bånd, b) at etablere samarbejdskanaler, der fokuserer på specifikke industrier, c) at fremme industrisamarbejdet mellem virksomheder, særligt mellem små  

 og mellemstore virksomheder, d) at fremme en bæredygtig udvikling af deres økonomier, e) at anspore produktionsmåder, der ikke er miljøskadelige, f) at anspore investerings- og teknologistrømmene, g) at forbedre den gensidige forståelse for og kendskab til de respektive  

 forretningsmiljøer.
Artikel 13 Narkotika og hvidvaskning af penge 1. Parterne samarbejder om at forøge effektiviteten af de politikker og  

 foranstaltninger, der iværksættes for at imødegå ulovlig produktion,  

 distribution og handel af narkotika og psykotrope stoffer, herunder  

 forebyggelse af omledning af prækursorer, samt styrkelse af arbejdet med at  

 forebygge og nedbringe narkotikaefterspørgslen.
Samarbejdet på dette område  

 skal bygge på gensidig konsultation og tæt samarbejde mellem parterne  

 vedrørende mål og foranstaltninger på de forskellige narkotikarelaterede  

 områder.
 2. Parterne er enige om, at det er nødvendigt at udfolde store  

 bestræbelser og samarbejde for at forebygge anvendelsen af deres finansielle  

 systemer til hvidvaskning af penge, der hidrører fra kriminelle aktiviteter i  

 almindelighed og narkotikakriminalitet i særdeleshed.
 Samarbejdet på dette område skal tage sigte på at etablere passende  

 standarder mod hvidvaskning af penge, således at der tages hensyn til de  

 standarder, der er vedtaget af internationale fora på dette område, specielt  

 Gruppen for Internationale Finansielle Foranstaltninger (FATF).
Artikel 14 Videnskabeligt og teknologisk samarbejde 1. Parterne forpligter sig til i overensstemmelse med deres gensidige  

 interesser og målene for deres politikker for det videnskabelige område at  

 fremme det videnskabelige og teknologiske samarbejde.
Med henblik herpå  

 bestræber parterne sig især på at fremme:
- udveksling af oplysninger og knowhow på det videnskabelige og  

 teknologiske område, - en dialog om udarbejdelsen og gennemførelsen af de respektive politikker  

 for forskning og teknologisk udvikling, - samarbejde om informationsteknologi og inden for teknologier og  

 industri, der berører interoperabiliteten henimod et globalt  

 informationssamfund, - samarbejde på energiområdet og inden for miljøbeskyttelse, - samarbejde på videnskabelige og teknologiske områder af fælles  

 interesse.
 2. Med henblik på at virkeliggøre målene for deres respektive politikker  

 tilstræber parterne bl.a.:
- at udveksle oplysninger om forskningsprojekter inden for energi,  

 miljøbeskyttelse, telekommunikation og informationsteknologi samt  

 informationsteknologiindustrien, - at fremme uddannelsen af videnskabsfolk ved hjælp af passende midler, - at anspore til teknologioverførsel til gensidig fordel, - i fællesskab at organisere seminarer, hvor ledende videnskabsfolk fra  

 begge sider kan mødes, og - at tilskynde forskere fra begge parter til at gennemføre fælles  

 forskning på områder af gensidig interesse.
 3. Parterne er enige om, at alle samarbejdsaktiviteter og fælles  

 foranstaltninger på det videnskabelige og teknologiske område skal bygge på  

 gensidighed.
 Parterne er enige om effektivt at beskytte oplysninger og intellektuel  

 ejendomsret, der fremkommer ved samarbejdet, mod enhver form for misbrug  

 eller uautoriseret anvendelse af andre end de legitime ejere heraf.
 I de tilfælde, hvor en af parternes institutioner, organer og virksomheder  

 deltager i den anden parts specifikke programmer for forskning og teknologisk  

 udvikling såsom dem, der etableres som led i Det Europæiske Fællesskabs  

 generelle rammeprogram, skal denne deltagelse samt udbredelsen og udnyttelsen  

 af den viden, der herved opnås, finde sted i overensstemmelse med de  

 generelle regler, der er fastsat af den anden part.
4. Prioriteringerne for samarbejdet fastlægges ved konsultation mellem  

 parterne.
Deltagelsen af den private sektors institutioner, organer og  

 virksomheder i samarbejdsaktiviteterne og specifikke forskningsprojekter af  

 fælles interesse skal anspores, jf. dog stk. 3.
Artikel 15 Samarbejde på miljøområdet Parterne etablerer samarbejdsforbindelser med henblik på at beskytte og  

 bevare miljøet.
Dette skal finde sted ved hjælp af:
- udveksling af oplysninger om miljøpolitikker og gennemførelse heraf  

 mellem de relevante tjenestemænd i Kommissionen for De Europæiske  

 Fællesskaber og de relevante myndigheder i Republikken Korea, - udveksling af oplysninger om miljøvenlige teknologier, - udveksling af personale, - fremme af drøftelser om samarbejdet på miljøområdet i internationale  

 fora, som Det Europæiske Fællesskab og Republikken Korea deltager i, navnlig  

 FN's Kommission for Bæredygtig Udvikling og andre fora, hvor der finder  

 drøftelser sted om de internationale miljøkonventioner, - drøftelser om videreførelsen af bæredygtige udviklingsforanstaltninger  

 og især samarbejde om gennemførelse af Agenda 21 og andre aktiviteter til  

 opfølgning af FN's Konference om Miljø og Udvikling (UNCED), - samarbejde om fælles miljøprojekter.
Artikel 16 Energi Parterne erkender energisektorens betydning for den økonomiske og sociale  

 udvikling og er rede til inden for rammerne af deres respektive kompetencer  

 at udvide samarbejdet på dette område.
Målene for samarbejdet er:
- at fremme princippet om markedsøkonomi, således at forbrugerpriserne  

 fastsættes i overensstemmelse med markedsprincipperne, - at diversificere energiudbuddet, - at udvikle nye og vedvarende energiformer, - at opnå en rationel energiudnyttelse, især ved at fremme en  

 efterspørgselsbaseret forvaltning, og - at søge at skabe de bedst mulige vilkår for teknologioverførsel med  

 henblik på at sikre en effektiv energianvendelse.
 Parterne er med henblik herpå enige om at anspore gennemførelsen af fælles  

 undersøgelser og forskning samt fremme kontakterne mellem de ansvarlige for  

 energiplanlægningen.
Artikel 17 Samarbejde om kultur, information og kommunikation Parterne forpligter sig til at etablere et samarbejde inden for  

 information og kommunikation med henblik på at fremme en bedre indbyrdes  

 forståelse, hvorunder der tages hensyn til den kulturelle dimension af  

 forbindelserne mellem parterne.
 Foranstaltningerne på dette område vil især antage form af:
- udveksling af oplysninger om emner af fælles interesse vedrørende kultur  

 og information, - tilrettelæggelse af kulturarrangementer, - udvekslinger på kulturområdet, og - udvekslinger af akademikere.
Artikel 18 Samarbejde om udvikling af tredjelande Parterne er enige om at udveksle oplysninger om deres politikker for  

 udviklingsbistand med henblik på at etablere en regelmæssig dialog om målene  

 for disse politikker og den respektive udvikling af bistandsprogrammer i  

 tredjelande.
De undersøger i overensstemmelse med deres respektive  

 lovgivninger og de vilkår, der gælder for gennemførelsen af disse programmer,  

 om der kan gennemføres et mere omfattende samarbejde.
Artikel 19 Det Blandede Udvalg 1. Parterne nedsætter i henhold til denne aftale et blandet udvalg  

 bestående af repræsentanter for medlemmerne af Rådet for Den Europæiske Union  

 og repræsentanter for Kommissionen for De Europæiske Fællesskaber, på den ene  

 side, og repræsentanter for Republikken Korea, på den anden side.
Der skal  

 afholdes konsultationer i udvalget med henblik på at lette aftalens  

 gennemførelse og fremme de generelle mål.
 2. Det Blandede Udvalg har til opgave:
- at sikre, at aftalen fungerer tilfredsstillende, - at undersøge udviklingen i samhandelen og samarbejdet mellem parterne, - at søge egnede midler til at imødegå vanskeligheder, som kan opstå på de  

 af aftalen omfattede områder, - at søge måder til at udvikle og diversificere samhandelen, - at udveksle synspunkter og fremsætte forslag om alle emner af fælles  

 interesse vedrørende samhandelen og samarbejdet, herunder fremtidige  

 foranstaltninger og disponible ressourcer til gennemførelse heraf, - at fremsætte henstillinger med henblik på at fremme en udvidelse af  

 samhandelen og samarbejdet under hensyntagen til behovet for at koordinere de  

 foreslåede foranstaltninger.
3. Det Blandede Udvalg træder almindeligvis sammen en gang om året,  

 skiftevis i Bruxelles og Seoul.
Der kan efter anmodning fra en af parterne  

 afholdes ekstraordinære møder i udvalget.
Parterne varetager på skift  

 formandskabet i Det Blandede Udvalg.
 4. Det Blandede Udvalg kan nedsætte særlige underudvalg til at bistå sig  

 ved udførelsen af sine opgaver; disse underudvalg aflægger detaljerede  

 rapporter om deres aktiviteter, hver gang Det Blandede Udvalg træder sammen.
Artikel 20 Definition I forbindelse med denne aftale forstås der ved »parterne« på den  

 ene side Det Europæiske Fællesskab eller dets medlemsstater eller, afhængigt  

 af de respektive kompetencer, Det Europæiske Fællesskab og dets medlemsstater  

 og på den anden side Republikken Korea.
Artikel 21 Ikrafttræden og varighed 1. Denne aftale træder i kraft på den første dag i måneden efter den dato,  

 på hvilken parterne har givet hinanden notifikation om afslutningen af de  

 lovmæssige procedurer, som er nødvendige i så henseende.
2. Aftalen indgås for en periode på fem år.
Den forlænges stiltiende fra  

 år til år, medmindre en af parterne opsiger den skriftligt seks måneder inden  

 dens udløb.
Artikel 22 Notifikationer Notifikationerne i henhold til artikel 21 gives til henholdsvis  

 Generalsekretariatet for Rådet for Den Europæiske Union og Republikken Koreas  

 udenrigsministerium.
Artikel 23 Ikke-gennemførelse af aftalen Hvis en af parterne finder, at den anden part ikke har opfyldt en  

 forpligtelse i henhold til aftalen, kan den træffe passende foranstaltninger.  

 Den meddeler forud herfor, undtagen i særligt hastende tilfælde, den anden  

 part alle de relevante oplysninger, der er nødvendige for en grundig  

 undersøgelse af situationen, med henblik på at nå frem til en for parterne  

 acceptabel løsning.
De foranstaltninger, der medfører færrest forstyrrelser i  

 aftalens funktion, skal foretrækkes.
Disse foranstaltninger skal straks  

 meddeles til den anden part og vil på anmodning af den anden part blive gjort  

 til genstand for konsultationer.
Artikel 24 Fremtidig udvikling Parterne vil efter fælles aftale kunne udvide aftalens anvendelsesområde  

 med henblik på at styrke samarbejdet og ved hjælp af aftaler om særlige  

 sektorer eller aktiviteter udvide samarbejdsområderne.
 Hver af parterne kan inden for rammerne af aftalen fremsætte forslag om at  

 udvide samarbejdsområderne under hensyntagen til erfaringerne med aftalens  

 gennemførelse.
Artikel 25 Erklæringer og bilag De fælles erklæringer og bilaget til aftalen udgør en integrerende del af  

 denne aftale.
Artikel 26 Territorial anvendelse Denne aftale gælder på den ene side for de områder, hvor traktaten om  

 oprettelse af Det Europæiske Fællesskab finder anvendelse, og på de  

 betingelser, der er fastsat i nævnte traktat, og på den anden side for  

 Republikken Koreas område.
Artikel 27 Gyldige tekster Denne aftale er udfærdiget i to eksemplarer på dansk, engelsk, finsk,  

 fransk, græsk, italiensk, nederlandsk, portugisisk, spansk, svensk, tysk og  

 koreansk, idet hver af disse tekster har samme gyldighed.
 Til bekræftelse heraf har undertegnede befuldmægtigede underskrevet denne  

 rammeaftale.
 Udfærdiget i Luxembourg den otteogtyvende oktober nitten hundrede og  

 seksoghalvfems.
 FOR KONGERIGET BELGIEN:
 FOR KONGERIGET DANMARK:
 FOR FORBUNDSREPUBLIKKEN TYSKLAND:
 FOR DEN HELLENSKE REPUBLIK:
 FOR KONGERIGET SPANIEN:
 FOR DEN FRANSKE REPUBLIK:
 FOR IRLAND:
 FOR DEN ITALIENSKE REPUBLIK:
 FOR STORHERTUGDØMMET LUXEMBOURG:
 FOR KONGERIGET NEDERLANDENE:
 FOR REPUBLIKKEN ØSTRIG:
 FOR DEN PORTUGISISKE REPUBLIK:
 FOR REPUBLIKKEN FINLAND:
 FOR KONGERIGET SVERIGE:
 FOR DET FORENEDE KONGERIGE STORBRITANNIEN OG NORDIRLAND:
 FOR DET EUROPÆISKE FÆLLESSKAB:
 FOR REPUBLIKKEN KOREA:
Bilag vedrørende artikel 9 (konventioner om intellektuel, industriel  

 og kommerciel ejendomsret) - Bernerkonventionen til værn for litterære og kunstneriske værker  

 (Paris-akten 1971) - Den internationale konvention om beskyttelse af udøvende kunstnere,  

 fremstillere af fonogrammer samt radio- og fjernsynsforetagender (Rom 1961) - Pariserkonventionen om beskyttelse af industriel ejendomsret  

 (Stockholm-akten 1967, som ændret 1979) - Patentsamarbejdstraktaten (Washington 1970, som ændret i 1979 og 1984) - Madrid-arrangementet om international registrering af varemærker  

 (Stockholm-akten 1967, som ændret 1979) - Protokollen til Madrid-arrangementet om international registrering af  

 varemærker (Madrid 1989) - Nice-arrangementet vedrørende international klassificering af varer og  

 tjenesteydelser til brug ved registrering af varemærker (Geneve 1977, som  

 ændret 1979) - Budapest-traktaten om international anerkendelse af deponering af  

 mikroorganismer med henblik på patentprocedurer (1977, som ændret 1980) - Den internationale konvention om beskyttelse af plantenyheder (UPOV)  

 (Geneve-akten 1991).
2. Erklæringer Fælles erklæring om den politiske dialog I.
Præambel »I anledning af undertegnelsen af Rammeaftalen om Handel og  

 samarbejde mellem Den Europæiske Union og Republikken Korea, har Den  

 Europæiske Union og dens medlemsstater på den ene side og Republikken Korea  

 på den anden side (i det følgende benævnt »partnerne«) - som er opmærksomme på, at Den Europæiske Union i stigende grad får sin  

 egen identitet på det økonomiske og monetære område og på det udenrigs- og  

 sikkerhedspolitiske område, - som er sig Republikken Koreas voksende rolle og ansvar i det  

 internationale samfund bevidst - som tager hensyn til den stadig større  

 samhandel og de øgede økonomiske forbindelser mellem Den Europæiske Union og  

 Republikken Korea, - som er klar over betydningen af, at der åbnes nye perspektiver for deres  

 bilaterale forbindelser baseret på de privilegerede forbindelser, der er  

 fastlagt i rammeaftalen, besluttet at intensivere deres politiske dialog med henblik på at befæste  

 og udbygge deres samarbejde og partnerskab.
II.
Dialogens mål Den politiske dialog, der bygger på fælles værdier og forhåbninger, tager  

 sigte på:
- at understrege, at parterne går ind for demokrati og respekt for  

 menneskerettighederne og de grundlæggende frihedsrettigheder, - at fremme fredelige løsninger på internationale eller regionale  

 konflikter og styrke De Forenede Nationer og andre internationale  

 organisationer, - at udvide deres politiske konsultationer om internationale  

 sikkerhedsspørgsmål som f.eks. våbenkontrol og nedrustning, ikke-spredning af  

 kernevåben og masseødelæggelsesvåben samt international overførsel af  

 konventionelle våben, - at overveje vigtige internationale spørgsmål af fælles interesse gennem  

 øget udveksling af relevante oplysninger både mellem de to parter og i  

 internationale fora, - at konsultere hinanden om spørgsmål af særlig interesse for landene i  

 Asien-Stillehavs-området og i Europa med henblik på at fremme fred,  

 stabilitet og velstand i begge regioner.
III.
RAMMERNE FOR DIALOGEN Den politiske dialog mellem parterne, som Europa-Kommissionen vil blive  

 fuldt inddraget i, skal finde sted gennem kontakter, udvekslinger og  

 konsultationer, navnlig under følgende former:
 - Der afholdes topmøder mellem formanden for Det Europæiske Råd og  

 formanden for Kommissionen på den ene side og præsidenten for Republikken  

 Korea på den anden side, når begge parter finder det nødvendigt.
 - Der afholdes årlige konsultationer mellem Den Europæiske Unions  

 ministertrojka på den ene side og Republikken Koreas udenrigsminister på den  

 anden side, når parterne er enige derom.
 - Der afholdes briefinger på højt embedsmandsplan om større udenrigs- og  

 indenrigspolitiske udviklinger.
 - Udvekslinger af delegationer mellem Europa-Parlamentet og Koreas  

 Nationalforsamling vil blive hilst velkommen.
Parterne er enige om at tage de i denne erklæring omhandlede nærmere  

 regler for dialog op til overvejelse, når og hvis det er hensigtsmæssigt.' Fælles erklæring om Artikel 7 Hver part tillader den anden parts rederier forretningsmæssig  

 tilstedeværelse på sit område med henblik på at drive skibsagenturvirksomhed  

 på etablerings- og driftsvilkår, der ikke er mindre gunstige end de mest  

 fordelagtige af de betingelser, den indrømmer enten sine egne rederier eller  

 datterselskaber eller filialer af noget tredjelands virksomheder.
Fælles erklæring om artikel 9 Parterne er enige om, at for så vidt angår aftalen, omfatter intellektuel,  

 industriel og kommerciel ejendomsret især ophavsret, herunder ophavsret til  

 edb-programmer, og beslægtede rettigheder, rettigheder vedrørende patenter,  

 industrielle mønstre, geografiske betegnelser, herunder  

 oprindelsesbetegnelser, varemærker og servicemærker, integrerede kredsløbs  

 topografi samt beskyttelse mod illoyal konkurrence som omhandlet i artikel  

 10a i Pariserkonventionen til beskyttelse af industriel ejendomsret og  

 beskyttelse af fortrolig information om knowhow.
Fortolkende fælles erklæring om artikel 23 Med henblik på fortolkningen og den praktiske anvendelse af denne aftale  

 er parterne enige om, at der ved de særligt hastende tilfælde, som der  

 henvises til i aftalens artikel 23, forstås tilfælde, hvor en af parterne har  

 gjort sig skyldig i en materiel overtrædelse af aftalen.
En materiel  

 overtrædelse af aftalen består i:
a) tilbagevisning af aftalen uden hjemmel i de almindelige folkeretlige  

 regler, b) krænkelse af det i artikel 1 omhandlede væsentlige element i aftalen.
 Parterne er enige om, at der ved de i artikel 23 omhandlede »passende  

 foranstaltninger« forstås foranstaltninger, som træffes i  

 overensstemmelse med folkeretten.
Fortolkende erklæring fra Republikken Korea om artikel 9, stk. 2 »Loven om beskyttelse af geografiske betegnelser, der med forbehold  

 af lovgivningsproceduren træder i kraft den 1. juli 1998« skal fortolkes  

 således, at Republikken Korea træffer alle nødvendige, juridisk bindende  

 foranstaltninger senest den 1. juli 1998 for at opfylde bestemmelserne om  

 beskyttelse af geografiske betegnelser i henhold til WTO/TRIPS-aftalen.
Ensidig erklæring fra det Europæiske Fællesskab om artikel 8 Det Europæiske Fællesskab udtrykker bekymring for og lægger stor vægt på  

 de problemer, der er opstået og fortsat vil opstå som følge af den nuværende  

 tendens med udvidelse af skibsbygningskapaciteten på verdensmarkedet.
 I den forbindelse ønsker det at henvise til ordlyden af den erklæring, det  

 fremsatte i Paris i anledning af afslutningen af forhandlingerne om  

 OECD-aftalen om skibsbygning den 21. december 1994, som fortsat gælder fuldt  

 ud for dette punkt.
 Det Europæiske Fællesskab opfordrer Republikken Korea til at samarbejde  

 med Det Europæiske Fællesskab og andre signatarer af OECD-aftalen om  

 skibsbygning med henblik på ved hjælp af passende midler at mindske den  

 alvorlige strukturelle uligevægt mellem udbud og efterspørgsel på verdens  

 skibsbygningsmarked.
Ensidig erklæring fra Republikken Korea om artikel 7, stk. 2 Republikken Korea erklærer, at for så vidt angår bestemmelserne i stk. 2,  

 litra a), i artikel 7 (Søtransport), vil det kun tillade indførelsen af  

 lastfordelingsklausuler i fremtidige bilaterale aftaler med et bestemt  

 tredjeland med hensyn til tørt og flydende massegods i ekstraordinære  

 tilfælde, hvor koreanske rederier ikke på anden vis har reel mulighed for at  

 deltage i trafikken til og fra det pågældende tredjeland.
Bemærkninger til forslaget 1. Rådet (udenrigsministre) godkendte den 6.-7. marts 1995 et  

 forhandlingsdirektiv for Kommissionen til at indgå en rammeaftale om handel  

 og samarbejde mellem det Europæiske Fællesskab og dets medlemsstater på den  

 ene side og Republikken Korea på den anden side.
Forhandlinger fandt sted i  

 løbet af 1995. Aftalen blev paraferet den 29. februar 1996 i Bruxelles.
På  

 Rådsmødet (transportministre) den 17.- 18. juni 1996 blev der truffet  

 beslutning om at undertegne aftalen.
Undertegnelsen fandt sted på Rådsmødet  

 (udenrigsministre) den 28. oktober 1996.
I forbindelse med aftalens undertegnelse blev en særskilt fælleserklæring  

 om intensivering af den politiske dialog mellem EU og Republikken Korea  

 udsendt.
Fælleserklæringen, som ligeledes blev godkendt på Rådsmødet  

 (transportministre) den 17.- 18. juni 1996, udspringer først og fremmest af  

 et ønske fra Republikken Korea om også på dette område at styrke  

 forbindelserne til EU.
2. Det er respekten for de demokratiske principper og  

 menneskerettighederne, som ligger til grund for aftalen.
Aftalen har til  

 formål at danne ramme for en udbygning af de økonomiske forbindelser mellem  

 EU og Republikken Korea, hvilket bl.a. skal ske gennem en intensivering af  

 samhandlen, forøgelse af de gensidige investeringer samt fremme af  

 samarbejdet inden for industri, videnskab, teknologi, miljø, energi,  

 information, kommunikation og kultur.
Endvidere er parterne enige om at  

 fremme samarbejdet på landbrugs- og fiskeriområdet og forpligter sig til at  

 søge at opfylde målet om uhindret adgang til markedet og trafikken inden for  

 den internationale søtransport baseret på fair konkurrence.
 Parterne fremmer under hensyntagen til deres gensidige interesser og  

 respektive økonomiske politiske mål det økonomiske og industrielle samarbejde  

 på alle områder og skal med henblik herpå bl.a. søge at diversificere og  

 styrke de indbyrdes økonomiske bånd; at etablere samarbejdskanaler, der  

 fokuserer på specifikke industrier; og at fremme industrisamarbejdet mellem  

 især små og mellemstore virksomheder.
Parterne indrømmer hinanden mestbegunstigelsesbehandling i  

 overensstemmelse med deres rettigheder og forpligtelser i WTO.
Parterne  

 forpligter sig endvidere til at fremme udviklingen og diversificeringen af  

 deres indbyrdes samhandel mest muligt og til gensidig fordel.
Parterne  

 etablerer særlige samarbejdsforbindelser med henblik på at beskytte og bevare  

 miljøet.
3. Parterne nedsætter i henhold til denne aftale et blandet udvalg  

 bestående af repræsentanter for medlemmerne af Rådet for Den Europæiske Union  

 og repræsentanter for Kommissionen på den ene side og repræsentanter for  

 Republikken Korea på den anden side.
Det Blandede Udvalg træder almindeligvis  

 sammen en gang om året, skiftevis i Bruxelles og Seoul med henblik på at  

 lette aftalens gennemførelse og fremme de generelle mål.
 4. Fælleserklæringen vedrørende den politiske dialog tager bl.a. sigte på  

 demokrati og menneskerettigheder, internationale sikkerhedsspørgsmål samt  

 fremme af fredelige løsninger på internationale og regionale konflikter.
Den politiske dialog mellem parterne vil bl.a. finde sted i form af  

 topmøder mellem formanden for Det Europæiske Råd og formanden for  

 Kommissionen på den ene side og præsidenten for Republikken Korea på den  

 anden side, når begge parter finder det nødvendigt; årlige konsultationer  

 mellem Den Europæiske Unions ministertrojka og Republikken Koreas  

 udenrigsminister; og briefinger på højt embedsmandsplan om større udenrigs-  

 og indenrigspolitiske udviklinger.
Endelig vil udvekslinger af delegationer  

 mellem Europa-Parlamentet og Republikken Koreas Nationalforsamling blive  

 hilst velkommen.
 5. Aftalen vil få en løbetid på fem år og derefter kunne forlænges for et  

 år ad gangen efter stiltiende overenskomst.
6. Der er tale om en ikke-præferentiel aftale, som er udformet i  

 overensstemmelse med øvrige tredjegenerations rammeaftaler, som EF har  

 indgået med tredjelande.
Der er tale om en blandet aftale, idet den omfatter  

 en række områder, hvor kompetencen er delt mellem Fællesskabet og  

 medlemsstaterne.
Endeligt og præcist retsgrundlag for EFs indgåelse af  

 aftalen fastlægges efterfølgende.
7. Den 10. april 1997 blev en aftale mellem Det Europæiske Fællesskab og  

 Republikken Korea om samarbejde og gensidig bistand i toldspørgsmål  

 undertegnet.
Toldaftalen giver begge parters kompetente myndigheder mulighed  

 for aktivt at samarbejde om konkrete samfundsøkonomiske problemer og styrke  

 effektiviteten og den gensidige tillid på toldsamarbejdsområdet.
Med aftalen  

 blev der føjet endnu et samarbejdsinstrument til rammeaftalen.
 8. De tekster som Danmark skal tiltræde, og hvortil Folketingets samtykke  

 med dette forslag til folketingsbeslutning søges indhentet, er den danske  

 oversættelse af Rammeaftale om handel og samarbejde mellem Det Europæiske  

 Fællesskab og dets medlemsstater på den ene side og Republikken Korea på den  

 anden side af 28. oktober 1996 vedlagt erklæring om politisk dialog, øvrige  

 erklæringer samt bilag.
Skriftlig fremsættelse (30. oktober 1997) Udenrigsministeren (Niels Helveg Petersen):
 Herved tillader jeg mig for det høje Ting at fremsætte:
 Forslag til folketingsbeslutning om tiltrædelse af rammeaftale om  

 handel og samarbejde mellem Det Europæiske Fællesskab og dets medlemsstater  

 på den ene side og Republikken Korea på den anden side af 28. oktober  

 1996.
(Beslutningsforslag nr.
B 35).
 Forslaget har til formål at gøre det muligt for Danmark at tiltræde  

 rammeaftale om handel og samarbejde mellem Det Europæiske Fællesskab og dets  

 medlemsstater på den ene side og Republikken Korea på den anden side af 28.  

 oktober 1996.
 Aftalen har til formål at danne ramme om en udbygning af de økonomiske  

 forbindelser mellem EU og Republikken Korea.
 Dette skal bl.a. ske gennem en intensivering af samhandlen, forøgelse af  

 de gensidige investeringer samt fremme af samarbejdet inden for bl.a.  

 industri, videnskab, miljø, energi og kultur.
 I forbindelse med aftalens undertegnelse blev en særskilt fælleserklæring  

 om intensivering af den politiske dialog mellem EU og Republikken Korea  

 udsendt.
 Idet jeg i øvrigt henviser til de bemærkninger, der ledsager forslaget,  

 skal jeg tillade mig at anbefale det til det høje Tings velvillige  

 behandling.
(* 1) For Republikken Koreas vedkommende med undtagelse af den agrokemiske forvaltninglov, der træder i kraft pr. 1. januar 1997, og loven om kimplanteindustrien (og loven om beskyttelse af geografiske betegnelser), der med forbehold af lovgivningsproceduren træder i kraft den 1. juli 1998.
