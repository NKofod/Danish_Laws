Skattefri spaltning LR af 21. marts 2000, 99/99-4314-876 Reference FUL § 15a LV 1999 S.D.3.2 Et holdingselskab ansøgte om tilladelse til at foretage en  

 skattefri grenspaltning efter fusionsskattelovens § 15a.
Holdingselskabet  

 ejede ca. 30% af aktiekapitalen i et børsnoteret selskab.
Desuden  

 ejede holdingselskabet en række udlejningsejendomme, bl.a. gennem  

 ejendomsselskaber.
Ved spaltningen ønskedes aktierne i det børsnoterede  

 datterselskab samt en del af de likvide midler udspaltet til et nystiftet  

 selskab.
Formålet var at separere aktierne fra ejendommene for at  

 få en mere hensigtsmæssig struktur.
 Da det indskydende selskab ikke ophører ved spaltningen, er det  

 ifølge fusionsskattelovens § 15a, stk. 3 en betingelse for tilladelse,  

 at de overførte aktiver og passiver udgør en gren af en  

 virksomhed, således som dette er defineret i fusionsskattelovens § 15c,  

 stk. 2, 2. pkt.
 Af ligningsvejledningen for 1998, afsnit S.D.3.2.2. fremgår:
"Aktiebesiddelse anses ikke for selvstændig virksomhed.  

 Skatteministeriet er derfor af den opfattelse, at overdragelse af aktierne  

 eller anparterne i et datterselskab ikke kan anses som overdragelse af en  

 virksomhed eller en gren af en virksomhed." Holdingselskabets repræsentant havde til støtte for  

 anmodningen bl.a. anført:
 "Ansøgerne og deres rådgivere er bekendt med (...), at  

 skatteministeriet er af den opfattelse, at overdragelse af aktier ikke anses  

 for overdragelse af en gren af en virksomhed.
 I den foreliggende sag kunne spaltningen alternativt - og med samme  

 slutresultat - være gennemført ved, at selskabets beholdning af  

 ejendomme blev overført til det "nye" selskab.
Da selskabets ejendomme fortrinsvis er beboelsesejendomme (...) ville en  

 "overdragelse" af ejendommene udløse tilbudspligt efter reglerne i  

 lejelovens § 100 ff.
Proceduren om tilbudspligt er omfattende, hvortil  

 kommer, at selskabet ikke har ønske om at afhænde ejendommene,  

 men er forpligtet hertil, såfremt tilbudspligten benyttes af  

 lejerne.
 På denne baggrund har ansøgerne valgt at overdrage aktierne  

 til det "nye" selskab.
Da realiteten i forhold til fusionsskatteloven bliver den samme, anmodes  

 om, at Ligningsrådet i denne konkrete situation giver tilladelse til  

 spaltningen." Den kommunale skatteforvaltning udtalte, at der ikke kunne gives  

 tilladelse til skattefri spaltning, da der ikke blev overdraget en  

 selvstændig gren af en virksomhed.
Kommunen fandt desuden, at det kunne  

 være forretningsmæssigt velbegrundet, at man ønskede at  

 bibeholde ejendommene i det indskydende selskab.
Dette kunne dog ikke ses at  

 være et forhold, som skatteadministrationen kunne tage hensyn til ved  

 vurderingen af, om spaltningen opfyldt betingelserne i  

 fusionsskatteloven.
Den lokale told- og skatteregion indstillede ligeledes, at  

 ansøgningen ikke blev imødekommet.
At den samme resulterende  

 selskabsretlige struktur kunne opnås ved skattefri spaltning på  

 anden måde af holdingselskabet, fandtes af regionen at være uden  

 betydning for sagen, idet der er spaltningsprocessen, der er undergivet  

 fusionsskattelovens bestemmelser og ikke spaltningsresultatet.
 Ligningsrådet tiltrådte indstillingerne fra de lokale  

 myndigheder og meddelte således afslag på ansøgningen, da  

 fusionsskattelovens § 15a ikke indeholdt hjemmel til den ønskede  

 spaltning, idet de udspaltede aktiver og passiver ikke udgjorde en gren af en  

 virksomhed.
