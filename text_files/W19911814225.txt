 Ved optagelse af veksellån ultimo 1984 og 1985, henholdsvis den 28.
 og den 23. december, blev forudbetalt renter for perioden henholdsvis  

 28. december 1984 til 26. juni 1985 og 23. december 1985 til 20. juni 1986.  

 Den 31. december begge år blev der forudbetalt renter for perioden  

 henholdsvis 26. juni til 23. december 1985 og 20. juni til 19. december 1986.  

 Lånearrangementet blev anset for omfattet af den i 1984 gennemførte  

 bestemmelse i ligningslovens § 5, stk. 2, og de forudbetalte renter skulle  

 derfor periodiseres.
Dyrlæge A klagede over, at hans skattepligtige indkomst for indkomstårene  

 1984 og 1985 var forhøjet med ikke godkendte forudbetalte renter, henholdsvis  

 76.639 kr. og 241.800 kr.
Det for 1984 nægtede fradrag var derefter godkendt  

 som fradrag i 1985. Forhøjelserne var begrundet med, at låneaftaler med B ApS  

 var anset for at dække en sammenhængende periode på over 6 måneder, hvorfor  

 renteudgifter skulle periodiseres i henhold til ligningslovens § 5, stk. 2.
Det fremgik af sagen, at klageren den 28. december 1984 havde optaget et  

 veksellån på 500.000 kr. hos B ApS med forudbetalte renter 15,5% p.a. for  

 perioden 28. december 1984 til 26. juni 1985, 38.750 kr.
Den 31. december  

 1984 var der forudbetalt renter for perioden 26. juni 1985 til 23. december  

 1986 med 38.750 kr.
Klageren havde herefter den 23. december 1985 optaget et  

 veksellån på 1,6 mio. kr. hos B ApS med forudbetalte renter 15,5% p.a. for  

 perioden 23. december 1985 til 20. juni 1986, 124.000 kr.
Den 31. december  

 1985 var der forudbetalt renter vedrørende samme lån for perioden 20. juni  

 1986 til 19. december 1986, 124.000 kr.
Klagerens repræsentant gjorde gældende, at de lokale skattemyndigheder  

 ikke havde været berettiget til at periodisere renteudgiften efter  

 ligningslovens § 5, stk. 2. Han påstod for 1984 principalt fradrag for det  

 fulde rentebeløb, 77.500 kr., subsidiært fradrag for det pr. 28. december  

 1984 forfaldne beløb, 38.750 kr.
For 1985 nedlagde klagerens repræsentant  

 principalt påstand på fradrag for det fulde rentebeløb, 248.000 kr.,  

 subsidiært fradrag for det pr. 23. december 1985 forfaldne beløb, 124.000 kr.  

 Klagerens repræsentant henviste til, at ligningslovens § 5, stk. 2, og det  

 tilknyttede cirkulære, nr. 181 af 21. november 1984, punkt 5, krævede, at to  

 betingelser skulle være opfyldt samtidig, for at periodisering kunne  

 foretages.
Dels skulle renten dække en længere periode end 6 måneder, dels  

 skulle den forfalde mere end 6 måneder før udløbet af perioden.
Klageren  

 havde ved sin fremgangsmåde holdt sig inden for lovens formulering, og de  

 lokale skattemyndigheder havde ikke været berettiget til at vurdere sagen ud  

 fra en omgåelsesbetragtning, hvorefter det indgåede arrangement var betragtet  

 som en helhed.
Transaktionerne var foretaget i skattebesparelsesøjemed, men  

 tilrettelagt således, at de holdt sig inden for lovens ordlyd.
Med hensyn til  

 den subsidiære påstand begærede klageren en kendelse, der tog konkret  

 stilling til den først forfaldne rente, som vedrørte en kortere periode end 6  

 måneder.
 Told- og Skattestyrelsen anførte, at arrangementet skulle ses under et, og  

 henviste herved til bemærkningerne til lovforslaget om renteperiodisering fra  

 1984. Styrelsen henviste også til resultatet af undersøgelser i 1986 og 1987  

 af B ApS' arrangementer, hvor resultatet var blevet, at man for disse  

 indkomstår fra skattevæsenets side havde betragtet låneaftalerne som  

 bogføringsmæssige transaktioner - investeringspakker - uden reelt indhold.  

 Det blev gjort gældende, at dette også måtte kunne statueres i nærværende sag  

 for 1984 og 1985.
 Klagerens repræsentant protesterede mod, at sidstnævnte spørgsmål nu  

 bragtes op af styrelsen på sagens helt afsluttende stade.
Landsskatteretten bemærkede, at de to af klageren ultimo 1984 og 1985  

 optagne veksellån efter det oplyste ved låneoptagelsen havde været  

 tilrettelagt således, at de skulle give klageren mulighed for at foretage  

 fradrag for et års forudbetalt rente.
Ved den i 1984 gennemførte lovgivning  

 om forudbetalte renter var det hensigten, at renter af låneforhold med en  

 længere forudbetalingsperiode end 6 måneder skulle periodiseres.
Efter  

 Landsskatterettens opfattelse faldt det foreliggende lånearrangement inden  

 for det område, som var forudsat omfattet af periodiseringen.
Det kunne i så  

 henseende ikke være afgørende, at rentebetalingen formelt var opdelt i to  

 samtidig indgåede aftaler om forfaldsdage med en uges mellemrum.
Retten måtte  

 derfor være enig med de stedlige skattemyndigheder i, at betingelserne for  

 periodisering i ligningslovens § 5, stk. 2, måtte anses opfyldt, således at  

 der skulle ske fuld periodisering af renterne for begge år.
Retten kunne  

 følgelig hverken tage den principale eller den subsidiære påstand til følge.  

 Retten fandt ikke anledning til nærmere at efterprøve realiteten i  

 låneforholdene.
De påklagede ansættelser for indkomstårene 1984 og 1985 blev  

 herefter stadfæstet.
 LV 1990, F 3.1.2.
