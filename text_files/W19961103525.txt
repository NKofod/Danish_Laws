 Indberettet Fakse Kommune, da kommunens bibliotekssystem ikke opfyldte  

 kravene i lov om offentlige myndigheders registre om, at der skal træffes de  

 fornødne sikkerhedsforanstaltninger mod misbrug m.v.
 På baggrund af omtale i dagspressen tog Registertilsynet af egen drift en  

 række sager op vedrørende bibliotekssystemer, heriblandt Fakse Kommunes  

 bibliotekssystem.
Kommunens bibliotekssystem gav den enkelte låner mulighed for at se en  

 oversigt over de materialer, den pågældende aktuelt havde lånt, samt hvilke  

 materialer vedkommende havde reserveret.
Systemet fungerede ved, at låneren  

 indtastede sit personnummer på en terminal.
Der var ingen yderligere  

 sikkerhedsforanstaltninger i systemet.
Registertilsynet udtalte, at man som udgangspunkt ikke havde indvendinger  

 imod en ordning, hvorefter de enkelte lånere kunne se oplysninger om egne lån  

 m.v.
Lån af materialer m.v. var imidlertid forhold, der alene vedrørte låner  

 og bibliotek, og oplysningerne skulle derfor sikres, så uvedkommende ikke  

 havde adgang dertil, jf. lov om offentlige myndigheders registre § 12, stk.  

 1.
 Registertilsynet var af den opfattelse, at et system, der gav adgang til  

 oplysninger om lånte materialer m.v., ikke var sikret tilstrækkeligt mod  

 uvedkommendes adgang, hvis det alene baseredes på indtastning af  

 personnummeret.
 Registertilsynet lagde herved vægt på, at adgangen til at anvende  

 personnummeret ikke i tilstrækkelig grad var begrænset til låneren selv.  

 Personnummeret burde således kun anvendes i forbindelse med en personlig  

 kode, der blev tildelt den enkelte låner.
 Registertilsynet fandt herefter, at de sikkerhedsforanstaltninger, der var  

 etableret for Fakse Kommunes bibliotekssystem, ikke opfyldte kravene i lov om  

 offentlige myndigheders registre § 12, stk. 1, da adgangen til at anvende  

 lånerens personnummer ikke i tilstrækkelig grad var begrænset til låneren  

 selv.
 Registertilsynet indberettede herefter forholdet til byrådet i Fakse  

 Kommune i henhold til lov om offentlige myndigheders registre § 26, stk. 3,  

 idet tilsynet henstillede, at kommunens bibliotekssystem blev ændret, så  

 adgangen til oplysninger om lånte materialer m.v. bliver gjort afhængig af  

 enten indtastning af personnummer samt en personlig kode, eller eventuelt ved  

 aflæsning af stregkode eller magnetstribe på et lånerkort samt indtastning af  

 en pin-kode, der er knyttet til kortet.
 Fakse Kommune har efterfølgende meddelt, at der for lånere ikke længere er  

 adgang til oplysninger om hjemlånte bøger og reservationer.
 Registertilsynets Årsberetning 1995 side 48 - 49.
