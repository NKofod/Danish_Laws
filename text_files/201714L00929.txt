Betænkning afgivet af Miljø- og Fødevareudvalget den 2. maj 2018 Betænkning over Forslag til lov om ændring af lov om kystbeskyttelse, lov om miljøvurdering af planer og programmer og af konkrete projekter (VVM), lov om naturbeskyttelse, lov om jagt og vildtforvaltning og forskellige andre love (Ny kompetencefordeling og forenkling af sagsbehandling i forbindelse med kystbeskyttelse m.v.) [af miljø- og fødevareministeren (Esben Lunde Larsen)]:
1. Ændringsforslag Der er stillet 4 ændringsforslag til lovforslaget.
Miljø- og fødevareministeren har stillet ændringsforslag nr. 2-4. Enhedslistens medlemmer af udvalget har stillet ændringsforslag nr. 1.
2. Udvalgsarbejdet Lovforslaget blev fremsat den 15. marts 2018 og var til 1. behandling den 13. april 2018. Lovforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og miljø- og fødevareministeren sendte den 21. december 2017 dette udkast til udvalget, jf.
MOF alm. del  bilag 174. Den 15. marts 2018 sendte miljø- og fødevareministeren de indkomne høringssvar og et notat herom til udvalget.
Spørgsmål Udvalget har stillet 72 spørgsmål til miljø- og fødevareministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (V, DF, LA og KF) indstiller lovforslaget til vedtagelse med de af miljø- og fødevareministeren under nr. 2-4 stillede ændringsforslag.
Flertallet vil stemme imod det af EL under nr. 1 stillede ændringsforslag.
Et mindretal i udvalget (S) indstiller lovforslaget til forkastelse ved 3. behandling.
Mindretallet vil stemme for de af miljø- og fødevareministeren under nr. 2-4 stillede ændringsforslag og imod det af EL under nr. 1 stillede ændringsforslag.
Et andet mindretal i udvalget (EL og ALT) indstiller lovforslaget til forkastelse ved 3. behandling.
Mindretallet vil stemme for det af EL under nr. 1 stillede ændringsforslag og det af miljø- og fødevareministeren under nr. 3 stillede ændringsforslag.
Mindretallet vil stemme hverken for eller imod de af miljø- og fødevareministeren under nr. 2 og 4 stillede ændringsforslag.
Et tredje mindretal i udvalget (RV og SF) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (ALT, RV og SF):
 1) I den under nr. 8 foreslåede § 3 a indsættes som stk. 4:
»Stk. 4. En begrundelse for en tilladelse efter § 3 skal i forhold til hver afgørelse efter anden lovgivning, som tilladelsen erstatter, også angive de hovedhensyn efter de inkluderede regler, der ikke har været bestemmende for skønsudøvelsen.« [Udvidet begrundelse for hensyn, som de inkluderede regler varetager] Af miljø- og fødevareministeren, tiltrådt af et flertal (udvalget med undtagelse af EL og ALT):
 2) I den under nr. 8 foreslåede  § 3 c indsættes som stk. 3:
»Stk. 3. Miljø- og fødevareministeren kan meddele tilladelse efter § 3, stk. 1, til forsøgsprojekter til afprøvning af virkningen af tidligere afprøvede kystbeskyttelsesmetoder, når metoderne har til formål at reducere risikoen for oversvømmelser eller kystnedbrydning fra havet, fjorde eller andre dele af søterritoriet.
Forsøgstilladelse kan meddeles til forsøgsprojekter i perioden fra den 1. september 2018 til den 31. december 2021 og kan ikke meddeles til projekter igangsat efter § 1 a.« [Midlertidig hjemmel til nye forsøg med drænrør] Af miljø- og fødevareministeren, tiltrådt af udvalget:
 3) I den under nr. 36 foreslåede § 19 ændres i stk. 2 », jf. § 3, stk. 5,« til: », for så vidt angår kystbeskyttelsesforanstaltninger, der udføres med staten som bygherre,«.
[Præcisering af miljø- og fødevareministerens tilsyn] Til § 9 Af miljø- og fødevareministeren, tiltrådt af et flertal (udvalget med undtagelse af EL og ALT):
 4) Som stk. 2 indsættes:
»Stk. 2. § 3 c, stk. 3, i lov om kystbeskyttelse som affattet ved denne lovs § 1, nr. 8, ophæves den 1. januar 2022.« [Tidsbegrænset gyldighedsperiode] Bemærkninger Til nr. 1 Efter forvaltningslovens § 24, stk. 1, 2. pkt., skal en begrundelse for en afgørelse, der beror på et administrativt skøn, angive de hovedhensyn, der har været bestemmende for skønsudøvelsen.
I en konkret begrundelse for en afgørelse om tilladelse til kystbeskyttelse vil der i almindelighed kun være pligt til at angive de hensyn, som de inkluderede regler varetager, når disse hensyn har haft afgørende betydning for afgørelsens resultat og understøtter dette resultat.
 Med ændringsforslaget foreslås en pligt til i en begrundelse for en tilladelse efter § 3 i forhold til hver afgørelse efter anden lovgivning, som tilladelsen erstatter, også at angive de hovedhensyn efter de inkluderede regler, der ikke har været bestemmende for skønsudøvelsen, fordi disse hensyn ikke understøtter afgørelsens resultat. Ændringsforslaget supplerer således kravene i forvaltningslovens § 24, stk. 1, 2. pkt., til en begrundelses indhold.
Til nr. 2 Efter den foreslåede § 3 c, stk. 1, der viderefører den gældende lovs § 16, stk. 4, kan der meddeles tilladelse efter § 3, stk. 1, til forsøgsprojekter til afprøvning af virkningen af nye og endnu uprøvede kystbeskyttelsesmetoder, når metoderne har til formål at reducere risikoen for oversvømmelser eller kystnedbrydning fra havet, fjorde eller andre dele af søterritoriet.
Der er derimod ikke hjemmel til afprøvning af virkningen af kystbeskyttelsesmetoder, når der allerede er gennemført forsøg til afprøvning af den pågældende metode.
I aftale mellem regeringen (V, LA og KF) og S, DF, RV og SF om udmøntning af successionsmidler af den 8. februar 2018 er der afsat en pulje på 45 mio. kr. under Miljø- og Fødevareministeriet til kystbeskyttelses- og naturindsatser.
I den forbindelse er der afsat 2,0 mio. kr. til igangsættelse af et nyt forsøg med drænrør som kystbeskyttelsesmetode.
Det samlede initiativ udgør i alt 10,0 mio. kr. i årene 2018-2021.
Den danske stat har tidligere i regi af Transportministeriet gennemført et kontrolleret forsøg med drænrør på en 11 km lang strækning på Sdr.
Holmsland Tange syd for Hvide Sande i perioden januar 2005 til januar 2008.
Med det foreslåede § 3 c, stk. 3, indsættes derfor midlertidig hjemmel for miljø- og fødevareministeren til at give tilladelse efter § 3, stk. 1, til forsøgsprojekter til afprøvning i perioden fra den 1. september 2018 til den 31. december 2021 af virkningen af tidligere afprøvede kystbeskyttelsesmetoder.
Forsøgstilladelse kan ikke meddeles til projekter igangsat efter § 1 a.
 Det er hensigten at anvende hjemmelen til forsøg med at genafprøve drænrør som kystbeskyttelsesmetode, og det forudsættes, at miljø- og fødevareministeren opnår enighed med aftaleparterne om, hvilke kriterier der skal ligge til grund for en udpegning af forsøgsstrækning.
Til nr. 3 I det under nr. 36 foreslåede § 19, stk. 2, fastsættes, at miljø- og fødevareministeren påser overholdelsen af reglerne i § 3, jf. § 3, stk. 5. Det følger af § 3, stk. 5, at miljø- og fødevareministeren meddeler tilladelse til kystbeskyttelsesforanstaltninger, der udføres med staten som bygherre.
 Med ændringsforslaget præciseres, at det er miljø- og fødevareministeren, der fører tilsyn med og håndhæver kravet om forudgående tilladelse til udførelse af de kystbeskyttelsesforanstaltninger, som miljø- og fødevareministeren giver tilladelse til, dvs. kystbeskyttelsesforanstaltninger, der udføres med staten som bygherre.
Til nr. 4 Ændringsforslaget er en konsekvens af ændringsforslag nr. 2 og ophæver det foreslåede § 3 c, stk. 3, med virkning fra den 1. januar 2022.
Pia Adelsteen (DF) fmd.
Lise Bech (DF) René Christensen (DF) Ib Poulsen (DF) Karina Due (DF) Erling Bonnesen (V) Kristian Pihl Lorentzen (V) Thomas Danielsen (V) Torsten Schack Pedersen (V) Anni Matthiesen (V) Hans Christian Schmidt (V) Carsten Bach (LA) Villum Christensen (LA) Mette Abildgaard (KF) Orla Østerby (KF) Bjarne Laustsen (S) Lea Wermelin (S) nfmd.
Christian Rabjerg Madsen (S) Jesper Petersen (S) Kirsten Brosbøl (S) Simon Kollerup (S) Søren Egge Rasmussen (EL) Øjvind Vilsholm (EL) Christian Poll (ALT) Roger Courage Matthisen (ALT) Andreas Steenberg (RV) Ida Auken (RV) Trine Torp (SF) Pia Olsen Dyhr (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
