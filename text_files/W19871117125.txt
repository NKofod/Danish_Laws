 Antaget, at et kreditoplysningsbureau til opfyldelse af betingelserne  

 for videregivelse i summarisk form fra samtlige abonnenter skal kræve  

 dokumentation i form af en fotokopi af skylderklæringen eller af en stævning,  

 hvoraf fremgår, at den er indleveret til retten.
 Et kreditoplysningsbureau rejste spørgsmålet om, hvorvidt bureauet fra  

 samtlige abonnenter skal indhente dokumentation for, at betingelserne for  

 videregivelse i summarisk form er opfyldt, herunder om bureauet skal oprette  

 et egentligt dokumentationsregister.
 Registertilsynet udtalte hertil, at det af bemærkningerne til lovforslaget  

 fremgår, at bureauerne skal sikre sig det nødvendige bevis for, at der  

 foreligger skylderkendelse eller at der er taget retslige skridt, samt at  

 bevis i form af en fotokopi af skylderkendelse eller en stævning, hvoraf det  

 fremgår, at den er indleveret til retten, normalt vil være tilstrækkeligt.  

 Registertilsynet fandt herefter, at kreditoplysningsbureauet fra samtlige  

 abonnenter skal kræve dokumentation for, at der foreligger en skylderklæring,  

 eller at der er taget retslige skridt, og at denne dokumentation f.eks. bør  

 foreligge i form af en fotokopi af skylderklæringen eller af en stævning,  

 hvoraf fremgår, at den er indleveret til retten.
 Registertilsynets årsberetning 1987 s. 87. Registertilsynet har  

 efterfølgende ved cirkulæreskrivelse af 17. februar 1988 til samtlige  

 kreditoplysningsbureauer udtalt, at en erklæring fra en advokat vil kunne  

 anvendes som dokumentation under visse forudsætninger.
