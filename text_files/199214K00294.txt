Nr BTL 294 Betænkning over Forslag til lov om ændring af ligningsloven,  

 kildeskatteloven og personskatteloven (Beregningsregler for lempelse)   

 Nr L 294 1992-93, 1. samling Afgivet af Skatteudvalget Afgivet: 19930618 Udvalget har behandlet lovforslaget i en række møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arthur Andersen & Co., Det Danske Advokatsamfund, Advokatrådet, Erhvervenes Skattesekretariat, F.
L.
Smidth & Co A/S, Finansrådet, Foreningen af Statsautoriserede Revisorer, Kjeldsen, Lars, Kbh.
K, advokat og Freddi Nielsen, statsaut. rev., Nogle af udvalgets spørgsmål og ministerens svar herpå tillige med nogle  

 af ministerens kommentarer til skriftlige henvendelser er optrykt som bilag  

 til betænkningen.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse med de stillede  

 ændringsforslag.
 Flertallet anfører, at i regeringsgrundlaget »En ny start« blev  

 det fastslået, at beskæftigelsen skal øges, og at der skulle gennemføres en  

 skatteomlægning, der skal nedbringe skatten af arbejdsindkomst.
 Samtidig afstak regeringen en række retningslinier for skatteomlægningen:
 - Det samlede økonomiske grundlag for de enkelte familier i egen bolig  

 måtte ikke forringes.
 - Den samlede omlægning skulle sikre balance - socialt og mellem de  

 forskellige boligformer.
 - Der skulle skabes sammenhæng i skattesystemet, så forskellige indkomster  

 blev beskattet ensartet, således at omgåelsesmuligheder blev imødegået,  

 således at der skabtes større enkelhed og således, at der sikredes en bedre  

 fordeling af skattebyrden, samtidig med at retssikkerheden prioriteredes  

 højt.
 - Vægten i beskatningen skulle forskydes fra indkomstbeskatning til  

 miljøskatter.
Flertallet konstaterer, at disse krav er opfyldt med de fremsatte  

 lovforslag til omlægning af skattesystemet.
Samtidig styrkes erhvervenes  

 konkurrenceevne.
 Med de fremsatte lovforslag tilvejebringes et skattesystem, som sikrer  

 markant lavere skatteprocenter på alle indkomstniveauer.
 Grundlaget for sænkningen af skatteprocenterne er bl.a. tilvejebragt  

 gennem en ensartet beskatning af forskellige typer af indkomster.
 Samtidig betyder den lavere, men ensartede beskatning, at bæredygtige og  

 fornuftige investeringer, der skaber vækst og beskæftigelse, begunstiges på  

 bekostning af ufrugtbare og rent skattemæssigt begrundede transaktioner, der  

 alene bygger på og bæres af det tidligere skattesystems mangler og manglende  

 sammenhæng.
 Med skatteomlægningen er grundlaget skabt for et skattesystem, der skaber  

 og understøtter forudsætningerne for ny vækst og dynamik i samfundet, hvor vi  

 hidtil har levet med en samfundsudvikling, der i væsentlig grad var afstemt  

 efter uhensigtsmæssige og skadelige skattemæssige overvejelser og  

 kalkulationer.
 Skatteomlægningen er både økonomisk og socialt nøje afbalanceret.
 Provenuet til de markant lavere trækprocenter på alle indkomstniveauer er  

 tilvejebragt ved hjælp af indførelse af nye grønne afgifter, ved hjælp af  

 øremærkede arbejdsmarkedsbidrag og gennem en eliminering af misforhold og  

 misvækster, der har muliggjort, at grupper af skattepligtige har haft  

 mulighed for en lav skattebelastning i skærende kontrast til deres  

 forbrugsmuligheder.
 Indførelse af grønne afgifter er fulgt op af skattelettelser for  

 lavindkomster kombineret med en forhøjelse af børnefamilieydelsen, således at  

 de grupper, der belastes forholdsmæssigt hårdest af de grønne afgifter,  

 kompenseres.
 De helt nødvendige sænkninger af skatteprocenterne er fulgt op af en  

 normal beskatning af hidtil skattefri eller lavt beskattede indkomster.
 Med de øremærkede arbejdsmarkedsbidrag er der skabt synlighed i  

 finansieringen af præcist angivne udgiftsformål på arbejdsmarkedet.
Regeringens helt nødvendige krav om sikring af boligejernes økonomiske  

 vilkår er indfriet.
Rentefradragets værdi følger sænkningen af  

 skatteprocenterne, og sideløbende hermed nedsættes lejeværdien.
Hertil kommer  

 mulighederne for gennem konvertering af realkreditlån at tilpasse sig det  

 ændrede renteniveau.
 Personskattelettelserne er gennemført, uden at erhvervslivets omkostninger  

 herved er forøget.
På denne baggrund skal flertallet konkludere, at der ved gennemførelse af  

 skatteomlægningen er sikret - væsentlige reduktioner af skatteprocenterne af arbejdsindkomst, - øget miljøansvarlighed i beskatningen, - et skattesystem, der er tilpasset verden omkring os, både hvad struktur  

 og beskatningsprocenter angår, - et beskatningssystem, som tilvejebringer grundlaget for en ny vækst og  

 dynamik i samfundet, - en beskatning, som sikrer boligejernes økonomiske situation, - og et skattesystem, som skaber sikkerhed for skatternes udvikling i de  

 kommende år.
 Flertallet opfordrer Folketingets øvrige partier, erhvervslivet,  

 arbejdsmarkedets parter, kommuner og amter samt alle øvrige gode kræfter i  

 det danske samfund til at deltage i det store, vanskelige og spændende  

 projekt, det er at få skabt øget beskæftigelse, ny fremgang og dermed en  

 »Ny kurs mod bedre tider« for alle danskere.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
Mindretallet betragter regeringens samlede økonomiske udspil som en  

 helhed.
Da Det Konservative Folkeparti og Venstre er modstandere af  

 regeringens samlede plan, vil de to partier stemme imod alle regeringens  

 lovforslag, uanset at partierne ville kunne støtte enkelte af lovforslagene,  

 hvis de ikke indgik i den fremlagte helhed.
Nogle af lovforslagene har  

 partierne ved tidligere lejligheder selv fremlagt, men i helt andre  

 sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Mindretallet finder det aldeles utroværdigt og uansvarligt, når regeringen  

 lover skattelettelser samtidig med, at de offentlige udgifter og underskuddet  

 på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 mindretallet ud fra en isoleret betragtning ville kunne støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Mindretallet er derfor nødt til at se lovforslagene om lettelser og  

 skærpelser under eet.
Da regeringen ikke har taget initiativ til reelle  

 forhandlinger om den samlede økonomiske plan, har mindretallet ikke fået  

 mulighed for at opnå grundlæggende ændringer i regeringens udspil.
I  

 konsekvens heraf vil mindretallet stemme imod alle regeringens lovforslag.
Sammenfattende kan det om skatteforslagene konkluderes, at skattereformen  

 bl.a. rammer den private ejendomsret, erhvervslivet, ejerboligerne og  

 pensionsopsparingen.
Dertil kommer, at skattetrykket hurtigt vil stige som  

 følge af de voksende offentlige udgifter.
Mindretallet opfatter lovforslagene som et ideologisk angreb på den  

 private ejendomsret.
Balancen i ejerforholdene i dansk erhvervsliv vil blive  

 forrykket fra individuel privateje til dominans fra store fonde.
Hertil  

 bidrager især lovforslagene om beskatning af aktie- og ejendomsavancer samt  

 beskatning af goodwill.
Regeringens ændringsforslag ændrer ikke afgørende på  

 dette forhold.
 Den private ejendomsret er selve livsnerven i det privatkapitalistiske  

 system, som har vist sig at være alle andre systemer overlegent med hensyn  

 til at sikre størst velfærd og velstand for hele samfundet og dets borgere.
Lovforslagene om beskatning af aktieavancer, ejendomsavancer og goodwill  

 vil formindske enkeltpersoners lyst til at løbe en risiko og investere i  

 erhvervsvirksomheder.
I stedet vil man foretrække passive investeringer med  

 betydelig mindre risiko.
Det privatkapitalistiske system bygger i  

 allerhøjeste grad på, at man, hvis man løber en risiko, til gengæld har  

 mulighed for at opnå en økonomisk gevinst.
Fjerner man de økonomiske  

 incitamenter, herunder muligheden for formuedannelse, slår man dynamikken i  

 samfundet i stykker med tab af velstand og velfærd til følge.
Mindretallet vender sig endvidere imod den progressive beskatning af  

 kapitalindkomst.
Gennemføres regeringens lovforslag, vil der ikke længere  

 være symmetri mellem beskatning af renteindtægter og renteudgifter, hvilket  

 forekommer uheldigt og ulogisk.
 Mindretallet er enig med Ligestillingsrådet, når dette i et svar til  

 Skatteudvalget (L 283, spørgsmål 26) kritiserer reglen om, at begge  

 ægtefællers kapitalindkomst beregnes på toppen af beregningsgrundlaget hos  

 den ægtefælle, der har den højeste personlige indkomst.
Der er uenighed mellem regeringen og erhvervslivets organisationer om  

 størrelsen af erhvervsbelastningen i lovforslagene, men der er ingen tvivl  

 om, at virksomhederne bliver stærkt belastet til skade for konkurrenceevnen.  

 Det vil trække i den forkerte retning med hensyn til beskæftigelse og  

 arbejdsløshed.
Mindretallet peger i den forbindelse især på lovforslagene om  

 afskaffelse af udlandslempelse, varelagernedskrivning og adgangen til at  

 henlægge til investeringsfonds samt nedsættelse af nedskrivningsprocenten  

 efter husdyrbesætningsloven.
Desuden vil nogle af de grønne afgifter belaste  

 erhvervenes omkostninger, hvilket også i allerhøjeste grad gælder den  

 skærpede beskatning af personalegoder samt de stærkt forringede muligheder  

 for fradrag for befordringsudgifter.
 I stedet for at stoppe for adgangen til at henlægge til investeringsfonds  

 bør ordningen udbygges til en egentlig konjunkturudligningsfond som foreslået  

 af mindretallet i et konkret lovforslag, der for øjeblikket er til behandling  

 i Folketinget.
Herved løses det problem, som mange erhvervsdrivende har med svingende  

 indtægter.
Er der ikke gode muligheder for at udjævne de svingende indtægter  

 over årene, kommer de erhvervsdrivende til at betale en højere skat, end hvis  

 indtægten var jævnt fordelt, hvilket naturligvis opleves som en stor  

 uretfærdighed.
 Et særligt problem er erhvervenes bidrag til de tre arbejdsmarkedsfonde  

 specielt efter 1997.
 Den kraftige erhvervsbelastning kan kun undgå at skade virksomhedernes  

 konkurrenceevne, hvis der gennemføres en sænkning af lønniveauet, men det har  

 ikke været muligt at formå regeringen til at erkende dette faktum.
Mindretallet vender sig stærkt imod den nye skat, som regeringen kalder  

 øremærkede arbejdsmarkedsbidrag.
I realiteten er det den gamle  

 socialdemokratiske ide om en bruttoskat, der optræder under denne betegnelse.  

 Bruttoskatten rammer pensionsopsparingen, selv om en sådan opsparing i  

 allerhøjeste grad er samfundsgavnlig.
Lønmodtagerne vil opleve, at der vil  

 blive opkrævet bruttoskat også af beløb, som arbejdsgiveren indbetaler til  

 aftalte pensionsordninger, og som lønmodtageren derfor ikke selv får  

 udbetalt.
Dette forhold medfører i øvrigt en klar forskelsbehandling mellem  

 lønmodtagere med private pensionsordninger i forhold til lønmodtagere med ret  

 til tjenestemandspension.
Regeringens forsøg på at rette op på dette  

 misforhold ved at foreslå en nedsættelse af tjenestemandspensionen virker  

 krampagtigt og vil give anledning til berettiget harme i tjenestemandskredse.
De, der sparer op til kapitalpension, bliver særlig hårdt ramt.  

 Fradragsværdien begrænses, og det indbetalte beløb bruttobeskattes, samtidig  

 med at skatten på udbetalingerne bevares uændret på 40 pct.
Et helt specielt  

 problem vil opstå for de personer, som har en ordning, hvor arbejdsgiveren  

 indbetaler til kapitalpensionen.
Disse personer vil efter regeringens forslag  

 ikke netto kunne indbetale et beløb helt op til det fastlagte loft over den  

 årlige indbetaling til kapitalpension (i 1993 30.000 kr.), idet  

 forsikringsselskabet skal indbetale bruttoskatten, uden at lønmodtageren får  

 mulighed for at »fylde op« til loftet.
Dette problem eksisterer  

 ikke for personer, der selv indbetaler til kapitalpensionen.
 Mindretallet finder det endvidere stærkt betænkeligt, at der med  

 bruttoskatten introduceres en ny skatteskrue, som kan anvendes til yderligere  

 forhøjelser af skatten på et senere tidspunkt.
Trods talrige løfter fra regeringen om det modsatte belaster  

 skattereformen boligejerne.
Nedsættelsen af lejeværdien kan slet ikke  

 kompensere for den reducerede skattemæssige værdi af rentefradraget.  

 Forskellen er i et svar til Skatteudvalget af skatteministeren selv opgjort  

 til en belastning af boligejerne på 2,6 mia. kr., når reformen er fuldt  

 gennemført.
 Ejere af sommerhuse og pensionister i ejerboliger får en særlig følelig  

 belastning, idet disse ikke får del i den i øvrigt særdeles beskedne  

 nedsættelse af lejeværdien.
Ejerboliger kan derudover i fremtiden forvente yderligere  

 skatteforhøjelser, hvis rentefaldet slår igennem og bevirker højere  

 ejendomsvurderinger.
Det fører til højere ejendomsskatter og en højere  

 lejeværdi.
Unge med særlig stor gæld i forbindelse med uddannelseslån rammes hårdt af  

 rentefradragsrettens forringelse.
Regeringens henvisning til en  

 bistandsordning for unge med store lån og lille eller ingen indtægt vil ikke  

 komme den store del af ungdommen med det omtalte problem til gode.
 Forringelsen af befordringsfradraget kombineret med forhøjelsen af  

 benzinafgiften rammer bilisterne og skader mobiliteten på arbejdsmarkedet.  

 Handelsrejsende og andre, der er afhængige af firmabil, rammes særlig hårdt.  

 Forringelserne er så markante, at også bilbranchen vil blive hårdt ramt.
 De ganske mange mennesker, der i forbindelse med en skilsmisse er pålagt  

 børne- eller underholdsbidrag, rammes hårdt af begrænsningen af  

 fradragsværdien af de nævnte bidrag.
Da familier med kun een indkomst ikke har mulighed for at overføre det  

 uudnyttede bundfradrag i den foreslåede topskat mellem ægtefællerne, vil  

 disse familier skulle betale mere i skat end familier med to indkomster.  

 Dette problem, som også findes i dag, vil blive forværret af regeringens  

 forslag.
Regeringens ændringsforslag vil yderligere forstærke problemet.
Mindretallet er enig med regeringen i behovet for markante lettelser i  

 beskatningen af arbejdsindkomster, som er særdeles høj i Danmark sammenlignet  

 med andre lande.
Men mindretallet er uenig med regeringen i valg af metode  

 til at nå dette mål.
Som beskrevet i ovenstående flytter regeringens forslag  

 en lang række skattepolitiske hegnspæle i socialdemokratisk og centralistisk  

 retning og altså væk fra, hvad mindretallet finder ret og rimeligt.
Derfor  

 afviser mindretallet regeringens skattereform og indstiller alle 23  

 lovforslag i reformen til forkastelse.
 Mindretallet deler naturligvis regeringens ønske om at forhindre  

 uhensigtsmæssig skattetænkning, hvad der angiveligt skulle være hensigten med  

 lovforslaget.
 Det er imidlertid mindretallets opfattelse, at regeringen med dette  

 lovforslag påfører erhvervslivet en række utilsigtede problemer, hvad der  

 forekommer helt urimeligt, når det ifølge lovforslagets bemærkninger kun er  

 hensigten at foretage et indgreb mod skattearbitrageprojekter.
 Fremtrædende erhvervsadvokater og førende revisionsfirmaer har gjort  

 opmærksom på, at lovforslaget vil ramme danske virksomheders investeringer i  

 udviklingslandene, mindske retssikkerheden på skatteområdet og underminere  

 dobbeltbeskatningsaftaler med udlandet.
 Dette bestyrker mindretallets opfattelse af, at lovforslaget bør  

 indstilles til forkastelse.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse og vil redegøre for sin  

 stilling til de stillede ændringsforslag ved 2. behandling.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 2. behandling.
 ÆndringsforslagAf skatteministeren , tiltrådt af et flertal  

 (S, CD, RV og KRF):
 Til § 1 1) I den under nr. 2 foreslåede § 33 F  

 indsættes i stk. 1 efter »anses for at vedrøre sådan  

 indkomst« ordene: »jf. dog stk. 3«.
 2) I den under nr. 2 foreslåede § 33 F affattes  

stk. 2 således:
»Stk. 2. Udgifter, der ikke kan henføres til enten den danske  

 eller den udenlandske indkomst, skal fordeles efter forholdet mellem den  

 danske og den udenlandske bruttoindkomst, jf. dog stk. 3.« 3) I den under nr. 2 foreslåede § 33 F indsættes  

 efter stk. 2 som nyt stykke:
»Stk. 3. Såfremt en eksportør yder lån til sin aftager i  

 forbindelse med kreditsalg af varer m.v. skal renteudgifter m.v., som nævnt i  

 § 5, stk. 1, i forbindelse hermed ikke fragå ved opgørelsen af den  

 udenlandske indkomst.« Bemærkninger Til nr. 1 Ændringen er af redaktionel karakter.
 Til nr. 2 Ved ændringsforslaget fastholder man som udgangspunkt, at den  

 direkte metode skal anvendes ved opgørelsen af nettoindkomsten fra udlandet.
 Denne metode suppleres med en bestemmelse om, at i tilfælde, hvor det ikke  

 kan påvises, hvilke udgifter der kan henføres til den udenlandske indkomst,  

 skal der ske en forholdsmæssig fordeling af disse udgifter efter forholdet  

 mellem den udenlandske og den danske indkomst, som disse er opgjort (før  

 disse fradrag er placeret).
 Den omvendte bevisbyrde for skatteyderen bortfalder.
 Ved kombination af den direkte metode og forholdsmæssig fordeling af  

 udgifter opnås, dels at udgifter, der klart er den udenlandske indkomst  

 uvedkommende, ikke henføres til denne, dels at der er en klar regel for  

 indkomstopgørelsen i de mere komplicerede tilfælde.
 Til nr. 3 Ved indsættelsen af et nyt stk. 3 i § 33 F, tages der højde for  

 den særlige situation, der kan foreligge i forbindelse med kreditsalg til  

 udlandet.
 Erhvervslivet foretager i vidt omfang salg af varer på kredit eller  

 foretager andre kreditsalg af industrielt, kommercielt eller videnskabeligt  

 udstyr.
Leverandøren lader i sådanne tilfælde meget hyppigt den pris, vedkommende  

 selv har måttet betale en bank eller et eksportfinansieringsinstitut for  

 finansieringen af kreditten, gå videre til kunden uden yderligere tillæg.
I  

 de tilfælde, hvor en person sælger udstyr på kredit, er renten således mere  

 et element i salgsprisen end indkomst fra investeret kapital.
For at undgå, at der i sådanne tilfælde opstår en uønsket  

 dobbeltbeskatning, foreslås det, at nettometoden ikke skal finde anvendelse i  

 disse situationer.
Herved er der taget hensyn til de ofte forekommende  

 tilfælde, hvor renteindtægter og -udgifter falder i år, der ligger efter det  

 tidspunkt, hvor kreditsalget har fundet sted.
Hjortnæs (S) Klaus Hækkerup (S) Anne-Marie Meldgaard (S) Peder Sass (S)  

 Henning Nielsen (S) Bjarne Laustsen (S) Jes Lunde (SF) Jens Thoft (SF) Bente  

 Juncker (CD) Aagaard (KF) fmd.
Kirkegaard (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Glønborg (KRF) Bilag Et af udvalgets spørgsmål til skatteministeren og dennes svar herpå samt  

 skatteministerens kommentarer til en henvendelse Spørgsmål 5:
 Ministeren bedes oplyse, hvilke andre indkomstarter end udbytte-, rente-  

 og royaltyindtægter den foreslåede bestemmelse i ligningslovens § 33 F skal  

 finde anvendelse på, herunder hvorvidt den vil finde anvendelse ved beregning  

 af lempelse for dobbeltbeskatning for honorarer for ingeniørmæssig assistance  

 og for indkomst indtjent i et udenlandsk sambeskattet datterselskab, som er  

 erhvervet for lånte midler.
 Svar:
 Den foreslåede bestemmelse i ligningslovens § 33 F finder anvendelse på  

 alle former for udenlandsk indkomst, hvad enten denne erhverves af en fysisk  

 person eller af et selskab.
Skatteministeriet, Departementet Den 16. juni 1993 I skrivelse af 14. juni 1993 har advokatfirmaet Harlang, Nyborg &  

 Rørdam og revisionsfirmaet Schøbel & Marholt (L 294 - bilag 20) dels  

 rejst en række spørgsmål vedrørende lovforslaget, dels fremsat nogle  

 generelle kommentarer.
1) Hvorledes afgrænses renteudgifter, der skal henføres til  

 renteindtægten, over for andre renteudgifter? Svar:
 Hvis det ikke kan påvises, hvilke renteudgifter der kan henføres til en  

 renteindtægt, vil de (resterende) udgifter blive fordelt efter forholdet  

 mellem den danske og den udenlandske bruttoindkomst.
2) Betyder det forhold, at ordet »renteudgift« anvendes i  

 forslagets § 5 d og ordet »udgift« anvendes i forslagets § 33 F, at  

 beregningen skal ske efter forskellige principper? Svar:
 Nej, beregningen skal ske efter samme principper, men en række udgifter  

 kan i sagens natur ikke periodiseres.
3) Er selskabsindkomster omfattet af lovforslagets § 5 D, stk. 1, 2.  

 punktum? Svar:
 Selskabsindkomster er ikke omfattet af 2. punktum, idet dette alene angår  

 kapitalindkomst.
 Der opstilles 2 eksempler, A og B.
 Eksempel A.
Et dansk selskab stifter et datterselskab i udlandet.
Det danske selskab  

 optager et lån, der anvendes som indskud af aktiekapital i det nystiftede  

 datterselskab.
 Ud over renteudgifterne på lånet har det danske selskab en række udgifter,  

 der vedrører datterselskabet.
 Svar vedrørende eksempel A.:
Der skal tages hensyn til alle udgifter i det omfang, de vedrører  

 indkomsten fra udlandet.
Der skal dog ikke tages hensyn til de udgifter, der  

 er fradraget i årene forud for erhvervelsen af udbytteindkomst.
 Eksempel B.
En virksomhed udvikler i årene 1992-93 en opfindelse.
Udviklingsudgifterne  

 fratrækkes.
I 1997 får en udenlandsk virksomhed ret til at producere produktet.
Den  

 danske virksomhed får betaling i form af royalty.
 Svar vedrørende eksempel B.:
 Der skal ikke tages hensyn til nogen udgifter, idet disse er afholdt og  

 fratrukket, før royalty-betalingen modtages.
 4) Under henvisning til de under A og B anførte eksempler rejses spørgsmål  

 om, hvorledes udgifterne skal periodiseres.
 Svar:
 Der skal ikke ske periodisering af udgifterne, idet § 5 D i forslaget kun  

 gælder for fysiske personer uden for næring.
 5) Det anføres videre, at forslaget i mange tilfælde medfører  

 dobbeltbeskatning, og som eksempel anføres tilfælde, hvor en dansk virksomhed  

 i forbindelse med en leverance yder varekredit til den udenlanske aftager, og  

 hvor der i forbindelse hermed sker en refinansiering.
 6) Endelig anføres, at forslaget er i strid med de af Danmark indgåede  

 dobbeltbeskatningsaftaler.
 For så vidt angår det anførte om erhvervsvirksomheders finansiering af  

 eksportsalg foreligger der et reelt problem, hvis løsning overvejes.
 Med hensyn til spørgsmålet, om forslaget er i strid med  

 dobbeltbeskatningsaftalerne, er svaret, at dette ikke er tilfældet.
 En dobbeltbeskatningsoverenskomst forpligter Danmark som bopælsstat til at  

 give lempelse for den skat, som udlandet opkræver af de indkomster, det efter  

 overenskomsten har beskatningsretten til.
 Lempelsen skal gives efter den metode, der er fastsat i overenskomsten.
 Dette skal naturligvis overholdes.
 Derimod giver overenskomsten ikke detaljerede regler for, hvorledes  

 lempelsen skal gennemføres.
 Dette medfører, at den nationale lovgivning i den enkelte stat kan  

 anvendes.
 Kommentarerne til OECD's modeloverenskomst er klare på dette punkt.
 Vedrørende dette spørgsmål kan i øvrigt henvises f.eks. til svar af 3.  

 juni 1993 til Skatteudvalget (L 294 - bilag 1).
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse i den affattelse,  

 hvori lovforslaget foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse.
 Et andet mindretal (Socialistisk Folkepartis medlemmer af udvalget)  

 indstiller lovforslaget til vedtagelse i den affattelse, hvori  

 lovforslaget foreligger efter 2. behandling.
 Et tredje mindretal (Fremskridstpartiets medlem af udvalget)  

 indstiller lovforslaget til forkastelse .
 Ved 2. behandling af lovforslaget stemte Fremskridtspartiet for de  

 ændringsforslag, der betød en forbedring af lovforslaget.
Mindretallet mener, at skatter fratager mennesker den personlige frihed,  

 jo større og flere skatter, jo mindre personlig frihed.
Idet  

 Fremskridtspartiet ønsker størst mulig personlig frihed, ønsker  

 Fremskridtspartiet at reducere samtlige skatter mest muligt.
Fremskridtspartiet mener, at skattepolitikken skal sikre, at den kraftigt  

 reducerede offentlige sektor kan finansieres med færrest mulige  

 tvangsopkrævede skatter og brugerbetaling.
Men målet må også være, at de få  

 nødvendige offentlige udgifter i størst muligt omfang finansieres gennem  

 frivillige bidrag.
Det er nødvendigt, at staten opkræver skatter eller afgifter til  

 finansiering af de politisk bestemte opgaver, som staten og det offentlige  

 skal udføre.
Betingelsen for kraftige skattelettelser er derfor politisk  

 vilje til at nedbringe de offentlige udgifter tilsvarende.
Men selv om der er  

 tale om politisk bestemte opgaver, der dermed skal finansieres over de  

 offentlige budgetter med skatteindtægter, er det ikke nødvendigt, at de  

 organer og institutioner, der skal udføre opgaverne, er offentlige.
Der kan i  

 meget vid udstrækning udliciteres opgaver fra det offentlige til privat  

 varetagelse.
Skatter ødelægger samfundsøkonomien og de enkeltes privatøkonomi, da  

 skatterne virker som tyveri fra den enkeltes privatøkonomi.
Hvis  

 samfundsøkonomien skal forbedres, er det nødvendigt at reducere skatterne  

 mest muligt.
Spørgsmålet om skattelettelser er snævert forbundet med den offentlige  

 sektors udgiftsbehov.
Jo større de offentlige udgifter er, jo større må  

 indtægterne (skatterne) nødvendigvis være.
Fremskridtspartiet accepterer ikke  

 større skattelettelser, uden at de ledsages af modsvarende reduktioner i de  

 offentlige udgifter, ellers opnås bare store underskud.
Jo færre opgaver, det politisk bestemmes at det offentlige skal udføre, jo  

 færre penge skal der opkræves i skatter og afgifter.
Derfor er det både  

 nødvendigt med omfattende privatiseringer, rationaliseringer og beskæringer  

 af den offentlige sektor.
Regeringen med embedsmandsapparatet i ryggen vil med den foreliggende  

 skattereform forsøge det umulige: Man vil beskatte danskerne og gennem  

 beskatningen skabe vækst og velfærdsfremgang.
Det er umuligt.
Visse enkeltelementer i lovforslagene indeholder dog gode ideer, men  

 desværre betyder helheden, at de positive elementer undergraves og i værste  

 fald gøres decideret negative.
I forbindelse med omlægningen af  

 skatteskalaerne for personlig indkomst er det glædeligt, at regeringen har  

 indset nødvendigheden af at nedsætte skatterne.
I en situation med voksende  

 behov for international handel kædet sammen med den øgede internationale  

 mobilitet for såvel arbejdskraft, varer, serviceydelser som kapital og ikke  

 mindst med Danmarks forhold set i EF-sammenhæng er det en tvingende  

 nødvendighed at se på blandt andet skatteforholdene.
 Fremskridtspartiet har i adskillige år plæderet for lavere skatter.  

 Regeringens lovforslag er udarbejdet med baggrund i den særlige danske  

 skattetradition, hvor skattelettelser reelt kun består af skatteomlægninger.
Fremskridtspartiet ønsker derimod, at skattelettelser skal udformes med et  

 særligt strategisk sigte, der både tager højde for den nuværende  

 ledighedsudvikling og de langsigtede muligheder for at påvirke danskernes  

 adfærdsmønster, der i dag er forvredet af det høje skatteniveau.
Mindretallet  

 vil derfor foreslå, at skattelettelserne i stedet sammensættes på en sådan  

 måde, at de tilgodeser en række kortsigtede såvel som langsigtede  

 målsætninger.
Dette lovforslag har til formål at stoppe et hul i skattelovgivningen, der  

 hidtil har betydet, at indkomst på værdipapirer optjent i udlandet blev  

 beskattet efter udenlandske skatteregler.
Dette har selvfølgelig  

 skatteindtjeningsmæssigt været negativt for den danske stat, når der  

 sideløbende har kunnet foretages lån til opkøb af værdipapirerne i danske  

 banker med dansk fradrag til følge.
Der skal indføres en nettobetragtning af  

 forholdet, og dermed behandles de samlede transaktioner efter danske  

 skatteregler.
Samtidig er det et af lovforslagets formål gennem fjernelsen af  

 udlandslempelsen at tvinge virksomhederne til at flytte produktionen til  

 Danmark.
Dansk Industri opfatter denne mulighed som ren fiktion, da mange  

 virksomheder og ingeniører/entreprenørselskaber ikke kan foretage arbejdet i  

 Danmark.
Det betyder store tab for dansk erhvervsliv, der skønsmæssigt kan  

 fastsættes til ca. 1 mia. kr. årligt.
Lovforslagets gennemførelse betyder ikke, som regeringen tror, at store  

 danske koncerner vil flytte produktionen fra udlandet til Danmark.
Det er  

 ikke altid muligt.
Derimod får virksomheder med produktion i udlandet en  

 dårligere konkurrenceevne.
