Skriftlig fremsættelse (17. december 2003) Trafikministeren  

  

 (Flemming Hansen):
 Herved tillader jeg mig for Folketinget at fremsætte:
Forslag til lov om  

 postbefordring (Lovforslag nr.
L 121).
Forslag til lov om postbefordring indeholder nye rammer for  

 postområdet, herunder for udførelse af postbefordring, og for den virksomhed,  

 som udfører statens befordringspligt og i forbindelse hermed for eneretten  

 til  

 visse forsendelser.
Med de nye rammer er det tilstræbt at finde en balance,  

 som  

 tilgodeser flere hensyn, herunder til forsyningssikkerheden samt styrkelse af  

 konkurrence og produktudvikling i sektoren.
Lovforslaget skal tillige ses som  

 en modernisering og forenkling af den nugældende lov om postvirksomhed.
Som led i udmøntningen af regeringsgrundlaget nedsatte  

 regeringen i 2002 en tværministeriel arbejdsgruppe, der fik til opgave at  

 udarbejde forslag til yderligere liberalisering af postområdet.
Lovforslaget  

 tager udgangspunkt i arbejdsgruppens analyser og anbefalinger i rapport om  

 Overvejelser om fremtidens postpolitik. Postområdet står over for væsentlige udfordringer i de  

 kommende år i form af skærpet konkurrence, øget pres fra nye elektroniske  

 kommunikationsformer og EUs plan for liberalisering af postområdet, som  

 kræver  

 en fortsat modernisering af dansk postpolitik.
Det er fortsat målsætningen at  

 fastholde en god basal postservice, hvor alle dele af landet fortsat får  

 leveret postydelser af en god kvalitet og til rimelige priser.
I betjeningen  

 af  

 borgere og virksomheder er der stadig brug for en velfungerende, økonomisk  

 bæredygtig postvirksomhed, som kan løfte den landsdækkende postbetjening.
Med lovforslaget gennemføres EUs liberaliseringsplan, hvor  

 den såkaldte eneretsgrænse for breve skal reduceres fra 100 gram til 50 gram  

 senest i 2006. Det foreslås, at eneretsgrænsen på breve nedsættes til 50 gram  

 allerede i 2005. Herved åbnes brevmarkedet for yderligere konkurrence.
Som et  

 led i liberaliseringen, foreslås det, at andre postvirksomheder mod betaling  

 får adgang til visse oplysninger i Post Danmark A/S database over  

 postmodtagere.
Udover rammerne for den virksomhed, som udfører statens  

 befordringspligt, indeholder lovforslaget visse generelle krav til  

 postvirksomheder om bl.a. anmeldelses- og oplysningspligt samt sikring af  

 brevhemmeligheden.
Det er hensigten at tildele Post Danmark A/S koncession på  

 udførelsen af statens befordringspligt.
Lovforslaget indeholder bestemmelser,  

 om hvilke vilkår, herunder pligter og rettigheder, der skal gælde for Post  

 Danmark A/S varetagelse af denne opgave.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til Folketingets  

 velvillige  

 behandling.
