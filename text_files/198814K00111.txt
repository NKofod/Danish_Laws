Nr BTL 111 Betænkning over Forslag til lov om ændring af lov om folkeskolen  

 (Klassestørrelser, skolenedlæggelser og samlæsning m.v.)   

 Nr L 111 1988-89, 1. samling Afgivet af Uddannelsesudvalget Afgivet: 19881209 Udvalget har behandlet lovforslaget i nogle møder og har herunder stillet spørgsmål til undervisnings- og forskningsministeren, som denne har besvaret skriftligt.
 Udvalget har endvidere modtaget skriftlige henvendelser fra Kommunernes  

 Landsforening og Skole og Samfund.
 Der er af undervisnings- og forskningsministeren stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Fremskridtspartiets og Kristeligt  

 Folkepartis medlemmer af udvalget) lovforslaget til vedtagelse med det  

 af undervisnings- og forskningsministeren stillede ændringsforslag.
 Et andet mindretal (Socialdemokratiets medlemmer af udvalget)  

 ønsker at redegøre endeligt for sin stillingtagen til lovforslaget ved 3.  

 behandling, eftersom Socialdemokratiet ikke mener at have fået en fuldstændig  

 garanti fra ministeren for, at de frigivne penge, som fremkommer ved brug af  

 L 111, ikke bare i 1989, men også i de kommende år, fuldstændig tilfalder  

 kommunerne til brug til andre formål, ligesom Socialdemokratiet stadig  

 finder, at ministerens bemyndigelse i § 15, stk. 2, er fuldstændig  

 uacceptabel af hensyn til det kommunale selvstyre.
 Et tredje mindretal (Socialistisk Folkepartis medlemmer af  

 udvalget) indstiller lovforslaget til forkastelse ved 3. behandling.
 Mindretallet ønsker i øvrigt at udtale følgende:
I 1975 indgik 5 partier - Socialdemokratiet, Venstre, Det Radikale  

 Venstre, Kristeligt Folkeparti og Socialistisk Folkeparti - et forlig om  

 folkeskolen.
Det er med dyb beklagelse, mindretallet må konstatere, at  

 regeringen har fremsat et forslag uden nogen forudgående forhandlinger med  

 forligsparterne.
 Mindretallet har siden da forhandlet om og været medvirkende til alle de  

 justeringer, der har været foretaget af folkeskoleloven ud fra det  

 overordnede synspunkt, at det er vigtigt, at folkeskolen arbejder på et så  

 bredt politisk grundlag som muligt.
Mindretallet frygter, at adgangen til øget samlæsning kombineret med en  

 lempelse af reglerne om klassekvotienternes størrelse vil betyde forringede  

 vilkår for de svagere elever.
I de yngste klasser vil der kunne samlæses i 35  

 pct. af klassens samlede timetal.
I de ældste klasser vil der ved  

 ikke-kursusdelt undervisning kunne samlæses i 43 pct. og ved kursusdelt  

 undervisning helt op til 54 pct. af de obligatoriske timer.
Dette bevirker,  

 at klassen som social enhed kan komme i fare.
Dette forstærkes af den friere  

 adgang til at etablere ikke-årgangsdeling i hele grundskolen.
Mindretallet vender sig ligeledes skarpt mod bemyndigelsen til at  

 fastsætte bestemmelser, der regulerer kommunernes forbrug af lærerløntimer  

 pr. elev.
Det indskrænker kommunernes selvforvaltning, og de nuværende rammer  

 for lærerskematimer pr. elev på de enkelte klassetrin baseret på et  

 gennemsnitligt elevtal forsvinder.
Mindretallet finder det uacceptabelt, at  

 bestemmelsen om det maksimale gennemsnit falder helt ud.
Mindretallets udgangspunkt har været en enhedsskole, hvor den lokale  

 indflydelse var optimal.
Derfor er mindretallet klart imod, at folket i et  

 lokalområde, skoledistrikt, fratages retten til at få en folkeafstemning i  

 forbindelse med en skolenedlæggelse.
 Mindretallet finder det meget beklageligt, at den demokratiske tradition,  

 der blev introduceret af Venstre den 21. oktober 1955, nu afskaffes.
 Venstre foreslog i § 2, stk. 4, i forslaget til ny folkeskolelov:
»En skole kan ikke nedlægges, såfremt 80 pct. af alle, der i  

 vedkommende skoledistrikt har valgret til kommunalbestyrelsen, skriftligt  

 begærer skolen opretholdt og der gennemsnitligt i en periode på 5 år har  

 været mindst 20 i undervisningen deltagende børn«.
I bemærkningerne til  

 forslaget hedder det bl.a., at bestemmelsen »sigter på at understrege  

 forældrenes indflydelse på skolevæsenets ordning.« Med udgangspunkt heri blev de principper, der hidtil har været gældende,  

 formuleret således i § 5, stk. 2, i folkeskoleloven fra 1958:
»Har en kommunalbestyrelse med henblik på en centralisering af  

 skolevæsenet inden for en enkelte kommune eller sammen med en eller flere  

 nabokommuner truffet beslutning om nedlæggelse af en distriktsskole, skal  

 dette bekendtgøres i de stedlige dagblade.
Fremsætter mindst 80 pct. af de  

 beboere i det pågældende skoledistrikt, der har valgret til  

 kommunalbestyrelsen, inden en måned efter bekendtgørelsen skriftlig begæring  

 derom, skal der af kommunalbestyrelsen foranstaltes en afstemning angående  

 spørgsmålet om skolens nedlæggelse.
Stemmeberettigede ved afstemningen er de  

 beboere i skoledistriktet, der har valgret til kommunalbestyrelsen.
De  

 nærmere regler om afstemningen fastsættes af undervisningsministeren.
Bliver  

 resultatet af afstemningen, at mindst 80 pct. af de stemmeberettigede ønsker  

 skolen opretholdt, kan den kun nedlægges, såfremt kommunalbestyrelsen efter  

 førstkommende ordinære kommunevalg på ny træffer beslutning herom.« 80 pct. blev opfattet som et ret strengt krav.
Derfor blev der foreslået  

 en lempelse af den socialdemokratiske undervisningsminister, Knud Heinesen, i  

 forbindelse med fremsættelsen af forslag til ny folkeskolelov i 1972. Men da  

 forslaget ikke blev vedtaget, følte Venstre åbenbart, at ønsket om en  

 lempelse var så stærkt, at dette blev foreslået særskilt ændret af  

 undervisningsminister Tove Nielsen.
 Denne ændring, der helt svarede til formuleringerne i Knud Heinesens  

 forslag til ny folkeskolelov, havde følgende ordlyd:
»Har en kommunalbestyrelse besluttet at nedlægge en skole, skal dette  

 bekendtgøres i et eller flere af de lokale blade.
Fremsætter mindst 50 pct.  

 af de beboere i det pågældende skoledistrikt, der har valgret til  

 kommunalbestyrelsen, inden 4 uger efter bekendtgørelsen skriftlig begæring  

 derom, skal kommunalbestyrelsen afholde en afstemning om skolens nedlæggelse.  

 Stemmeberettigede ved afstemningen er de beboere i skoledistriktet, der har  

 valgret til kommunalbestyrelsen.
De nærmere regler om sådanne afstemninger  

 fastsættes af undervisningsministeren.
Bliver resultatet af afstemningen, at  

 mindst 75 pct. af de stemmeberettigede ønsker skolen opretholdt, kan den  

 først nedlægges efter udløbet af den følgende valgperiode og da kun,. hvis  

 kommunalbestyrelsen på ny træffer beslutning herom.
Der kan ikke over for  

 denne beslutning begæres afstemning blandt beboerne.« Venstres interesse i en lempelse sås allerede i forbindelse med debatten  

 om Knud Heinesens forslag til ny folkeskolelov.
Her udtalte Venstres  

 ordfører, Brøndlund Nielsen, den 17. januar 1973: »Det er et tiltalende  

 træk ved forslaget, at det letter demokratiets vilkår med hensyn til en  

 befolknings mulighed for at bevare en skole - denne regel, der nu giver  

 lettere adgang til for en befolkning at stemme om en skoles opretholdelse.  

 Men er reglen om, at et sådant afstemningsresultat kun har betydning indtil  

 næste kommunevalg, rigtig?» Også De Radikale har altid været stærkt optaget af folkeafstemningstanken.  

 Det var således en radikal undervisningsminister, Jørgen Jørgensen, der  

 fremsatte forslaget om folkeafstemning i folkeskoleloven i 1958.
 Også i forbindelse med behandlingen af Tove Nielsens forslag den 19. april  

 1974 udtalte De Radikales ordfører, Bilgrav-Nielsen, sig meget positivt og  

 ønskede en mere vidtgående lempelse end den, venstreregeringen foreslog:
»Man forlanger altså, at 50 pct. skal skrive under på, at der skal  

 være afstemning.
Det var måske mere rimeligt, hvis man sagde, at en tredjedel  

 af de stemmeberettigede var nok, og at man ved selve afstemningen kunne nøjes  

 med at forlange mere end 50 pct. af de stemmeberettigede eller måske af de  

 afgivne stemmer.
Det er altså lidt svært, synes jeg, uden videre at  

 acceptere, at det skal være særlige krav til en demokratisk afstemning.
Vel,  

 det er ikke et større problem for os, dette her betegner jo et skridt i den  

 rigtige retning, men lad os prøve lige at lukke lidt op for den drøftelse,  

 når vi kommer til udvalgsarbejdet.« Tankegangen fra Bilgrav-Nielsen blev fulgt op i et ædringsforslag stillet  

 af Socialistisk Folkeparti og Retsforbundet.
Heri blev det foreslået, at der  

 kun skulle være krav om 30 pct. til at ønske folkeafstemning, og at der kun  

 skulle kræves 60 pct. for, at skolen skulle opretholdes.
Dette ændringsforslag blev dog ikke vedtaget i Folketinget.
Men det  

 resulterede i, at Venstres undervisningsminister, Tove Nielsen, fremsatte et  

 ændringsforslag, som indebar, at der nok skulle være 50 pct. til at kræve  

 folkeafstemning, men at det var nok, at der var 60 pct. af de  

 stemmeberettigede, der ønskede skolen opretholdt ved selve afstemningen.
Under behandlingen i Folketinget den 30. maj 1974 var der adskillige  

 politikere, der gerne ville have æren af det stillede ændringsforslag.  

 Således udtrykte Bilgrav-Nielsen, »at man stemmer for det  

 ændringsforslag, der ifølge teksten er stillet af undervisningsministeren,  

 men som i realiteten er et radikalt forslag.« SF's ordfører, Kristine  

 Heltberg, udtrykte det på den måde: »Det glæder mig, at  

 undervisningsministeren har stillet det ændringsforslag, vi nu ser, og som vi  

 kan gå ind for.
Det falder godt i tråd med, hvad vi forslog under 2.  

 behandling.
Det er sådan set ligegyldigt, hvem der skal have æren for det, om  

 det er De Radikale eller undervisningsministeren.« Derefter blev forslaget vedtaget, og alle var tilsyneladende glade.
Alle  

 ville gerne have æren af, at kravene til folkeafstemning nu var lettere at  

 opfylde.
 Mindretallet beklager stærkt, at traditionen med folkets ret til  

 folkeafstemning i et lokalområde, skoledistrikt, nu er brudt.
Mindretallet ønsker at fastholde kvaliteten af undervisningen i  

 folkeskolen.
Alt i alt lægger dette forslag op til alvorlige forringelser af  

 de muligheder, både af pædagogisk og faglig karakter, som folkeskolen har  

 givet indtil nu.
 Et fjerde mindretal (Centrum-Demokraternes medlem af udvalget) vil  

 redegøre for sin stillingtagen til lovforslaget og det stillede  

 ændringsforslag ved 2. behandling.
Ændringsforslag Til § 2 Af undervisnings- og forskningsministeren, tiltrådt af et  

mindretal (KF, V, RV, KRF og FP):
 1) Paragraffen affattes således:
»§ 2 Stk. 1. Loven træder i kraft dagen efter bekendtgørelsen i Lovtidende.  

 Skolenedlæggelser i henhold til den under § 1, nr. 4, foreslåede procedure  

 kan dog tidligst finde sted 1. august 1990, og nedlæggelsesplanerne skal være  

 fremlagt senest 1. december 1989.
 Stk. 2. Nedlæggelse pr. 1. august 1989 af skoler, der ligger mindre end  

 1,5 km fra den skole eller de skoler, hvortil den overvejende del af eleverne  

 overflyttes, kan finde sted efter reglerne om vedtagelse af skoleplaner.
Stk. 3. Skolenedlæggelser, hvor der har været afholdt afstemning i medfør  

 af den hidtil gældende § 22, stk. 5, 5. pkt., kan gennemføres efter udløbet  

 af den kommunale valgperiode 1. januar 1986-31. december 1989.« Bemærkninger Til nr. 1 Hensigten med ændringsforslaget er at undgå fortolkningsproblemer med  

 hensyn til spørgsmålet om, på hvilket tidspunkt en skolenedlæggelsesplan  

 senest kan fremsættes.
 Endvidere er det hensigten at undgå den utilsigtede virkning, at ingen  

 skoler vil kunne nedlægges før 1. august 1990, heller ikke de skoler, der  

 efter de hidtil gældende regler ville kunne nedlægges uden iværksættelse af  

 en særlig procedure, dvs. de skoler, der ligger mindre end 1,5 km fra den  

 skole eller de skoler, hvortil hovedparten af eleverne overflyttes.
Eva Møller (KF) fmd.
Kirkegaard (KF) Merete Aarup (KF) Inge  

 Dahl-Sørensen (V) Povl Brøndsted (V) Mogens Elvensø (FP) Marianne Jelved (RV)  

 Bente Juncker (CD) nfmd.
Lysholm Christensen (KRF) Jytte Andersen (S)  

 Helle Degn (S) Pernille Forchhammer (S) Anna-Marie Hansen (S) Frank Jensen  

 (S) Lone Møller (S) Aage Frandsen (SF) Hanne Thanning Jacobsen (SF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i 4 møder.
Udvalget har herunder stillet spørgsmål til undervisnings- og forskningsministeren, som denne har besvaret i samråd.
Et af de spørgsmål, udvalget forud for afgivelsen af betænkning stillede til undervisnings- og forskningsministeren, og dennes svar herpå er optrykt som bilag til tillægsbetænkningen.
 Udvalget har endvidere modtaget mundtlige og/eller skriftlige henvendelser  

 fra Danmarks Lærerforening og Kommunernes Landsforening.
Undervisnings- og forskningsministeren har over for udvalget  

 tilkendegivet, at § 15, stk. 2, skal forstås således, at ministeren ikke kan  

 behandle kommunerne enkeltvis.
Bestemmelsen kan bruges til at gennemføre  

 generelle principper for fastlæggelse af ressourceforbruget pr. elev.
 Herefter indstiller et flertal (udvalget med undtagelse af  

 Socialistisk Folkepartis og Centrum-Demokraternes medlemmer af udvalget)  

 lovforslaget til vedtagelse i den affattelse, hvori det foreligger  

 efter 2. behandling.
 Det er flertallets opfattelse, at midler, der frigøres som følge af denne  

 lov, udmøntes i overensstemmelse med aftalen mellem regeringen og Kommunernes  

 Landsforening fra juni 1988.
Et mindretal (Socialistisk Folkepartis medlemmer af udvalget)  

 indstiller lovforslaget til forkastelse, idet der henvises til  

 mindretallets udtalelse i betænkningen.
Mindretallet føler sig ikke beroliget  

 ved den tilkendegivelse, som ministeren har givet om, hvordan § 15, stk. 2,  

 skal udmøntes.
 Et andet mindretal (Centrum-Demokraternes medlem af udvalget) vil  

 undlade at stemme til lovforslaget.
Eva Møller (KF) fmd.
Kirkegaard (KF) Merete Aarup (KF) Inge  

 Dahl-Sørensen (V) Povl Brøndsted (V) Pia Dahl (FP) Marianne Jelved (RV) Bente  

 Juncker (CD) nfmd.
Lysholm Christensen (KRF) Jytte Andersen (S) Helle  

 Degn (S) Pernille Forchhammer (S) Anna-Marie Hansen (S) Frank Jensen (S) Lone  

 Møller (S) Aage Frandsen (SF) Hanne Thanning Jacobsen (SF) Bilag Et af udvalgets spørgsmål til undervisnings- og forskningsministeren og  

 dennes besvarelse heraf Spørgsmål 12:
Hvor høj en procent kan alt i alt samlæses, når en 3. klasse f.eks. kan  

 læse historie, geografi, biologi og idræt sammen, eller hvor høj en procent  

 bliver det for en 8. klasse, der kan læse historie, samtidsorientering, idræt  

 og valgfag sammen, begge dele foruden anden undervisning, som kan være lig  

 med 25 pct. af det samlede timetal? Svar:
 Spørgsmålet synes at forudsætte, at en klasse - ud over faget idræt - kan  

 samlæse historie, geografi og biologi samt derudover samlæse 25 pct. af det  

 samlede timetal.
Dette er ikke korrekt.
Det beror tilsyneladende på en sammenblanding af  

 begreberne ikke-fagdelt undervisning og samlæsning.
 En 3. klasse kan samlæse faget idræt med en anden klasse + 25 pct. af det  

 samlede timetal.
 Helt konkret betyder dette, at hvis klassen har f.eks. 20 timer om ugen,  

 heraf 2 idrætstimer, kan der ske samlæsning i følgende omfang:
25 pct. af 20 timer = 5 timer, hvortil kommer 2 idrætstimer.
Samlæsning i  

 alt 7 timer svarende til 35 pct. af klassens samlede ugentlige timetal.
 Omfanget af samlæsning på 8. klassetrin afhænger af, om klassen får  

 undervisning i regning/matematik og engelsk som kursusdelt undervisning med  

 holddannelse på tværs af parallelklasser eller som ikke-kursusdelt  

 undervisning, jf. § 8 i folkeskoleloven.
 Ved kursusdelt undervisning udgør omfanget af samlæsning inkl. de  

 kursusdelte hold på tværs af flere 8. klasser for en 8. klasse med 24  

 obligatoriske elevtimer, heraf 4 timer i regning/matematik og 3 timer i  

 engelsk:
 25 pct. af (24 - (4 + 3)) = 4, hvortil kommer idræt med 2 timer og de 7  

 timer kursusdelt undervisning, i alt 13 timer svarende til 54 pct. af de  

 obligatoriske timer.
 Ved ikke-kursusdelt undervisning i § 8-fagene i 8. klasse udgør  

 samlæsningsomfanget:
 25 pct. af 24 timer = 6 timer + 2 timer idræt = 8 timer af de  

 obligatoriske timer.
 For den samme elev som ovenfor nævnt bliver det totale samlæsningsomfang  

 43 pct.
