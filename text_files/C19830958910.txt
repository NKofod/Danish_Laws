(Til samtlige kommunalbestyrelser og  

 Civilforsvarskommissionen for Storkøbenhavn) I cirkulærskrivelse af 10. januar 1979 til samtlige  

 civilforsvarskommisioner (i kommuner med udvidet hjælpetjeneste) om  

 anvendelse af frivilligt personel i det kommunale civilforsvar meddelte  

 Civilforsvarsstyrelsen den almindelige målsætning for anvendelse af  

 frivilligt personel ved opbygning af det personelmæssige beredskab i det  

 kommunale civilforsvar inden for indsatstjenestegrenene (brand, redning og  

 rydning) og støttetjenestegrenene (signaltjeneste og indkvarterings- og  

 forplejningstjeneste). Denne målsætning er opstillet i samarbejde med  

 Foreningen af civilforsvarsledere i Danmark og Civilforsvars-Forbundet.
 Af målsætningen fremgår bl.a., at uddannelsen af K-værnepligtige i  

 kommuner med udvidet hjælpetjeneste såvel til indsatstjenestegrenene som til  

 støttetjenestegrenene ikke medfører principielle ændringer i forholdet til de  

 frivillige.
 Af hensyn til den bedst mulige beredskabsmæssige og fredsmæssige  

 anvendelse af de frivillige, bør uddannelsen af disse - i modsætning til de  

 værnepligtige, der uddannes inden for enkelte tjenesteområder -  

 tilrettelægges på en sådan måde, at de frivillige kan gøre fyldest inden for  

 flere tjenesteområder, således at de frivillige i den konkrete situation kan  

 anvendes fleksibelt.
 Denne målsætning for frivilliguddannelsen kan i princippet anvendes ved  

 tilvejebringelsen og uddannelsen af personel i alle kommuner uanset  

 hjælpetjenestens omfang.
 I overensstemmelse med denne målsætning er der foretaget en gennemgang og  

 revision af planerne vedrørende uddannelse af frivillige til det kommunale  

 civilforsvar.
 I den anledning har man udarbejdet en oversigt af august 1983 over  

 uddannelsesmuligheder for frivillige menige i det kommunale civilforsvar, der  

 er optaget i vedlagte mappe (CF-form. 532).
 Til oversigten bemærkes, at bortset fra grunduddannelsen, der i vidt  

 omfang er en forudsætning for påbegyndelsen af øvrige uddannelser på  

 oversigten, kan uddannelserne herefter tilrettelægges og gennemføres i  

 overensstemmelse med de enkelte kommunale civilforsvars behov og muligheder  

 inden for de årlige beløb, der stilles til rådighed hertil.
 Til grunduddannelsen bemærkes, at principperne for uddannelsens  

 gennemførelse er taget op til fornyet overvejelse, og at planerne herfor  

 påregnes at kunne udsendes inden årsskiftet 1983/84. Indtil da må der  

 henvises til eksisterende planer og bestemmelser for området.
Til de øvrige uddannelser bemærkes, at planerne for uddannelsen af  

 frivillige menige i brandtjeneste, redningstjeneste og katastrofeførstehjælp  

 er revideret.
De reviderede pensumplaner med tilhørende  

 instruktørvejledninger er optaget i vedlagte mappe (CF-form. 532), der  

 tillige indeholder ovennævnte uddannelsesoversigt og plads til pensumplaner  

 m.m. for grunduddannelsen.
 Samtidig hermed ophæves den med Civilforsvarsstyrelsens cirkulærskrivelse  

 af 28. september 1963 om uddannelse af mandskab til CF-områderne til samtlige  

 civilforsvarskommisioner udsendte plan for uddannelse af frivilligt mandskab  

 til civilforsvarsområdernes redningstjeneste og brandtjeneste (CF-form. 470).
 For de resterende uddannelser vedkommende henvises som følger:
- vedr. uddannelse af frivillige i beskyttelse mod virkninger af  

 masseødelæggelsesvåben til styrelsens cirkulærskrivelse af 13. november 1974  

 til samtlige civilforsvarskommisioner (i kommuner med udvidet hjælpetjeneste)  

 m.fl. med bilag om revideret plan for uddannelse på dette område (CF-form.  

 522), - vedr. uddannelse af frivilligt personel til signaltjenesten til  

 styrelsens cirkulærskrivelser af 15. august 1972, 6. februar 1973, 11. maj  

 1973, 22. november 1973, 20. maj 1974 og 25. oktober 1974 til samtlige  

 civilforsvarskommisioner (i kommuner med udvidet hjælpetjeneste) med bilag  

 vedr. uddannelser i elementær signaltjeneste og supplerende specialuddannelse  

 inden for området (CF-form. 516), - vedr. indkvarterings- og forplejningstjenesten, herunder uddannelse af  

 kogeledere til styrelsens cirkulærskrivelse af 19. februar 1980 til samtlige  

 civilforsvarskommisioner, samtlige kommunalbestyrelser i kommuner uden  

 civilforsvarskommision m.fl. med bilag vedr. plan for uddannelse af  

 frivilligt personel til disse tjenester (CF-form. 529).
 P.D.V.
 E.B.
