Nr BTL 195 Betænkning over Forslag til lov om ændring af lov om social bistand  

 (Forældrebestyrelser i kommunale daginstitutioner og kommunal dagpleje for  

 børn)   

 Nr L 195 1991-92, 1. samling Afgivet af Socialudvalget Afgivet: 19920402 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
Nogle af udvalgets spørgsmål og ministerens besvarelser heraf er optrykt som bilag til betænkningen.
Endvidere har udvalget modtaget skriftlige og/eller mundtlige henvendelser fra:
Dansk Kommunal Arbejderforbund, Forbundet for Offentligt Ansatte, Kommunernes Landsforening og Landsforeningen af Forældre til Børn i Daginstitutioner.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 socialministeren stillede ændringsforslag.
 Et flertal inden for flertallet (Socialdemokratiets, Socialistisk  

 Folkepartis og Centrum-Demokraternes medlemmer af udvalget) hilser  

 lovforslaget om forældreindflydelse i daginstitutioner og på dagplejeområdet  

 samt medarbejderrepræsentanter i de kommunale daginstitutioner velkommen.
 Flertallet finder det betydningsfuldt, at forældre hermed sikres  

 indflydelse på deres børns dagligdag.
 Flertallet havde gerne set, at lovgivningen havde præciseret en kommunal  

 forpligtelse til at oprette forældrebestyrelser på dagplejeområdet.
 Da dette imidlertid ikke er omfattet af forliget om børnepakken, er det  

 ikke muligt at medtage dette i det foreliggende lovforslag, men flertallet  

 opfordrer kommunerne til at etablere forældrebestyrelser, der imødekommer  

 forældrenes behov og lokalsamfundenes struktur.
 Ministeren har tilkendegivet, at der i den nye vejledning skal præciseres  

 en ankeadgang for et forældremindretal, der kan blive påført  

 pasningsproblemer ved forældrebestyrelsens placering af ferielukning eller  

 den daglige åbningstid inden for den af kommunalbestyrelsen fastlagte  

 åbningstid.
Flertallet lægger vægt på, at det af cirkulære om dagtilbud for børn og  

 unge punkt 3, stk. 4, fremgår, »at den daglige åbningstid for kommunens  

 dagtilbud under eet må fastsættes, så den er egnet til at dække det lokale  

 behov for dagpasning.« Udviklingen af det primærkommunale tilbud til børn og unge med vidtgående  

 fysisk og psykisk handicap afføder behov for at tilgodese denne  

 forældregruppe særligt, hvor børnene integreres i primærkommunale  

 institutioner.
 Flertallet finder det vigtigt at tilkendegive, at det af vejledningen  

 fremgår, at der bør tages hensyn til denne gruppes særlige behov for at blive  

 tilgodeset i bestyrelsesarbejdet.
 Flertallet står uforstående over for, at regeringen ikke på nuværende  

 tidspunkt ønsker at imødekomme forældrenes behov for indflydelse i de  

 selvejende institutioner svarende til forældreindflydelsen i de kommunale  

 institutioner.
 Flertallet har dog bemærket, at også regeringen forudsætter, at der sker  

 en udvikling, der sikrer forældrene i disse institutioner en indflydelse  

 magen til den, der med dette lovforslag etableres ved de kommunale  

 daginstitutioner.
 Såfremt denne udvikling ikke sker, agter flertallet efter forligsperiodens  

 udløb at tage initiativ til at sikre forældreindflydelse i disse  

 institutioner svarende til indflydelsen i de kommunale daginstitutioner, dog  

 således at fundats og ejerforhold respekteres.
Et mindretal inden for flertallet (Det Konservative Folkepartis, Venstres  

 og Kristeligt Folkepartis medlemmer af udvalget) udtaler, at mindretallet kan  

 støtte det foreliggende lovforslag.
Det er meget vigtigt for børnenes trivsel  

 i daginstitutionerne og den kommunale dagpleje, at forældrene har indflydelse  

 på udfyldningen af de rammer, kommunalbestyrelserne giver daginstitutionerne.  

 Derved kan der opnås større sammenhæng mellem børnenes ophold i  

 daginstitutionerne og hverdagen i hjemmet.
Denne sammenhæng er det især  

 vigtigt at få etableret for så vidt angår kommunale dagtilbud til børn.
Hvad de selvejende institutioner angår er det også godt med et tæt og  

 tillidsfuldt samarbejde mellem institution og forældre, hvorfor der også i  

 dag ses en udbredt forældreindflydelse i bestyrelserne for de selvejende  

 institutioner.
Det er en positiv udvikling, som mindretallet gerne ser  

 fortsat.
 Det må imidlertid understreges, at de selvejende institutioner ofte er  

 etableret ud fra en bestemt livsopfattelse, som er nedfældet i fundats og  

 vedtægter.
Formelt er der et frit institutionsvalg, som giver forældrene mulighed for  

 at vælge en selvejende institution, hvis formål ifølge dens fundats og  

 vedtægter er i overensstemmelse med deres egen livsopfattelse eller i det  

 mindste ikke er i modstrid med holdningerne i barnets hjem.
Dog kan forældre  

 på grund af ventelister blive nødt til at vælge en selvejende institution,  

 som har en grundholdning, de ikke er enig i.
Det kan dog ikke berettige dem  

 til at søge institutionens formål ændret.
Her må ønsket om at værne den  

 selvejende institutions idegrundlag fastholdes, så et forældreflertal ikke  

 kan ændre fundats og vedtægter.
Mindretallet ønsker at sikre grundlaget for,  

 at selvejende institutioner med klare idebestemte holdninger fortsat kan  

 eksistere til gavn for de børn, der har behov for at komme i en  

 daginstitution med et særligt formål.
 Et mindretal (Fremskridtspartiets medlem af udvalget) indstiller  

 lovforslaget til vedtagelse med de af socialministeren under nr. 1, 3  

 og 5 stillede ændringsforslag og bemærker i øvrigt:
 Fremskridtspartiet er tilhænger af forældrebestyrelser, da det er  

 forældrene, der repræsenterer brugerne, og som følge deraf naturligvis skal  

 have så stor en indflydelse som overhovedet muligt.
Mindretallet kan derfor ikke godkende, at der bliver sat  

 medarbejderrepræsentanter ind i bestyrelserne, og slet ikke at de skal have  

 stemmeret.
En sådan ordning svækker forældrenes indflydelse, hvilket  

 Fremskridtspartiet er imod.
Til gengæld kan mindretallet støtte, at forældrebetalingen fastsættes af  

 kommunalbestyrelsen, så længe der er så betydelige tilskud til driften af  

 institutionerne.
Ellers vil det være muligt for forældrebestyrelsen at vælte  

 flere udgifter over på skatteborgerne, hvilket Fremskridtspartiet ikke kan  

 acceptere.
Endelig vil Fremskridtspartiet gerne slå et slag for, at der bliver 100  

 pct. forældrebetaling, da det vil bevirke en reel konkurrence mellem  

 offentlige og private institutioner og dermed bedre service og billigere  

 priser.
Ikke mindst vil der være det faktum, at forældrene vil protestere mod  

 den urimelige ødslen med pengene, når de opdager, hvad det i dag koster at  

 drive en institution.
En protest, der vil bevirke opstramninger og rationel  

 drift, til gavn for børnene, forældrene, de ansatte og hele samfundet.
Ændringsforslag Til § 1Af socialministeren , tiltrådt af udvalget :
 1) I indledningen ændres »nr. 406 af 6. juni 1991« til:  

 »nr. 192 af 23. marts 1992«.
 Af socialministeren , tiltrådt af et flertal (udvalget med  

 undtagelse af FP):
 2) I det under nr. 1 foreslåede § 64 a, stk. 2,  

 indsættes efter 1. pkt. som nye punktummer:
»I bestyrelsen indgår 2 repræsentanter valgt af og blandt  

 medarbejderne i dagplejen.
Kommunalbestyrelsen kan beslutte, at  

 medarbejderrepræsentanterne skal have stemmeret.« Af socialministeren , tiltrådt af udvalget :
 3) I den under nr. 1 foreslåede § 64 a ændres i  

stk. 5 »og tildeling af fripladser« til: », tildeling  

 af fripladser og forældrebetaling«.
 Af socialministeren , tiltrådt af et flertal (udvalget med  

 undtagelse af FP):
 4) I det under nr. 2 foreslåede § 69 a, stk. 2,  

 indsættes efter 1. pkt. som nye punktummer:
»I bestyrelsen indgår 2 repræsentanter valgt af og blandt  

 medarbejderne i daginstitutionen.
Kommunalbestyrelsen kan beslutte, at  

 medarbejderrepræsentanterne skal have stemmeret.« Af socialministeren , tiltrådt af udvalget :
 5) I den under nr. 2 foreslåede § 69 a ændres i  

stk. 5 »og tildeling af fripladser« til: », tildeling  

 af fripladser og forældrebetaling«.
Bemærkninger Til nr. 1 Ændringen er redaktionel og skyldes, at lov om social bistand er  

 ændret siden fremsættelsen af lovforslaget.
Til nr. 2 og 4 Med ændringsforslagene sikres personalet i henholdsvis  

 daginstitutioner og i den kommunale dagpleje repræsentation i  

 forældrebestyrelserne.
Det er kommunalbestyrelsen, der afgør, hvorvidt  

 medarbejderrepræsentanterne skal have stemmeret i bestyrelserne.  

 Forældrerepræsentanterne skal udgøre flertallet i bestyrelserne.
 Til nr. 3 og 5 Med ændringsforslagene præciseres det, at ikke alene  

 tildeling af fripladser, men også fastsættelse og ændring af  

 forældrebetalingen fortsat er et anliggende for kommunalbestyrelsen.
 Kommunalbestyrelsens samlede kompetence efter bistandslovens § 73 kan  

 herefter ikke delegeres til forældrebestyrelserne for henholdsvis den  

 kommunale dagpleje og kommunale daginstitutioner.
Jytte Andersen (S) Pernille Forchhammer (S) Jytte Hilden (S) Jørn  

 Pedersen (S) Jan Petersen (S) Grete Schødts (S) Taanquist (S) nfmd.
Hanne Thanning Jacobsen (SF) Bente Juncker (CD) Pia Christmas-Møller (KF)  

 Per Tærsbøl (KF) Grethe Fenger Møller (KF) Eva Kjer Hansen (V) Hanne  

 Severinsen (V) Tom Behnke (FP) Lone Dybkjær (RV) Kofod-Svendsen (KRF)  

 fmd.
Bilag Nogle af udvalgets spørgsmål til socialministeren og dennes besvarelse  

 heraf Spørgsmål 1:
»Hvad er begrundelserne for, at kommunalbestyrelserne er afskåret  

 fra at tage initiativ til oprettelse af forældrebestyrelser for  

 dagplejeområdet?» Svar:
 Lovforslaget angiver omfanget af kommunalbestyrelsernes  

forpligtelse til at etablere forældrebestyrelser for henholdsvis den  

 kommunale dagpleje og de kommunale daginstitutioner.
 Det følger herefter, at en kommunalbestyrelse skal etablere en  

 forældrebestyrelse for den kommunale dagpleje, såfremt mere end halvdelen af  

 forældre til børn optaget i den kommunale dagpleje anmoder herom.
 En kommunalbestyrelse kan i øvrigt af egen drift etablere  

 forældrebestyrelser for den kommunale dagpleje og tillægge disse  

 forældrebestyrelser den samme kompetence som angivet i lovforslaget.  

 Lovforslaget er ikke til hinder herfor.
 Bestemmelsen i forslagets § 64 a sikrer således, at en kommunalbestyrelse  

 ikke kan sidde et udtrykkeligt ønske om en forældrebestyrelse i den kommunale  

 dagpleje overhørig.
 Kommunalbestyrelserne er altså ikke afskåret fra at tage initiativ til  

 oprettelse af forældrebestyrelser på dagplejeområdet.
 Spørgsmål 2:
»Hvilke muligheder har den enkelte kommunalbestyrelse for på  

 baggrund at en allerede indarbejdet struktur at oprette en fællesbestyrelse  

 for en daginstitution og dagplejeområdet i dennes nærområde?» Svar:
Som forslaget om forældrebestyrelser er udformet, er der tale om en  

 rammelov, dvs. det er op til hver enkelt kommunalbestyrelse at beslutte en  

 tilrettelæggelse af forældrebestyrelserne i overensstemmelse med den  

 struktur, der er i kommunen.
Hensigten med rammeloven er netop, at der skal  

 være meget vide muligheder for at tilpasse forældrebestyrelserne til de  

 lokale forhold i kommunerne.
 Det betyder efter min opfattelse, at der ikke i lovforslaget er noget til  

 hinder for, at forældrebestyrelserne i en kommune afspejler en  

 dagtilbudsstruktur, hvor daginstitution og dagpleje er tæt knyttet sammen.
Ifølge lovforslaget skal kommunalbestyrelsen fastsætte en vedtægt for  

 forældrebestyrelsen.
I forbindelse hermed kan kommunalbestyrelsen fastsætte  

 strukturen og de nærmere regler for en sådan forældrebestyrelse.
 En fælles bestyrelse for institution og dagpleje eller tæt samarbejde  

 mellem sådanne bestyrelser må imidlertid i sit arbejde tage udgangspunkt i,  

 at der er forskel på de spørgsmål, som bestyrelsen kan tage stilling til i  

 henholdsvis daginstitutioner og kommunal dagpleje.
 Forhold i det enkelte dagplejehjem og godkendelse af dagplejehjem (dvs.  

 ansættelse af dagplejere) kan således heller ikke i disse tilfælde blive et  

 anliggende for forældrebestyrelsen.
 Spørgsmål 3:
»Ministeren bedes oplyse, i hvilket omfang og på hvilken måde de  

 selvejende institutioner sikrer en direkte forældreindflydelse.« Svar:
 De selvejende daginstitutioner er ligesom de kommunale daginstitutioner  

 omfattet af formålsbestemmelsen i bistandslovens § 69, stk. 2. Denne  

 bestemmelse lægger bl.a. op til, at forældrene må medinddrages såvel i  

 dagtilbudets aktiviteter sammen med børnene som i de formelle  

 beslutningsprocesser, der vedrører rammerne for børnenes ophold i  

 dagtilbudet.
Socialministeriets cirkulære nr. 203 af 26. oktober 1990 om dagtilbud til  

 børn og unge efter bistandsloven, kapitel 3.6 (dagtilbudscirkulæret),  

 indeholder vejledende retningslinjer for, hvordan den formelle  

 forældreindflydelse kan organiseres.
For så vidt angår de selvejende  

 institutioner står der bl.a. i cirkulæret, at »for de selvejende  

 institutioner bør således mindst to af medlemmerne af bestyrelsen vælges af  

 og blandt forældrene til børnene i institutionen.
Reglerne herom skal fremgå  

 af institutionens vedtægt.« Det fremgår endvidere af cirkulæret, at forældre bør medinddrages i alle  

 beslutningsprocesser, der vedrører rammerne for deres børns forhold i  

 dagtilbudet.
Det gælder bl.a. retningslinjer for dagtilbudets pædagogiske  

 arbejde samt de økonomiske og fysiske rammer.
Socialministeriet har været i kontakt med Daginstitutionernes  

 Lands-Organisation (DLO), som er en interesse- og paraplyorganisation for de  

 ni største organisationer/foreninger, som opretter, driver og administrerer  

 selvejende daginstitutioner.
Disse organisationer omfatter ca. halvdelen af  

 de i alt 1.650 selvejende daginstitutioner.
 Ifølge DLO's oplysninger følges dagtilbudscirkulærets vejledende  

 retningslinjer om forældreindflydelse generelt af stort set alle selvejende  

 daginstitutioner.
 Spørgsmål 4:
»Hvor mange institutioners bestyrelser har flertal af  

 forældre?» Svar:
 Socialministeriet har ikke en samlet oversigt over, hvordan de enkelte  

 institutionsbestyrelser er sammensat, og hermed ikke en samlet opgørelse  

 over, hvilket antal forældre der er repræsenteret i de enkelte  

 institutionsbestyrelser.
Daginstitutionernes Lands-Organisation har imidlertid oplyst, at ca. 1.000  

 bestyrelser ud af 1.650 har et flertal af forældrerepræsentanter.
DLO's  

 oplysninger bygger dels på opgørelser fra de organisationer/foreninger, der  

 er knyttet til DLO, dels på et skøn foretaget ud fra organisationens kendskab  

 til, hvordan de øvrige selvejende institutioner er organiseret.
 Spørgsmål 10:
 »Af bemærkningerne til lovforslagets § 69 a, stk. 5, fremgår, at  

 forældrebestyrelsen ikke skal have indsigt i hver families private forhold.
 Ministeren bedes oplyse, hvorledes dette sikres i tilfælde, hvor en  

 kommune delegerer kompetencen til at opkræve forældrebetalingen til en  

 forældrebestyrelse.
 Med spørgsmålet tænkes særligt på familier, der opnår reduceret takst på  

 grund af økonomisk eller social friplads.
 Svar:
Med formuleringen i bemærkningerne om, at forældrebestyrelsen ikke skal  

 have indsigt i hver enkelt families private forhold, sigtes der til, at  

 forældrebestyrelsen ikke skal foretage den vurdering, der ligger til grund  

 for en beslutning om økonomisk eller social friplads, og dermed heller ikke  

 have indsigt i de forhold, der begrunder f.eks. en friplads.
Ved at delegere  

 kompetencn til at opkræve forældrebetalingen til forældrebestyrelsen gives  

 denne en mulighed for selvstyre vedrørende økonomiforvaltningen, f.eks. ved  

 at forældrebestyrelsen overlader opkrævningen til en bank/giro eller til  

 institutionen selv.
Jeg forestiller mig ikke en forældrebestyrelse selv sidde  

 og administrere forældrebetalingen.
 Eventuel viden om private forhold i enkelte familier er i øvrigt underlagt  

 tavshedspligt for medlemmerne af forældrebestyrelsen.
 Spørgsmål 11:
 Spørgsmålet om forældrenes adgang til at få indflydelse på institutionens  

 økonomiske forhold er beskrevet på forskellig måde i lovforslaget.
 I § 69 a, stk. 3, er det beskrevet, at forældrene skal have indflydelse på  

 principperne for anvendelsen af en budgetramme.
 I bemærkningerne til lovforslaget (side 3) er indflydelsen betegnet som  

 adgang til at disponere over udmeldte bloktilskud.
 I bemærkningerne på side 3 er beskrevet, at forældrene skal inddrages i  

 beslutningerne om anvendelse af de økonomiske rammer, og på side 7 fremgår,  

 at forældrene skal indgå i beslutningen om anvendelsen af de beløb, der  

 vedrører. . . osv.
Ministeren bedes redegøre for, hvorledes forældrenes budgetbeføjelser er  

 eller kan blive, herunder særligt i forhold til institutionslederens  

 pædagogiske og administrative ansvar, hvor a) forældrebestyrelsens kompetence er fastsat til minimum, jf. § 69 a,  

 stk. 3.
 b) forældrebestyrelsens kompetence er fastlagt maksimalt, jf. § 69 a, stk.  

 5.
 Svar:
De budgetbeføjelser, der efter forslaget tillægges forældrebestyrelserne,  

 omhandler kompetence til at fastsætte »principper. . . for anvendelsen  

 af en budgetramme for hver enkelt daginstitution«.
Baggrunden for denne  

 formulering er, at der hermed gives forældrebestyrelsen mulighed for at få  

 sammenhæng i de beslutninger, den træffer: principperne for daginstitutionens  

 virksomhed (f.eks. de pædagogiske principper, og hvilke aktiviteter der skal  

 prioriteres) og de hermed afledte følger for anvendelsen af budgettet.
Det er  

 således meningen, at forældrebestyrelsen f.eks. gennem en godkendelse af et  

 budget får mulighed for at prioritere mellem forskellige typer udgiftsposter.
 De konkrete indkøb og beslutninger om budgettets anvendelse hører under  

 den daglige drift og er institutionslederens ansvar.
 Der er i den forbindelse ikke nogen forskel på, hvor stor kompetence  

 forældrebestyrelserne tillægges.
 Spørgsmål 17:
 »I bemærkningerne til § 69 a, stk. 3, er angivet, at forældrene skal  

 sikres indflydelse på principperne for daginstitutionens virksomhed, f.eks.:
- samarbejde mellem daginstitution og forældrene, herunder forældremøders  

 antal - samarbejde imellem flere daginstitutioner - samarbejde med lokalområdet.
Ministeren bedes oplyse, om forældrebestyrelsen kan træffe beslutninger om  

 omfanget af forældre-/pædagogsamarbejdet, således at lederen er forpligtet  

 til at fastsætte et antal forældre-/personalemøder, i hvilke personalet er  

 tjenstligt forpligtet til at deltage.« Svar:
Forældrebestyrelsen kan efter forslaget træffe beslutning om  

principperne for f.eks. det interne og eksterne samarbejde, men kan  

 ikke gennem disse principper ændre på personalets ansættelsesvilkår eller  

 pålægge dem deltagelse i f.eks. møder.
Arbejdsgiverkompetencen hører fortsat  

 under kommunalbestyrelsen, og den daglige personaleledelse er  

 institutionslederens ansvar.
 Spørgsmål 18:
»Ministeren bedes oplyse, om forældrebestyrelsen vil kunne beslutte  

 en form for samarbejde mellem flere institutioner, der indebærer, at ansatte  

 fra institutionen skal forrette tjeneste på andre institutioner i området i  

 kortere eller længere perioder.« Svar:
 Jeg henviser til besvarelsen af spørgsmål 17.
 Spørgsmål 38:
 Ministeren bedes oplyse, om Socialministeriet vil træffe foranstaltninger  

 til oplysning af forældrene om forvaltningslovens sagsbehandlingsregler,  

 således at forældre og øvrige borgere, der rejser sager over for  

 forældrebestyrelserne, kan sikres en kvalificeret sagsbehandling på linje  

 med, hvad der foretages af forvaltningspersonalet i den kommunale  

 forvaltning.
 Svar:
Det følger af forvaltningsretlige regler, at den, der foretager en  

 delegation, skal sørge for, at delegationen er forsvarlig.
Delegationen skal  

 have den fornødne klarhed, og den, der delegeres til, skal have de fornødne  

 kvalifikationer og ressourcer.
Det vil derfor være kommunalbestyrelsens  

 opgave at sørge for, at en forældrebestyrelse er i stand til at varetage de  

 opgaver, der evt. delegeres til den, på forsvarlig og kvalificeret måde.
 Jeg må gøre opmærksom på, at de i spørgsmålet nævnte typer opgaver kun vil  

 blive varetaget af en forældrebestyrelse, hvis kommunalbestyrelsen selv  

 ønsker at delegere kompetencen og forældrebestyrelsens kompetence i øvrigt er  

 fastsat i styrelsesvedtægten i kommunen.
 Jeg kan i øvrigt henvise til besvarelsen af spørgsmål 37 om, at  

 forældrebestyrelsen ikke skal behandle personsager.
 Spørgsmål 39:
 I ministerens svar på spørgsmål 9, jf. bilag 16, fremgår, at  

 kommunalbestyrelsen til enhver tid frit kan tilbagekalde delegationen,  

 herunder også omgøre afgørelser, der er truffet af forældrebestyrelsen.
 Ministeren bedes oplyse, om dette også kan ske uden forudgående høring af  

 forældrebestyrelserne, hvor kompetencedelegationen er fastsat i  

 styrelsesvedtægten.
 Svar:
 Det fremgår af bemærkningerne til forslagets § 69 a, stk. 6, at  

 kommunalbestyrelsen kan ændre styrelsesvedtægten efter indhentet udtalelse  

 fra forældrebestyrelsen.
 Ved en evt. ændring af en forældrebestyrelses afgørelse i henhold til  

 delegation skal kommunalbestyrelsen følge almindelige forvaltningsretlige  

 regler for kommunale beslutninger generelt.
 Dette vil indebære en høring af forældrebestyrelsen om grundlaget for dens  

 beslutning.
 Spørgsmål 43:
 »Af svaret på spørgsmål 28, jf. bilag 27, er angivet, at der i  

 forældrebestyrelsen kan indgå personer, der hverken har et ansættelsesforhold  

 eller er forældre i institutionen.
 Af svaret på spørgsmål 31, jf. bilag 27, fremgår, at forældrebestyrelsen  

 vil kunne komme til at fastsætte forældrebetalingen i institutionen.
 Af svaret på spørgsmål 32, jf. bilag 27, fremgår, at forældrebestyrelsen  

 vil kunne komme til at træffe beslutninger, der har karakter af egentlig  

 myndighedsudøvelse.
Mener ministeren, at det vil være acceptabelt, hvis sådanne  

 lokalområderepræsentanter vil kunne blive udslagsgivende i en afstemning om  

 f.eks. fastsættelse af forældrebetalingen i en forældrebestyrelse? Vil ministeren via loven sikre, at sådanne lokalområderepræsentanter  

 aldrig vil kunne komme til at være udslagsgivende i afstemninger i  

 forældrebestyrelsen?» Svar:
 Lovforslaget sikrer, at en forældrebestyrelse har flertal af valgte  

 forældre i bestyrelsen.
 Hvis andre medlemmer af bestyrelsen, f.eks. personale- eller  

 lokalområderepræsentanter, bliver udslagsgivende i en afstemning, vil det  

 være i en situation, hvor forældregruppen ikke er enig og dermed ikke samlet  

 kan danne flertallet, dvs. at de altid skal have forældre med sig for at  

 kunne være udslagsgivende.
 Det er nu engang demokratiets spilleregler.
 Det er stadig kommunalbestyrelsens opgave at få sammenhæng i omfanget af  

 delegationen og i øvrigt tilpasse delegationen til den sammensætning af  

 forældrebestyrelserne, som kommunalbestyrelsen beslutter sig for.
