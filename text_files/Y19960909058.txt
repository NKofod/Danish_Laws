Et kommunalt fællesskab havde indgået aftale med en amtskommune om  

 levering af naturgas til en amtskommunal institution, der var beliggende i  

 den kommune, som et bestyrelsesmedlem repræsenterede i det kommunale  

 fællesskabs bestyrelse.
Kommunen, der samtidig var ejer af et  

 forbrændingsanlæg, påtænkte at ændre varmeplanen for området fra naturgas til  

 halm- og affaldsforbrænding.
Det kommunale fællesskab overvejede i den  

 forbindelse at anlægge voldgiftssag mod kommunen med krav om erstatning for  

 tabt dækningsbidrag.
Det kommunale fællesskab ville under voldgiftssagen gøre  

 gældende, at kommunen havde være uberettiget til at ændre varmeplanen til  

 ugunst for det kommunale fællesskab, og at kommunen havde varetaget usaglige  

 hensyn.
 Da sagen således angik et spørgsmål af privatretlig karakter, hvor  

 kommunen og det kommunale fællesskab havde betydelige modstridende  

 interesser, fandt Indenrigsministeriet, at det måtte give anledning til  

 betydelig tvivl, oom repræsentanten for den pågældende kommune havde kunnet  

 deltage i behandlingen og afgørelsen af sagen i bestyrelsen for det kommunale  

 fællesskab.
 Under hensyn til kommunens klare interesse i at undgå, at der blev  

 gjort et erstatningskrav gældende, var Indenrigsministeriet mest tilbøjelig  

 til at mene, at der forelå et i forhold til fællesskabets interesser  

 uvedkommende hensyn, og at interessemodsætningen i sagen var egnet til at  

 vække tvivl om det pågældende bstyrelsesmedlems upartiskhed, jf.  

 forvaltningslovens § 3, stk. 1, nr. 5. Følgelig måtte det pågældende  

 bestyrelsesmedlem som repræsentant for kommunen anses for at have været  

 inhabilt ved behandlingen af dagsordenspunktet på bestyrelsesmødet.
(Indenrigsministeriets brev af 19. januar 1996 til et kommunalt fællesskab  

 - 4. k.kt. j.nr. 1993/122/333-4) Naturgas Sjælland I/S Energivej 3 4180 Sorø I skrivelse af 30. april 1993 har Naturgas Sjælland I/S klaget til  

 Indenrigsministeriet over en udtalelse af 5. marts 1993 fra Tilsynsrådet for  

 Vestsjællands Amt, hvoraf det fremgår, at det er tilsynsrådets opfattelse, at  

 bestyrelsen for Naturgas Sjælland I/S på et ekstraordinært bestyrelsesmøde  

 den 21. december 1992, med urette har erklæret bestyrelsesmedlem, daværende  

 borgmester Steen Bach Nielsen, Slagelse, for inhabil ved bestyrelsens  

 behandling af punkt 74 på dagsordenen på mødet.
 Naturgas Sjælland I/S har i sin skrivelse af 30. april 1993 blandt andet  

 udtalt:
 »Baggrunden for indkaldelse af et ekstraordinært bestyrelsesmøde til  

 den 21. december 1992 var borgmester Steen Bach Nielsen's udtalelser til  

 dagblandet »Sjællands Tidende« den 10. december 1992, hvorunder  

 borgmesteren udtalte, at »naturgasbestyrelsen er ført bag lyset«.  

 Der forelå på det tidspunkt et responsum udarbejdet på vegne I/S Sjællandske  

 Kraftværker, men også Slagelse kommune v/advokat Henrik viltoft og  

 tilsvarende notat udarbejdet af KOMGAS' advokat, advokat Per Magid samt  

 Naturgas Sjælland I/S' advokat, advokat Lars Langkjær.
 Advokat Henrik Viltoft konkluderede, at Naturgas Sjælland I/S ikke har  

 krav på erstatning, såfremt Slagelse kommune ændrer varmeplan.
 Denne konklusion er i modsætning til såvel KOMGAS som Naturgas Sjælland  

 I/S' advokaters konklusion i responsa, der er udarbejdet som opfølgning til  

 advokat Henrik Viltoft's gennemgang af sagen.
 Der var derfor behov for på bestyrelsesmødet at få en gennemgang af hele  

 sagens grundlag i forhold til de lige nævnte responsa, herunder en beslutning  

 om den videre strategi.
 Bestyrelsen tog på bestyrelsesmødet den 21. decmeber 1992 klar afstand fra  

 Steen Bach Nielsen's udtalelser til pressen og udtalte tillid til formandskab  

 og direktion hos Naturgas Sjælland I/S.
Dagsordenens punkt nr. 74 for bestyrelsesmødet den 21. decmber 1992  

 vedrører »Gennemgang af notater fra advokat Lars Langkjær og  

 Advokatfirmaet Jonas Bruun«.
Disse notater kommenterer Slagelse kommunes  

 ønske om som varmeplanmyndighed at lade opvarmningen m.v. af Slagelse  

 Centralsygehus overgå til kraftvarmeforsyning baseret på hovedsaglig halm og  

 affaldsforbrænding fremfor den aktuelle naturgasforsyning til  

 Centralsygehuset.
 Under »sagsfremstilling« fremgår:
 a) Gennemgang af advokat Lars Langkjær's foreløbige vurdering.
b) Gennemgang af Advokatfirmaet Jonas Bruun's foreløbige vurdering, som er  

 indhentet af KOMGAS På bestyrelsesmødet den 21. december 1992 gjorde formanden for  

 bestyrelsen, borgmester Søren Clausen inden sagens realitetsbehandling  

 opmærksom på, at gennemgangen af sagen ville indeholde »stærke« og  

 »svage« sider af sagen.
Dagsordenen agtedes herefter afsluttet med  

 vedtagelse af strategi for Naturgas Sjælland I/S i det videre forløb i den  

 tvist med Slagelse kommune, hvor Naturgas Sjælland I/S har forbeholdt sig et  

 erstatningskrav på indtil kr. 35 mio. over for Slagelse kommune, såfremt  

 varmeplanen ændres til ugunst for Naturgas Sjælland I/S. .....
 Drøftelsen i bestyrelsen lå endvidere i forlængelse af en beslutning af  

 21. marts 1991. Beslutningen af 21. marts 1991 er sålydende: .....
 Leif Hansen deltog som repræsentant for Slagelse kommune, ikke i sagens  

 behandling på grund af inhabilitet.
 Det blev besluttet:
 1. at søge at nå til enighed med Slagelse kommune om en kompromisløsning,  

 der indebærer, at Naturgas Sjælland sikres en afsætning af samme værdi i  

 Slagelses forsyningsområde, som den der mistes på Centralsygehuset i  

 Slagelse.
 2. at fastholde et erstatningskrav på det tabte dækningbidrag overfor  

 Slagelse kommune. .....
 Under bestyrelsesmødet den 21. marts 1991 erklærede bestyrelsen Slagelse  

 kommunes repræsentant for inhabil under drøftelse af dette dagsordenpunkt,  

 hvilket repræsentaten for Slagelse kommune tog til efterretning, og derefter  

 forlod mødet.
 Bestyrelsen besluttede med samme baggrund at erklære borgmester Steen Bach  

 Nielsen for inhabil i sagens behandling, dog at borgmesteren kunne få  

 lejlighed til at fremføre synspunkter før bestyrelsens realitetsbehandling.
 For beslutningen om borgmester Steen Bach Nielsen's inhabilitet på mødet  

 den 21. december 1992 stemte 17 af bestyrelsens medlemmer for, medens 5  

 medlemmer stemte imod.
 På bestyrelsesmødet aflagde direktør Rene Voss, KOMGAS og advokat Lars  

 Langkjær en mundtlig redegørelse om erstatningsgrundlaget, Naturgas Sjælland  

 I/S's retlige stilling og en vurdering af det opnåelige erstatningsbeløb.
 Bestyrelsen besluttede på sit møde den 21. december 1992 under  

 dagsordenens punkt 74 følgende: .....
 Bestyrelsen fastholder sin beslutning i møde den 21. marts 1991, sag nr.  

 17.
 Det meddeles KAVO og Slagelse Byråd, at sagen ikke agtes afgjort med  

 frivillig voldgift, idet sagen ikke anses egnet for voldgift.
 Bestyrelsen opfordrer fortsat Slagelse byråd som varmeplanmyndighed til,  

 at sagen løses ved forlig. .....
Naturgas Sjælland I/S er funderet - og opererer - på grundlag af  

 privatretlige regler, nemlig interessentskabsretten, og naturgasselskabets  

 funktion, der afspejles i formålsbestemmelsen, hviler på et privatøkonomisk  

 grundlag.
Rammerne for bestyrelsens og den daglige ledelses arbejde og  

 kompetence afstikkes af vedtægten, og hviler ikke på en specifik  

 lovbestemmelse.
 Ved overvejelsen af, hvorvidt der forelå inhabilitet for klageren, må  

 således ikke blot forvaltningslovens bestemmelser om inhabilitet, men også  

 privatretlige grundsætninger, herunder aktieselskabslovens § 58, inddrages.  

 .....
 Vedtægten for Naturgasfordelingsselskabet i Vestsjællands og Storstrøms  

 Amter I/S, senest ændret i marts 1993, § 3, pkt. 1 lyder således:
 »Selskabet har til formål i Vestsjællands- og Storstrømsregionen, at  

 forhandle naturgas til alle aftagerkategorier samt at forestå etableringen og  

 driften af den overordnede regionale fordeling af naturgas fra  

 transmissionsnettet til lokal distribution samt sikre belastningsudjævning.  

 Selskabet skal medvirke ved etableringen a en hensigtsmæssig  

 distributionsstruktur såvel i regionen som på landsplan.
 Selskabets virksomhed skal økonomisk hvile i sig selv.« .....
Det vil være klart i strid med selskabets formålsbestemmelse at søge at  

 udbrede andre energiformer end naturgas, ligesom en beslutning, der fører til  

 frakobling af en stor og betydende kunde (-kreds) med økonomisk tab til  

 følge, ganske må anses for stridende mod selskabets formål.' Naturgas Sjælland I/S har videre bl.a. anført, at der er tale om en  

 interessekollision i forbindelse med varetagelsen af flere offentlige hverv,  

 idet Slagelse Kommunes økonomiske interesse i ændring af varmeplanen og den  

 deraf afledede mulige erstatningspligt over for Naturgas Sjælland I/S er  

 interesser af privatretlig art.
 Endelig har Naturgas Sjælland I/S anført, at der for ledelsesorganer i  

 interessentskabet må antages at gælde en inhabilitetsregel svarende til  

 aktieselskabslovens § 58. Der henvises i den forbindelse til Erik Hørlyck,  

 Interessentskaber og konsortier (1989), side 116 f.
 Tilsynsrådet for Vestsjællands Amt anførte i sin udtalelse af 5. marts  

 1993 blandt andet:
»Forvaltningslovens § 3, stk. 1, nr. 5, fremstår som en  

 opsamlingsbestemmelse og fastslår, at der foreligger inhabilitet, hvis der i  

 øvrigt foreligger omstændigheder, som er egnet til at vække tvivl om  

 vedkommendes upartiskhed.
Sprogligt kan denne bestemmelse også opfatte den  

 situation, hvor en kommune er repræsenteret i et kommunalt fællesskabs  

 besluttende organer.
Det fremgår i øvrigt, jf. også undtagelsesbestemmelsen i  

 § 3, stk. 2, at det er et væsentligt element ved vurderingen af, om der i  

 givet fald foreligger inhabilitet, om der kan påvises uvedkommende hensyn.
Om de hensyn, som efter Naturgas Sjælland I/S« opfattelse skal  

 karakteriseres som uvedkommende og dermed vække tvivl om upartiskhed, således  

 at § 3, stk. 1, nr. 5, kan anvendes, anføres i advokat Lars Langkjærs notat  

 af 27. januar 1993 (om inhabilitetsspørgsmålet), at Slagelse kommunes  

 repræsentant i bestyrelsen må anses for inhabil på grund af kommunens  

 økonomiske interesser, der ligger udover den offentlige  

 planlægningsinteresse.
Det anføres, at kommunens økonomiske interesse er af  

 konkret karakter og helt specifikt rettes mod de bslutninger, der træffes af  

 Naturgas Sjælland I/S' bestyrelse.
Naturgas Sjælland I/S' bestyrelse har  

 pligt til at varetage det regionale selskabs interesser ud fra en  

 egeninteresseret økonomsik synsvinkel, således som det er nedfældet i  

 lovgivningen og selskabets vedtægter, og som klart i den aktuelle sag strider  

 mod Slagelse kommunes interesser.
Afgørende for tilsynsrådets vurdering af, som der foreligger inhabilitet  

 er som nævnt, som Slagelse Kommunes beskrevne interesse må anses for  

 uvedkommende.
Den omstændighed, at der foreligger en modstrid mellem  

 interesser, der er repræsenteret i en beslutningsproces, kan derimod ikke i  

 sig selv begrunde inhabilitet. .....
 Det er tilsynsrådets vurdering, at ... bestyrelsesmedlemmer, i hvert fald  

 således som vedtægten for Naturgas Sjælland I/S er udformet, må opfattes som  

 udpeget med den opgave - inden for de rammer, der måtte være udstukket af  

 repræsentantskabet - at realisere interessentskabets målsætninger med  

 udgangspunkt i, hvad der efter det enkelte medlems opfattelse best kan  

 foreliges med egne kommunale interesser.
 Hvad der er Naturgas Sjælland I/S' »egeninteresse ud fra en økonomisk  

 synsvinkel« kan således kun fastlægges ved beslutninger truffet af  

 selskabets kompetente forsamlinger, hvor hvert medlem bør kunne øve den  

 indflydelse, som vedtægterne giver interessenten.
 Til forståelse af, om der i en konkret situation foreligger forhold, der  

 kan begrunde inhabilitet, må det fortsat erindres, at det afgørende er  

 tilstedeværelsen af en uvedkommende interesse som sådan, og ikke om  

 interessen må formodes at føre til den ene eller anden stemmeafgivning, der  

 er af betydning.
Konklusionen på Tilsynsrådets overvejelser er, at den interesse, som  

 borgmester Steen bach Nielsen havde på Slagelse kommunes vegne, ikke kan  

 anses som uvedkommende i forhold til bestyrelsesarbejdet i Naturgas Sjælland  

 I/S.
Den interessemodsætning, som helt åbenbart kan konstateres mellem  

 Slagelse kommune og et flertal af Naturgas Sjælland I/S' øvrige interessenter  

 fører således heller ikke efter Tilsynsrådets opfattelse til »tvivl om  

 upartiskhed« i forvaltningslovens forstand.
Afgørelsen af, om der foreligger inhabilitet sker som bekendt altid ud fra  

 en helt konkret afvejning af en sags omstændigheder.
Kun herved kan det  

 afgøres, om de retssikkerhedsmæssige hensyn, som ligger bag  

 inhabilitetsbestemmelsen gør sig gældende.
På baggrund af det forelagte  

 materiale finder Tilsynsrådet ikke, at den drøftelse og beslutning, som der  

 blev lagt op til under det pågældende dagsordenspunkt, kunne begrunde, at  

 Steen Bach Nielsen blev anset for inhabil.
 Det fremgår i øvrigt af bestyrelsens beslutning om at erklære Steen Bach  

 Nielsen inhabil, at Steen Bach Nielsen skulle have lejlighed til at fremføre  

 synspunkter, før bestyrelsen realitetsbehandlede sagen.
 I mødsætning hertil antages det normalt, at et medlem af en kollegial  

 forvaltningsmyndighed, som anses for inhabilt, er afskåret fra at deltage  

 ikke blot i en eventuel afstemning om sagens afgørelse, men også i den  

 forudgående rådslagning.
 Ved afgørelsen af, om der konkret forelå inhabilitet, har Tilsynsrådet  

 derfor også inddraget den omstændighed, at Steen Bach Nielsen, også efter  

 bestyrelsesflertallets opfattelse, uden at dette blev opfattet som  

 uvedkommende hensyn, skulle have adgang til på mødet af fremføre Slagelse  

 kommunes synspunkter på sagen.
 Vedrørende betydningen af, at borgmesteren i Slagelse således uberettiget  

 blev erklæret inhabil, er det overfor Tilsynsrådet oplyst, at der endnu ikke  

 i bestyrelsen for Naturgas Sjælland I/S er truffet endelig beslutning  

 vedrørende spørgsmålet om selskabets strategi overfor Slagelse kommune i  

 sagens videre forløb.
Der forhold, at borgmesteren i Slagelse på mødet den 21. december 1992  

 blev erklæret inhabil har således ikke haft afgørende betydning for  

 selskabets afgørelse vedrørende dette spørgsmål.' Indenrigsministeriet har på baggrund af interessentskabets klage, den 2.  

 juni 1993 anmodet Tilsynsrådet for Vestsjællands Amt om en udtalelse.
 Tilsynsrådet for Vestsjællands Amt har i brev af 5. august 1993 blandt  

 andet udtalt:
 »Det er Tilsynsrådets opfattelse, at der ikke i det nu foreliggende  

 materiale er fremkommet nye faktiske oplysninger i forhold til, hvad der var  

 Tilsynsrådet bekendt, da rådet behandlede sagen i mødet den 2. marts 1993.  

 Det ses endvidere ikke at være inddraget problemstillinger, som ikke allerede  

 ved denne behandling indgik i rådet overvejelser.
 Som det fremgår af rådets tidligere udtalelse, beroede rådets konklusioner  

 på en konkret afvejning af forskellige hensyn og mulige interessemodsætninger  

 sammenholdt med karakteren af den sag, som ifølge dagsorden for  

 bestyrelsensmødet var sat til bahandling under det pågældende punkt.
 Efter rådets opfattelse er den foreliggende klage af 30. april 1993 fra  

 Naturgas Sjælland I/S ikke udtryk for uenighed som de faktiske forhold men  

 alene om den retlige vurdering af den dengang foreliggende situation.
 Den beskrivelse af spørgsmål og vurderinger, som ifølge den nu  

 foreliggende klageskrivelse til Indenrigsministeriet var mulige emner for  

 drøftelse og beslutning på bestyrelsesmødet den 21. december 1992, er efter  

 Tilsynsrådets opfattelse hverken kommet til udtryk i dagsordenspunktet,  

 således som dette var formuleret, eller i formandens indledende bemærkninger  

 på mødet vedrørende dette dagsordenpunkt.
 Tilsynsrådets ovennævnte opfattelse synes underbygget af udtalelse af 3.  

 februar 1993 fra Naturgas Sjælland I/S og af advokat Lars Langkjær's notat af  

 27. januar 1993, som begge netop henviser til foreliggende generelle  

 interessemodsætninger som grundlag for den hævdede inhabilitet hos Steen Bach  

 Nielsen og ikke det nu i skrivelse af 30. april 1993 beskrevne ønske om på  

 det omhandlede bestyrelsemøde at få fastlagt en egentlig forhandlingsstrategi  

 overfor Slagelse kommune.
 Tilsynsrådet kan på denne baggrund henholdt sig til sin tidligere  

 udtalelse af 5. marts 1993. Det kan dog tilføjes, at rådet -omend dette ikke  

 dettte ikke direkte er nævnt i udtalelsen - i sin behandling af sagen også  

 havde overvejelser om, hvorvidt de her omhandlede hverv, som Borgmesteren i  

 Slagelse bestrider er forenelige.
 Rådet var således opmærksom på, hvad der i den forvaltningsretlige terori  

 har været betegnet som forenelighed af hverv, herunder om, at afgørelsen af  

 sådanne spørgsmål må bero på en helt konkret vurdering af indholdet af det  

 enkelte hverv.
 I den konkrete sag har det, blandt andet set i lyset af, hvorledes  

 afgørelsen om inhabilitet blev begrundet af flertallet, været rådets  

 opfattelse, at der ikke var anledning til nærmere overvejelser om, hvorvidt  

 Borgmesteren i Slagelse på grund af manglende forenelighed af hans hverv var  

 udelukket fra at deltage i behandlingen af det omhandlede dagsordenpunkt.
 Tilsynsrådet er opmærksom på, at Naturgas Sjælland I/S efterfølgende med  

 skrivelsen af 30. april 1993 til Indenrigsministeriet er fremkommet med en  

 mere specifik angivelse af spørgsmål og vurderinger, der var mulige emner i  

 en strategiplan og derfor kunne drøftes på det omhandlede bestyrelsesmøde.
 Såfremt det således havde været hensigten, at der på mødet også skulle  

 fastlægges en strategiplan, da vil det efter Tilsynsrådets opfattelse have  

 været hensigtsmæssigt, om dette var fremgået af dagsorden til  

 bestyrelsesmødet.
Det omhandlede punkt 74 på dagsorden burde således være opdelt på en almen  

 gennemgang af de foreløbige vurderinger fra henholdsvis advokat Lars Langkjær  

 og advokatfirmaet Jonas Bruun og en konkret fastlæggelse af en strategiplan.  

 Det burde således af den foreliggende dagsorden have fremgået, at der heri  

 indgik et særskilt punkt om fastlæggelse af en strategiplan overfor Slagelse  

 kommune.« Naturgas Sjælland I/S har herefter i skrivelse af 14. september 1993 bl.a.  

 fremsat følgende bemærkninger til udtalelsen fra Tilsynsrådet for  

 Vestsjælland Amt:
 »..... da Naturgas Sjælland den 21. marts 1991 i sag nr. 17 erklærede  

 Leif Hansen, Slagelse som inhabil og 2. gang den 21. december 1992 erklærede  

 borgmester Steen Bach Nielsen som inhabil, byggede det begge gange på en  

 specifik vurdering af Slagelse kommunes involvering i hele sagskomplekset.
 I hele sagsforløbet har problemet netop været, at Slagelse kommune ejer  

 affaldsværket, at Slagelse kommune ejer fjernvarmeværket, og at Slagelse  

 kommune har indgået bindende aftaler med Sjællandske Kraftværker samt  

 endvidere har søgt at sikre sig økonomisk kompensation fra KAVO kommunerne i  

 tilfælde af gennemførelsen af et erstatningskrav fra Naturgas Sjælland I/S.
Dette net af i juridisk forstand privatretlige forhold, var de  

 kendsgerninger bestyrelsen klart var sig bevidst, da den i begge tilfælde  

 vurderede, at Slagelses repræsentant var inhabil, når strategien i denne sag  

 skulle drøftes og besluttes.
Det drejede sig således ikke en generel  

 vurdering af Slagelse-repræsentanternes habilitet.
Disse helt specifikke forhold understreges også af, at baggrunden for at  

 indkalde til det ekstraordinære bestyrelsesmøde var udtalelser fra borgmester  

 Steen Bach Nielsen i dagspressen om, at direktion og formandsskab havde ført  

 bestyrelsen bag lyset.
Udtalelser som naturligvis måtte be- eller afkræftes  

 (dagsordenens punkt nr. 75() samtidig med en revurdering af strategi skulle  

 foretages, såfremt bestyrelsen skønnede, at eventuelt nyt i sagen trak i en  

 ny retning (dagsordenens punkt nr. 74).
 Af Tilsynsrådets skrivelse af 5. august fremgår, at Tilsynsrådet er af den  

 opfattelse, at bestyrelsens behandling af problemkomplekset skulle have været  

 yderligere opdelt. .....
 Efter Naturgas Sjælland I/S's opfattelse kan der ikke foretages  

 adskillelse af sagens behandling i en gennemgang af de foreliggende  

 advokatnotater på den ene side og på den anden side fastlæggelse af en  

 strategiplan, idet advokaternes notater og kommentarer samt spørgsmål fra  

 bestyrelsen netop, vil være grundlaget for Naturgas Sjælland I/S's beslutning  

 om den strategi, der skulle føres fremover.
I indkaldelsen til bestyrelsesmødet under pkt. 74 fremgår, at notater fra  

 henholdsvis advokat Lars Langkjær og advokatfirmaet Jonas Bruun vil blive  

 eftersendt den 17. december 1992 Det har således ikke været muligt i forbindelse med udsendelse af  

 dagsordenen at give en mere præcis skildring af dagsordenspunktet.
Ved  

 påbegyndelse af det ekstraordinære møde den 21. december 1992 redegjorde  

 formanden for bestyrelsen for mulige problemstillinger, som skulle indgå i  

 bestyrelsens behandling af sagen.
Efter Naturgas Sjællands opfattelse er det  

 derfor forkert, når Tilsynsrådet hævder, at denne problemstilling ikke  

 fremgik af formandens bemærkninger.
Det afgørende er - udover det anførte naturligvis -, at bestyrelsen  

 godkendte denne tilføjelse til den udsendte dagsorden, og der blev i den  

 anledning foretaget en kort tilføjelse til bestyrelsens beslutningsprotokol  

 til dokumentation for, at der netop skulle fastlægges en strategi for det  

 videre forløb.« Det fremgår i øvrigt af sagen, at bestyrelsen i Naturgas Sjælland I/S i  

 følge vedtægtens § 9 består af ni medlemmer valgt af repræsentantskabet.  

 Dette består af en eller flere repræsentanter for hver af de 28 deltagende  

 kommuner i Vestsjællands og Storstrøms amter.
Bestyrelsens sammensætning,  

 funktionsmåde og kompetence er nærmere reguleret i vedtægtens §§ 9-11.
Om den gasleverance, der var baggrunden for bestyrelsens overvejelser om  

 et muligt erstatningskrav for tabt dækningsbidrag, fremgår det i øvrigt, at  

 Naturgas Sjælland I/S og Vestsjællands Amtskommune den 11. oktober 1985 havde  

 indgået aftale om levering af naturgas til Centralsygehuset i Slagelse.
Efter  

 kontraktens § 1 forpligtede Naturgas Sjælland I/S sig til at levere naturgas  

 fra den 1. januar 1986, og kontrakten kunne efter § 6 opsiges af hver af  

 parterne med 6 måneders varsel, dog tidligst til udgangen af det tredje  

 aftaleår.
 Naturgas Sjælland I/S' eventuelle erstatningskrav mod Slaglse Kommune  

 knyttede sig således ikke til kontrakten, der var indgået med amtskommunen,  

 men ville i givet fald skulle begrundes med, at kommunen var uberettiget til  

 at ændre varmeplanen fra naturgas til halm- og affaldsforbrænding til ugunst  

 for interessentskabet.
 I den anledning skal Indenrigsministeriet udtale følgende:
 De almindelige kommunale tilsynsmyndigheder - Indenrigsministeriet og de  

 for hvert amt nedsatte tilsynsråd - fører tilsyn med, at amtskommunerne og  

 kommunerne overholder lovgivninge, jf. §§ 47 og 61 i lov om kommunernes  

 styrlse (lovbekendtgørelse nr. 615 af 18. juli 1995).
 Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at tilsynsrådene ikke  

 tilsidesæter lovgivningen, og at tilsynsrådenes udtalelser ikke er urigtige  

 eller hviler på et urigtigt faktisk grund, jf. § 61 a i lov om kommunernes  

 styrelse.
 Naturgas Sjælland I/S er et kommunalt fællesskab, der er godkendt af  

 tilsynsmyndighederne i medfør af § 60 i lov om kommunernes styrelse.
Et kommunalt fællesskab betragtes som en art speialkommune til løsning af  

 de opgaver, som fællesskabet varetager, jf.
Preben Espersen m.fl., Lov om  

 kommunernes styrelse med kommentarer (1991), side 201 f.
Endvidere anses  

 kommunale fællesskaber uanset at de er organiseret i privatretlig  

 selskabsform som f.eks. et interessentskab - i modsætning til andre statslige  

 og kommunale institutioner, der er organiseret i selskabsform - for omfattet  

 af forvaltningsloven (lov nr. 571 af 19. december 1985 som ændret ved lov nr.  

 347 af 6. juni 1991) som en del af den offentlige forvaltning.
Der henvises  

 til lovens § 1, stk. 1, og John Vogter, Forvaltningsloven med kommentarer  

 (1992), side 38-40.
 Af § 3, stk. 1, i forvaltningsloven fremgår, at den, der virker inden for  

 den offentlige forvaltning, er inhabil i forhold til en bestemt sag, hvis:  

 ».....
 3) Vedkommende deltager i ledelsen af eller i øvrigt har en nær  

 tilknytning til et selskab, en forening eller en anden privat juridisk  

 person, der har en særligt interesse i sagen udfald. .....
5) der i øvrigt foreligger omstændigheder, som er egnede til at vække  

 tvivl om vedkommendes upartiskhed« Af forvaltningslovens § 3, stk. 2, fremgår det:
»Stk. 2. Inhabilitet foreligger dog ikke, hvis der som følge af  

 interessens karakter eller styrke, sagens karakter eller den pågældendes  

 funktioner i forbindelse med sagsbehandlingen ikke kan antages at være fare  

 for, at afgørelsen i sagen vil kunne blive påvirket af uvedkommende  

 hensyn.« Forvaltningslovens § 3, stk. 1, nr. 3, omfatter kun private juridiske  

 personer.
Bestemmelsen finder følgelig ikke anvendelse i forhold til  

 kommuners repræsentanter i kommunale fællesskabers styrende organer.
Det er  

 ikke i den forbindelse afgørende, hvilken selskabsmæssig konstruktion, der er  

 benyttet ved etableringen af det kommunale fællesskab.
 I tilknytning hertil bemærkes videre, at det af Naturgas Sjælland I/S er  

 anført, at naturgasselskabet skulle være omfattet af en regel svarende til  

 inhabilitetsbestemmelsen i aktieselskabslovens § 58, der vedrører  

 bestyrelsesmedlemmers og direktørers inhabilitet som følge af en personlig  

 væsentlig interesse, der kan være stridende mod selskabets.
 Da sagen ikke giver anledning til spørgsmål om mulig inhabilitet for Steen  

 Bach Nielsen på grundlag af personlige interesser, men alene som repræsentant  

 for Slagelse Kommune, finder Indenrigsministeriet imidlertid ikke anledning  

 til at gå ind på nærmere overvejelser om en sådan mulig anvendelse af  

 aktieselskabslovens § 58.
 Det er derfor Indenrigsministeriets opfattelse, at afgørelsen af  

 spørgsmålet om inhabilitet for bestyrelsesmedlemmerne i Naturgas Sjælland I/S  

 skal træffes på grundlag af bestemmelsen i forvaltningslovens § 3, stk. 1,  

 nr. 5, jf. stk. 2, hvorefter der foreligger inhabilitet, når der i øvrigt  

 foreligger omstændigheder, som er egnede til at vække tvivl om vedkommendes  

 upartiskhed.
 Det er i den forbindelse gjort gældende af Naturgas Sjælland I/S, at der i  

 denne sag foreligger en interessekonflikt i forbindelse med borgmesterens  

 varetagelse af flere offentlige hverv, idet der angives at bestå en  

 modsætning mellem på den ene side Naturgas Sjælland I/S' interesser som  

 definerede i selskabets vedtægter og på den anden side Slagelse Kommunes  

 interesse i en ændret varmeplanlægning, der betegnes som privatretlig.
Indenrigsministeriet skal hertil bemærke, at der ikke i forbindelse med  

 kommuners deltagelse i de styrende organer i kommunale fællesskaber er tale  

 om tilfældige sammenfald af flere offentlige hverv.
Medlemmer af disse  

 organer er udpeget son repræsentanter for kommunalbestyrelsen med henblik på  

 at varetage deres kommunes interesser i det pågældende kommunale fællesskab  

 og er i denne egenskab underlagt kommunalbestyrelsens instruktionsbeføjelse.  

 Der henvises herved til Preben Espersen m.fl., Lov om kommunernes styrelse  

 med kommentarer (1991), side 208.
 Det følger heraf, at et kommunalt fællesskabs interesser udgøres af summen  

 af de deltagende kommuners interesser, således som de inden for rammerne af  

 fællesskabets vedtægter og gældende lovgivning kommer til udtryk i de  

 beslutninger, der træffes af kommunernes repræsentanter i fællesskabets  

 kompetente organer.
 Det har i den jurridiske litteratur været antaget, at det forhold, at den  

 kommune, et medlem er indvalg af, har en særlig interesse i udfaldet af en  

 sag, ikke i sig selv kan antages at gøre det pågældende medlem inhabilt, jf.  

 herved Preben Espersen, Beslutning og samtykke (1974), side 198.
 Efter Indenrigsministeriet opfattelse er der dog anledning til at overveje  

 spørgsmålet om inhabilitet nærmere i forbindelse med sager vedrørende  

 privatretlige dispositioner i forholdet mellem det komunale fællesskab og den  

 kommune, som et medlem af fællesskabets styrende organer repræsenterer.
I det foreliggende tilfælde var der tale om deltagelse i bestyrelsens  

 behandling af en sag om et eventuelt erstatningskrav mod Slagelse Kommune.
I  

 et sådant tilfælde, hvor sagen angår et spørgsmål af privatretlig karakter,  

 hvor kommunen og interessentskabet har betydelige modstridende interesser,  

 finder Indenrigsministeriet, at det må give anledning til betydelig tvivl, om  

 repræsentanten for Slagelse Kommune har kunnet deltage i behandlingen og  

 afgørelsen af sagen i bestyrelsen for det kommunale fællesskab.
 Under hensyn til Slagelse Kommunes klare interesse i at undgå, at der  

 gøres et erstatningskrav gældende mod kommunen, er ministeriet mest  

 tilbøjelig til at mene, at der foreligger et i forhold til fællesskabets  

 interesser uvedkommende hensyn, og at denne interessemodsætning er egnet til  

 at vække tvivl om Steen Bach Nielsens upartiskhed, jf. forvaltningslovens §  

 3, stk. 1, nr. 5.
 I visse tilfælde kan et udgangspunkt om inhabilitet efter § 3, stk. 1, nr.  

 1-5, i forvaltningsloven fraviges under henvisning til lovens § 3, stk. 2.
 Indenirgsministeriets finder ikke, at Slagelse Kommunes interesse i sagen  

 var af en sådan karakter, at undtagelsesbestemmelsen i forvaltningslovens §  

 3, stk. 2, finder anvendelse.
 Det tilføjes, at Indenrigsministeriet, som det fremgår, har lagt til  

 grund, at bestyrelsens drøftelse vedrørte erstatningssagen mod Slagelse  

 Kommune, og at ministeriet ikke har fundet formuleringen af dagsordenpunktet  

 i den udsendte indkaldelse afgørende for vurderingen for  

 habilitetsspørgsmålet.
 Tilsynsrådet for Vestsjællands Amt har i sin udtalelse af 5. marts 1993  

 tillige inddraget den omstændighed, at Steen Bach Nielsen på det pågældende  

 bestyrelsesmøde fik adgang til at fremgøre Slagelse Kommunes synspunkter i  

 sagen.
I følge § 8 i normalforretningsorden for kommuner, der svarer til, hvad  

 der normalt er gældende for kollegiale forvaltningsmyndigheder, skal inhabile  

 kommunalbestyrelsesmedlemmer forlade lokalet under forhandling og afstemning  

 i den sag, de er inhabile i forhold til.
De pågældende medlemmer er derimod  

 ikke afskåret fra at deltage i kommunalbestyrelsens forhandling og afstemning  

 om, hvorvidt de skal vige deres sæde.
 I følge § 7 i forretningsordenen for Naturgas Sjælland I/S kan et inhabilt  

 bestyrelsesmedlem, der er afskåret fra at deltage i bestyrelsens afstemning i  

 en konkret sag, ikke være tilstede i bestyrelseslokalet under bestyrelsens  

 forudgående drøftelse af det dagsordensfastsatte emne.
Indenrigsministeriet finder dog ikke, at disse regler kan være til hinder  

 for, at det inhabile medlem får adgang til, inden forhandlingen indledes, at  

 afgive en udtalelse om sagen eller besvare spørgsmål.
Dette kan f.eks. være  

 aktuelt i tilfælde, hvor der er rejst kritik af den pågældendes handlemåde.
 Indenrigsministeriet er herefter mest tilbøjelig til at mene, at daværende  

 borgmester Steen Bach Nielsen som repræsentant for Slagelse kommune i medfør  

 af forvaltningslovens § 3, stk. 1, nr. 5, må anses for at have været inhabil  

 ved behandlingen af punkt 74 på bestyrelsesmødet i Naturgas Sjælland I/S den  

 21. december 1992.
 Indenrigsministeriet kan såeldes ikke tilslutte sig den retsopfattelse,  

 Tilsynsrådet for Vestsjællands Amt har givet udtryk for i sin udtalelse af 5.  

 marts 1993 om, at Naturgas Sjælland I/S med urette havde erklæret daværende  

 borgmester Steen Bach Nielsen inhabil på bestyrelsesmødet den 21. december  

 1992.
 Da Tilsynsrådet for Vestsjællands Amt ikke i sin udtalelse af 5. marts  

 1993 traf beslutning om betydningen af, at Naturgas Sjælland I/S efter  

 tilsynsrådets opfattelse uberettiget havde erklæret daværende Steen Bach  

 Nielsen for inhabil, og Naturgas Sjælland I/S telefonisk har oplyst, at den  

 konkrete tvist mellem Slagelse Kommune og interessentskabet er bilagt på  

 anden vis, foretager Indenrigsministeriet sig ikke videre i sagen.
