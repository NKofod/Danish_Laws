Fremsat den 25. februar 2015 af Pernille Skipper (EL), Jørgen Arbo-Bæhr (EL), Stine Brix (EL), Per Clausen (EL), Lars Dohn (EL), Henning Hyllested (EL), Christian Juhl (EL), Rosa Lund (EL), Johanne Schmidt-Nielsen (EL), Finn Sørensen (EL), Nikolaj Villumsen (EL) og Frank Aaen (EL) Forslag til folketingsbeslutning om politikernes pensionsalder Regeringen pålægges i samarbejde med Folketingets Præsidium inden udgangen af Folketingsåret 2014-15 at normalisere politikernes pensionsordninger, således at ministre, folketingspolitikere, borgmestre og lignende først kan modtage politikerpension fra folkepensionsalderen, og således at ministre og folketingspolitikere, som har optjent ret til politikerpension i denne valgperiode, omfattes af ændringerne.
Bemærkninger til forslaget Et flertal i Folketinget valgte i 2011 at hæve folkepensionsalderen for almindelige lønmodtagere, men fastholdt, at ministre og folketingspolitikere stadig kan gå på pension, når de når efterlønsalderen.
Resten af befolkningen må vente med deres pension, til de når folkepensionsalderen.
Det mener Enhedslisten er urimeligt, og dette beslutningsforslag har til formål at ligestille ministre, folketingsmedlemmer, borgmestre etc. med den øvrige befolkning.
Politikere kan ligesom alle andre vælge at spare op til efterlønnen.
Derfor bør politikernes pensioner fremover følge folkepensionsalderen.
Hvis politikere ønsker at trække sig tilbage fra arbejdsmarkedet tidligere, er der god plads inden for deres lønrammer til at lave en privat pensionsopsparing, der muliggør dette, ligesom politikere i øvrigt har samme muligheder for opsparing som den øvrige befolkning.
Det skal ikke være et skatteyderbetalt særprivilegium.
 Regelændringen bør omfatte alle nuværende medlemmer af Folketinget og alle nuværende ministre og ministre, som har optjent ret til ministerpension i denne valgperiode.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om politikernes pensionsalder.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
