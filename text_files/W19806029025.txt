 Klageren tillagt erstatning, da indklagedes virksomhed ikke var  

 godkendt som uddannelsessted.
I nævnet til behandling af tvistigheder mellem efg-elev og  

 praktikvirksomheder er den 10. oktober 1980 i sag nr. 6/1980 efg-elev A mod  

 firma B afsagt sålydende KENDELSE: Ved en udateret praktikaftale, som efter klagerens erindring  

 blev underskrevet i begyndelsen af juli måned 1979, blev klageren A ansat som  

 praktikelev hos indklagede firma B.
Praktiktiden er i aftalen fastsat til 1.  

 august 1979 til 31. juli 1981, og faget er angivet som kontor.
Ved brev af 8.  

 november 1979 blev klageren opsagt af indklagede til fratræden den 1.  

 december 1979. Opsigelsen blev imidlertid tilbagekaldt den 16. november 1979  

 og erstattet af en anden opsigelse pr. 31. december 1979, der var begrundet  

 med, at kontoret ifølge samtale med HK-afdelingen ikke kunne godkendes til  

 oplæring af kontorlærlinge.
 Ved brev af 28. januar 1980 fremsendt med brev af 14. maj 1980 fra  

 klagerens organisation, Handels- og Kontorfunktionærernes Forbund i Danmark,  

 har klageren rejst sag for tvistighedsnævnet med påstand om erstatning.  

 Beløbet for den påståede erstatning er ved brev af 14. juli 1980 opgjort til  

 15.635,00 kr. svarende til forskellen mellem lønnen som efg-elev og  

 garantilønnen i den periode, hvor eleven var ansat i virksomheden.
 Som begrundelse er anført, at klageren har forspildt den praktiktid hun  

 ellers kunne have haft i kontorfaget, og at indklagede burde have sikret sig  

 godkendelse som praktiksted, før aftalen blev oprettet.
Indklagede firma B har standset sine betalinger og dets bo er under  

 behandling af Sø- og Handelsrettens skifteafdeling.
Hverken indklagede eller  

 boets beskikkede tilsyn har reageret på nævnets opfordring til at fremkomme  

 med svarskrift og er ej heller mødt ved den mundtlige behandling af sagen for  

 nævnet.
Nævnet har fra arbejdsformidlingen fået oplyst, at formidlingen først  

 i juli 1979 fik en telefonisk henvendelse fra firma B om virksomhedens  

 muligheder for at antage efg-elever.
Da firma B ikke tidligere havde haft  

 efg-elever eller lærlinge, skrev arbejdsformidlingen den 11. juli 1979 til  

 fællesudvalget for kontorlærlinge for at spørge, om virksomheden kunne  

 godkendes som praktiksted.
Fællesudvalget svarede den 21. december 1979, at  

 firma B ikke kunne godkendes som praktiksted.
Arbejdformidlingen meddelte  

 dette til virksomheden den 4. januar 1980. Arbejdsformidlingen har aldrig  

 modtaget uddannelsesaftalen mellem parterne.
Fra Handels- og Kontorfunktionærforbundets afdeling er det oplyst over for  

 nævnet, at indklagedes virksomhed blev besigtiget den 15. november 1979.  

 Virksomheden var for så vidt egnet som praktiksted, og lederen var uddannet i  

 kontorfaget.
Imidlertid ville eleven tit være alene på kontoret, og  

 afdelingen kunne derfor ikke anbefale virksomheden som praktiksted.
 Efter det foreliggende må det lægges til grund, at indklagede ca. 1 måned  

 før praktikforholdet skulle påbegynde har rettet henvendelse til  

 arbejdsformidlingen vedrørende spørgsmålet om godkendelse, og det findes ikke  

 at kunne komme indklagede til skade, at spørgsmålet først blev afklaret  

 endeligt ved arbejdsformidlingens skrivelse af 4. januar 1980, d.v.s. ca. 1/2  

 år efter firmaets henvendelse til arbejdsformidlingen.
På den anden side findes indklagede, på hvis kontor der, efter hvad der må  

 lægges til grund, ikke til stadighed var beskæftiget kontoruddannet  

 personale, ikke at have foretaget, hvad det måtte påhvile firmaet med henblik  

 på afklaring af godkendelsesspørgsmålet.
Indklagede har således ikke som  

 foreskrevet i § 7, stk. 3, i bekendtgørelse nr. 380 af 31. juli 1978 om  

 optagelse og om uddannelsesaftaler m.v. for elever i de erhvervsfaglige  

 grunduddannelser indsendt praktikaftalen til arbejdsformidlingen, hvorved  

 arbejdsformidlingen kunne være blevet opmærksom på, at spørgsmålet om  

 godkendelse nu var særlig aktuelt.
Indklagede har endvidere ladet klageren  

 begynde arbejdet som praktikelev, uanset at det, således som sagen er oplyst  

 for nævnet efter det foreliggende om udddannelsesmulighederne, måtte stå  

 firmaet klart, at det var tvivlsomt om godkendelse kunne forventes.  

 Indklagede findes herefter at burde betale klageren en erstatning, der  

 skønsmæssigt fastsættes til 7.000 kr.
 THI BESTEMMES:
 Indklagede firma B betaler til klageren A 7.000 kr.
 Beløbet udredes inden 14 dage efter, at indklagede er gjort bekendt med  

 denne kendelse.
