(Til samtlige amtsråd, Københavns og  

 Frederiksberg kommune samt alle amtskommunale enkeltfagskurser) For an forenkle og effektivisere behandlingen af ansøgninger fra voksne  

 privatister og for at sikre, at voksne ansøgere kommer til at aflægge prøve  

 sammen med aldersmæssigt ligestillede, udsendte direktoratet den 29. januar  

 en skrivelse om en ændret fremgangsmåde ved behandling af ansøgninger fra  

 voksne privatister, der ønsker at aflægge folkeskolens afgangsprøve eller  

 folkeskolens udvidede afgangsprøve i et eller flere fag i henhold til § 8 i  

 »Bekendtgørelse om folkeskolens afsluttende prøver m.v.« af 8.  

 marts 1977.
 Det er direktoratets opfattelse, at den ændrede praksis stort set har  

 virket tilfredsstillende i forbindelse med den ordinære prøve i maj-juni  

 1980, men for så vidt angår pensaopgivelser for privatister har ordningen dog  

 ikke i alle tilfælde fungeret, som det kunne ønskes.
 Forud for de mundtlige prøver skal privatister aflevere pensaopgivelser  

 for hvert af de fag, hvori prøven skal aflægges.
 For at skabe ensartethed for privatister og ikke-privatister skal  

 enkeltfagskurserne fra prøveterminen maj-juni 1981 benytte følgende  

 fremgangsmåde, hvor det drejer sig om tekstopgivelser til de mundtlige prøver  

 for privatister:
Kurset forsyner privatisten med et sæt af de godkendte skemaer til  

 tekstopgivelser.
Der skal udleveres et skema for hvert fag, han eller hun  

 ønsker at aflægge prøve i.
 Kurset er privatisten behjælpelig med at udfylde skemaerne.
 I rubrikken »skolens/kursets navn« skrives såvel privatistens  

 som kursets navn samt ordet »privatist«.
 Kurset påser, at tekstopgivelserne for hvert fag er i overensstemmelse med  

 de krav, der er anført i undervisningsministeriets bekendtgørelse nr. 88 af  

 8. marts 1977 samt i bekendtgørelse om ændring af bekendtgørelse om  

 folkeskolens afsluttende prøver m.v. af 8. oktober 1979.
 Er lederen af kurset af den opfattelse, at ovennævnte krav ikke er  

 opfyldt, meddeles det privatisten, at denne ikke kan aflægge prøve i det  

 pågældende fag med mindre tekstopgivelserne bringes i overensstemmelse med de  

 prøvekrav, der gælder for faget.
 Privatistens tekstopgivelse indsendes inden 1. april til direktoratet  

  sammen med kursets øvrige tekstopgivelser.
For privatister udfylder kurset et sæt karakterlister for hvert fag.
I  

 rubrikken »klasse/hold« anføres ordet »privatist(er)».
 Karakterlister med indberetning af privatisternes prøvekarakterer  

 indsendes inden 1. juli til direktoratet sammen med kursets øvrige  

 indberetninger af års- og prøvekarakterer.
Undervisningsministeriet, direktoratet for folkeskolen, folkeoplysning, seminarier m.v., den 12. december 1980.
 P.D.V.
