Skriftlig fremsættelse (24. februar 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af afskrivningsloven, ligningsloven, pensionsafkastbeskatningsloven og lov om afgift af svovl (Forhøjelse af grænsen for straksafskrivning m.v., midlertidig forhøjelse af afskrivningsgrundlaget for nye driftsmidler, forlængelse af den midlertidige forhøjelse af fradrag for udgifter til forsøgs- og forskningsvirksomhed og forlængelse af bundfradrag i svovlafgiften) (Lovforslag nr.
L 178) Lovforslaget udmønter dele af aftale om grøn skatteform der er indgået mellem regeringen (Socialdemokratiet) og Venstre, Radikale Venstre, Socialistisk Folkeparti og Det Konservative Folkeparti den 8. december 2020.
Der foreslås en række skatte- og afgiftslettelser, som allerede nu vil kompensere for grønne afgifter, der vil blive indført i årene fremover.
Med lovforslaget vil aftalepartierne dermed sikre en kickstart af den grønne omstilling.
Det foreslås for det første at forhøje grænsen for, hvornår driftsmidler (maskiner, inventar m.v.) kan straksafskrives.
Grænsen foreslås forhøjet fra 14.100 kr. til 30.000 kr. (2020-niveau).
For det andet foreslås et investeringsvindue med øget afskrivningsret.
Ved køb af nye driftsmidler i perioden fra 23. november 2020 indtil udgangen af kalenderåret 2022 vil virksomhederne kunne afskrives på 116 pct. af anskaffelsessummen.
Investeringsvinduet omfatter dog ikke maskiner, der drives af fossile brændstoffer, samt personbiler og skibe.
 For det tredje foreslås det at forlænge det forhøjede fradrag for udgifter til forsøgs- og forskningsvirksomhed, så virksomhederne også i 2022 kan fratrække 130 pct. af udgifterne.
 Endelig foreslås det at forlænge bundfradraget i grundlaget for virksomheders betaling af svovlafgift for kul og koks m.v. til og med 2025. Forslaget forudsætter en dialog med Europa-Kommissionen om initiativets forenelighed med statsstøttereglerne.
 Forhøjelsen af grænsen for straksafskrivning skønnes at indebære et mindreprovenu på 410 mio. kr. i 2021 faldende til 140 mio. kr. i 2025. Investeringsvinduet skønnes at indebære et mindreprovenu på 670 mio. kr. i 2021, 1.110 mio. kr. i 2022 faldende til 340 mio. kr. i 2025. Forlængelsen af det forhøjede fradrag for forsøgs- og forskningsvirksomhed skønnes at indebære et mindreprovenu på 1.100 mio. kr. i 2022. Forlængelse af bundfradraget i svovlafgiftsloven skønnes at indebære et mindreprovenu på 10 mio. kr. årligt i 2021-2025. Provenuskønnet er angivet efter tilbageløb og adfærd.
Lovforslaget afviger fra de fælles ikrafttrædelsesdatoer.
Det skyldes, at forslagene om straksafskrivning og investeringsvinduet allerede skal gælde for aktiver, der erhverves fra den 23. november 2020, hvorfor lovforslaget bør træde i kraft hurtigst muligt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
