Nr BTL 31 Betænkning over Forslag til lov om ændring af konkursloven  

 (Konkursprivilegium for A-skat og merværdiafgift.
Told- og  

 skattemyndighedernes overtagelse af bobehandlingen ved konkurs af visse  

 virksomheder)   

 Nr L 31 1990-91, 2. samling Afgivet af Retsudvalget Afgivet: 19910411 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Disse spørgsmål og ministerens svar herpå er optrykt som bilag til betænkningen.
Der er af udvalget stillet et ændringsforslag.
Herefter indstiller et flertal (Det Konservative Folkepartis,  

 Venstres, Fremskridtspartiets, Centrum-Demokraternes, Det Radikale Venstres  

 og Kristeligt Folkepartis medlemmer af udvalget) lovforslaget til  

forkastelse ved 3. behandling.
Flertallet kan dog stemme for det af  

 udvalget stillede ændringsforslag.
 Et flertal inden for flertallet (Det Konservative Folkepartis og Venstres  

 medlemmer af udvalget) finder, at forslaget om at give det offentliges krav  

 på A-skat og moms fortrin frem for andre krav, herunder krav fra lønmodtagere  

 og dermed også Lønmodtagernes Garantifond, er i strid med det hovedprincip  

 om, at konkursen skal føre til en ligelig fordeling af skyldnerens aktiver  

 mellem alle kreditorerne, og som ellers har været fulgt ved en række reformer  

 på konkursrettens område inden for de sidste godt 20 år.
 Flertallet finder, at man snarere bør gå den modsatte vej og afskaffe også  

 de sidste tilbageværende privilegier i konkursloven.
Den del af forslaget, hvorefter Told- og Skattestyrelsen skal kunne  

 udpeges som kurator i visse konkursboer, strider som fremhævet i  

 justitsministerens svar på udvalgets spørgsmål mod afgørende hensyn til  

 retssikkerheden.
Kurator skal forestå den praktiske gennemførelse af  

 konkursen og upartisk varetage samtlige kreditorers interesser, og der bør  

 derfor ikke opstilles en hovedregel om, at en enkelt kreditor efter egen  

 begæring skal kunne udpeges som kurator endda uden sikkerhedsstillelse.
 Flertallet finder det værdifuldt, at der skabes debat om den måde, de  

 mange konkursboer behandles på og ser frem til at drøfte disse spørgsmål på  

 grundlag af konkurslovudvalgets kommende betænkning om effektivisering og  

 modernisering af konkurssystemet.
 Et mindretal inden for flertallet (Kristeligt Folkepartis medlem af  

 udvalget) er enig i, at inddrivelser af restancer til det offentlige skal  

 effektiviseres.
Ifølge aftalen om finansloven for 1991 mellem regeringen,  

 Centrum-Demokraterne, Det Radikale Venstre og Kristeligt Folkeparti forventes  

 en effektivisering af restanceinddrivelse at give en budgetforbedring på 400  

 mio. kr. i 1991. Forslag herom skal fremsættes på baggrund af et  

 udvalgsarbejde.
Justitsministeren har i et svar til udvalget oplyst, at et  

 udvalg under Finansministeriet for nylig har afgivet en beretning med forslag  

 til, hvordan man generelt kan forbedre inddrivelsen af restancer til det  

 offentlige.
Aftaleparterne forhandler for tiden disse forslag.
Kristeligt  

 Folkeparti kan derfor ikke medvirke til at gennemføre en lovgivning, der kun  

 løser en del af problemet.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til vedtagelse med det  

 stillede ændringsforslag.
 Et mindretal inden for mindretallet (Socialistisk Folkepartis medlemmer af  

 udvalget) finder, at udvalgsarbejdet har vist:
1) Da konkursprivilegiet blev ophævet 10. januar 1969, var  

 A-skatterestancerne 0 kr., i dag er de 11/2 mia. kr., og det er efter at man  

 endda for nylig har »ryddet op« og afskrevet næsten 1/2 mia. kr.  

 Ministeren tager i sin besvarelse af udvalgets spørgsmål udgangspunkt i 1974  

 og konkluderer på denne baggrund, at der i pristalsregulerede kroner er tale  

 om et mindre fald.
Hertil kommer, at 1974 endda ikke er et tilfældigt valgt  

 år, men netop det år, hvor dansk erhvervsliv var i dyb krise efter  

 indlemmelsen i EF og efter den første oliekrise.
Dengang havde Danmark  

 europæisk arbejdsløshedsrekord.
2) Momsrestancerne i 1969 er ikke oplyst.
De var, efter hvad mindretallet  

 erfarer, helt ubetydelige og var jo også så små, at ministeriet ikke har  

 nogen opgørelse over størrelsen. Året 1969, da konkursprivilegiet blev  

 afskaffet, var midt i de skattefrie år, hvor erhvervslivet havde stærkt  

 stigende indtjening og der ikke fandtes arbejdsløshed.
I stedet vælger skatteministeren at oplyse, hvad restancerne var i  

 slutningen af 1974, nemlig skønsmæssigt 730 mio. kr. (Dette skøn er, når man  

 i øvrigt ser på sammenhængen i besvarelserne, med sikkerhed ikke for lavt).  

 1974 er, som det fremgår ovenfor, ikke et tilfældigt valgt år.
Med et  

 (tvivlsomt) skøn fra 1974 som baggrund konkluderer skatteministeren, at  

 restancerne på moms ikke kan antages at være steget voldsomt.
Mindretallet  

 mener på denne baggrund, at ministerens svar er vildledende.
3) Det fremgår af besvarelserne, at det ikke er muligt at nægte en  

 erhvervsdrivende at opkræve moms og A-skat for det offentlige eller  

 tvangsafmelde ham, heller ikke selv om den pågældende tidligere er gået  

 konkurs med en stribe selskaber eller i det hele må antages at være en  

 særdeles dårlig betaler.
Det offentliges tilgodehavender kan derfor ikke, som  

 det blev gjort under 1. behandling, sammenlignes med andre erhvervsdrivendes  

 tilgodehavender, for disse har alle mulighed for at foretage  

 kreditværdighedsvurdering, før kredit gives.
Typisk er det sådan, at står den  

 pågældende registretet i kreditoplysningsbureauerne, nægter man ham kredit.  

 Det offentlige kan ikke nægte kredit, uanset hvor mange registre den  

 pågældende måtte være optaget i.
Skatteministeren har endelig i sit svar peget på, at der dog er mulighed  

 for at forkorte en virksomheds frist for afregning af A-skat og moms, hvis  

 virksomheden gentagne gange undlader at indbetale rettidigt.
Men det oplyses  

 ikke, at denne mulighed formentlig sjældent benyttes.
I hvert fald hører det  

 til de helt absolutte undtagelser.
4) Det fremgår af besvarelserne, at: »skatte- og afgiftslovgivningen  

 indeholder ingen strafbestemmelser vedrørende manglende indbetaling af  

 redegjort forfalden moms«.
Justitsministeren oplyser, at det næppe kan  

 udelukkes, at særligt grove tilfælde kan henhøre under reglerne om  

 skyldnersvig.
Men disse regler har aldrig været brugt.
5) Det fremgår af besvarelserne, at man har lempet praksis på  

 administrationen af strafbestemmelserne i kildeskatteloven for så vidt angår  

 A-skat.
Nu skal man ikke have indbetalt A-skat i mindst 6 måneder, og  

 samtidig skal restancen overstige 200.000 kr., før bestemmelserne tages i  

 brug.
Det betyder, at selv om et selskab som Nordisk Fjer A/S formentlig har  

 millionrestancer i A-skat, vil bestemmelserne næppe blive taget i anvendelse.
6) Det fremgår af besvarelserne, at hvis blot een kreditor protesterer,  

 kan Told- og Skattestyrelsen ikke optræde som bobestyrer eller kurator.
Der  

 er således sikerhed for, at Told~ og Skattestyrelsen ikke kan misbruge  

 bemyndigelser imod øvrige kreditorer.
7) Det fremgår af besvarelserne, at ministeren på trods af lovteksten og  

 på trods af bemærkningerne »misforstår« forslaget og ser det som et  

 særligt problem, at nogle kreditorer vil undlade at udpege en anden kurator  

 end Told- og Skattestyrelsen, fordi de ikke kan stille den nødvendige  

 sikkerhed.
Men forslaget sigter netop på den situation, hvor ingen anden  

 kurator udpeges, fordi ingen af kreditorerne »ønsker at kaste gode  

 kroner efter dårlige«, fordi det må antages, at boet et tomt/tømt.
Kan  

 ingen af de øvrige kreditorer stille sikkerhed, eller ønsker de det ikke for  

 at undgå yderligere tab, bliver der slet ingen bobehandling.
Disse  

 kreditorers problem er derfor, om der enten slet ikke skal ske bobehandling,  

 eller om Told- og Skattestyrelsen skal gøre det.
Det er præcis denne  

 situation og kun den, lovforslaget sigter på, og, som det fremgår af  

 besvarelserne, også kun den situation lovforslaget rammer.
8) Det fremgår af besvarelserne, at den mulighed, som Told- og  

 Skattestyrelsen får med lovforslaget for at indtræde som kurator eller  

 bobestyrer, ikke skaber yderligere muligheder for at afdække økonomisk  

 kriminalitet eller omstødelige dispositioner.
Men Told- og Skattestyrelsens  

 konklusion drages på baggrund af boer, der undergives en egentlig  

 bobehandling, og i forhold til disse boer er konklusionen uden tvivl korrekt.  

 Men dette lovforslag sigter på og rammer netop de boer, der ikke undergives  

 nogen behandling, og det er derfor overraskende, at man på baggrund af boer,  

 der ikke er undersøgt, kan konkludere, at der ikke skabes bedre muligheder  

 for at afdække ulovligheder.
I hvert fald savnes et grundlag for denne  

 konklusion.
 SF finder ministerens besvarelser mere vildledende end vejledende.
Ændringsforslag Til § 2 Af udvalget:
 1) I stk. 1 ændres »1. januar 1991« til:  

 »1. juni 1991«.
Dorte Bennedsen (S) Erling Christensen (S) Lise Hækkerup (S) Frank  

 Jensen (S) Ove Fich (S) Karen Jespersen (S) Ebba Strange (SF) nfmd.  

Gert Petersen (SF) Nør Christensen (CD) Grove (KF) fmd.
Helge Adam  

 Møller (KF) Inge Dahl-Sørensen (V) Birthe Rønn Hornbech (V) Svend Aage Jensby  

 (V) Tom Behnke (FP) Niels Helveg Petersen (RV) Inger Stilling Pedersen  

 (KRF) Bilag Udvalgets spørgsmål til justitsministeren og dennes besvarelse heraf:
 Spørgsmål:
 »1. Da konkursprivilegiet i sin tid blev fjernet for skat og  

 afgifter, hvor store var da restancerne til det offentlige på de pågældende  

 områder (oms/moms og A-skat). Beløbet bedes oplyst såvel i faktiske kroner  

 som omregnet til 1991-kroner.
 2. I forlængelse af ovennævnte ønskes oplyst, hvor store de omtrentlige  

 restancer var pr. 1. januar 1991 for moms og A-skat.
3. Giver den voldsomme stigning i restancerne i perioden siden slutningen  

 af 60'erne til dato ikke anledning til voldsom bekymring?» Svar:
 Konkursprivilegiet for bl.a. skatter og afgifter blev ophævet ved lov nr.  

 332 af 10. januar 1969 om ændring af konkursloven.
 Skatteministeren har oplyst over for Justitsministeriet, at  

 kildeskattesystemet - og dermed begrebet »indeholdelse af A-skat« -  

 blev indført med virkning for indkomståret 1970. Der findes derfor ikke tal  

 vedrørende A-skat, herunder restancer, for indkomståret 1969. Der findes  

 heller ikke tal for restancerne vedrørende moms i 1969.
Skatteministeren har oplyst, at der i slutningen af 1974 var  

 A-skatterestancer på ca. 534 mio. kr. og momsrestancer på skønsmæssigt ca.  

 730 mio. kr.
Hvis disse tal korrigeres for udviklingen i forbrugerpriserne,  

 var der i 1991-priser en A-skatterestance på ca. 1.725 mio. kr. og en  

 momsrestance på ca. 2.362 mio. kr.
Skatteministeren har endvidere oplyst, at A-skatterestancen pr. 1. januar  

 1991 udgjorde 1.586 mio. kr., fordelt på 27.732 restanter.
Den samlede  

 momsrestance opgøres ikke særskilt, men indgår som den overvejende del af  

 opgørelsesbegrebet »told/afgift«.
Den samlede told/afgifts-restance  

 var pr. 1. januar 1991 2.909 mio. kr., fordelt på 52.278 restanter.
Skatteministeren har oplyst, at der på denne baggrund ikke synes at være  

 nogen voldsom stigning i restancerne.
For A-skatternes vedkommende er der  

 tale om et mindre fald i de samlede restancer.
Justitsministeriet kan tilføje, at et udvalg under Finansministeriet for  

 nylig har afgivet en beretning med forslag til, hvordan man generelt kan  

 forbedre inddrivelsen af restancer til det offentlige.
Disse forslag er for  

 tiden under overvejelse i regeringen.
 Spørgsmål:
»4. Er det muligt for det offentlige at foretage en  

 kreditværdighedsvurdering, før man lader en erhvervsdrivende indeholde A-skat  

 eller moms på vegne af det offentlige? 7. Hvilke strafbestemmelser er der knyttet til manglende indbetaling af  

 forfalden indeholdt A-skat, og kan ministeren bekræfte, at bestemmelserne har  

 været administreret stedse mere lempeligt af myndighederne, således at  

 strafbestemmelserne kun sjældent tages i anvendelse? 8. Kan ministeren bekræfte, at der ingen strafbestemmelser er knyttet til  

 manglende indbetaling af redegjort, forfalden moms?» Svar:
Skatteministeren har over for Justitsministeriet oplyst, at analyser af  

 en virksomheds kreditværdighed primært må bygge på virksomhedens  

 regnskabsmateriale.
Dette forudsætter, at virksomheden har været aktiv i en  

 vis periode.
De virksomheder, der registreres i henhold til kildeskatteloven og  

 momsloven, er imidlertid i altovervejende grad nystartede virksomheder.
Der  

 vil derfor som regel ikke ved registreringen foreligge det  

 regnskabsmateriale, som er nødvendigt for en seriøs kreditværdighedsanalyse.
Skatteministeren har i den forbindelse fremhævet at told- og  

 skattemyndighederne efter reglerne i kildeskatteloven og momsloven er  

 forpligtet til at registrere en virksomhed, hvis virksomheden anmoder om  

 registrering.
Selv om der blev foretaget en kreditværdighedsanalyse, ville  

 myndighederne således ikke efter de gældende regler kunne nægte at registrere  

 virksomheden og dermed forhindre den i at indeholde A-skat og moms.
Skatteministeren har endelig peget på, at en registreret virksomheds frist  

 for afregning af indeholdt A-skat og moms kan forkortes, hvis virksomheden  

 gentagne gange undlader at indbetale A-skat og moms rettidigt.
Der er derimod  

 ikke mulighed for at tvangsafmelde virksomheden.
Manglende indbetaling af forfalden, indeholdt A-skat vil efter  

 omstændighederne kunne være omfattet af kildeskattelovens § 74, stk. 1, nr.  

 2, hvorefter den, der forsætligt eller groft uagtsomt undlader at indbetale  

 indeholdte skatebeløb i rette tid, straffes med bøde.
Er forholdet begået med  

 forsæt til at unddrage det offentlige skat, eller foreligger der i øvrigt  

 skærpende omstændigheder, kan straffen stige til hæfte eller fængsel i indtil  

 2 år.
 Skatteministeren har oplyst, at det er rigtigt, at skattemyndighedernes  

 kriterier med hensyn til at overveje, hvorvidt der bør indgives  

 politianmeldelse for overtrædelse af den nævnte bestemmelse i  

 kildeskatteloven, er blevet lempet.
 Siden 1988 har man således kun i følgende tilfælde taget op til  

 overvejelse, om der er grundlag for at indgive politianmeldelse for  

 overtrædelse af kildeskattelovens § 74, stk. 1, nr. 2:
- Enten, hvis der ikke er indbetalt A-skat i mindst 6 måneder og  

 restancerne i alt overstiger 200.000 kr., eller - hvis der ikke er indbetalt A-skat i mindst 12 måneder og restancerne i  

 alt overstiger 50.000 kr.
 Tidligere tog man spørgsmålet om politianmeldelse op i følgende tilfælde:
- Enten, hvis der ikke var indbetalt A-skat i mindst 4 måneder og  

 restancerne i alt oversteg 75.000 kr., eller - hvis der ikke var indbetalt A-skat i mindst 12 måneder, uanset  

 restancens størrelse.
 Skatte- og afgiftslovgivningen indeholder ingen straffebestemmelser  

 vedrørende manglende indbetaling af redegjort, forfalden moms.
 Efter Justitsministeriets opfattelse kan det næppe udelukkes, at manglende  

 indbetaling af redegjort, forfalden moms i visse særligt grove tilfælde efter  

 omstændighederne vil kunne henføres under skyldnersvigsbestemmelsen i  

 straffelovens § 283, nr. 3, eller under bestemmelsen i straffelovens § 300,  

 stk. 1, nr. 1. Der foreligger imidlertid ikke Justitsministeriet bekendt  

 nogen afgørelser herom i retspraksis.
 Spørgsmål:
»Vil lovforslagets tekst ikke betyde, at såfremt blot een kreditor  

 protesterer og er villig til at stille sikkerhed for de med  

 konkursbehandlingen forbundne udgifter, kan Told- og Skattestyrelsen ikke  

 optræde som bobestyrer eller kurator, og vil hermed ikke problemet om Told-  

 og Skattestyrelsens inhabilitet, som var nævnt af flere ordførere ved 1.  

 behandling, være uden betydning?» Svar:
 Efter Justitsministeriets opfattelse indebærer den foreslåede formulering  

 af konkurslovens § 238, stk. 1, 2. og 3. pkt., (lovforslagets § 1, nr. 3), at  

 Told- og Skattestyrelsen ikke kan udpeges som midlertidig bestyrer eller  

 kurator i et af de pågældende konkursboer, såfremt en af de øvrige kreditorer  

 i boet protesterer og stiller sikkerhed for de omkostninger, som er forbundet  

 med konkursbehandlingen.
 Efter Justitsministeriets opfattelse vil bestemmelsen indebære, at  

 kreditorer, som ikke har begæret konkursen, men som med rette eller urette er  

 utrygge ved, at Told- og Skattestyrelsen udpeges som midlertidig bestyrer  

 eller kurator, i nogle tilfælde vil undlade at kræve en anden udpeget, fordi  

 den pågældende kreditor ikke er i stand til at stille den nødvendige  

 sikkerhed.
 Adgangen til at gøre en habilitetsindsigelse gældende knyttes således til  

 en økonomisk betingelse, hvilket i sig selv må anses for  

 retssikkerhedsmæssigt meget betænkeligt.
Hertil kommer imidlertid, at den foreslåede regel vil bryde med  

 grundlæggende retssikkerhedsmæssige garantier ved at opstille en hovedregel  

 om, at en enkelt kreditor i et konkursbo efter sin egen begæring udpeges som  

 midlertidig bestyrer eller kurator i dette.
Det bemærkes herved, at kurator  

 optræder som »skifterettens forlængede arm« og således upartisk  

 skal varetage alle kreditorers interesser.
 Reglen vil således indebære en generel fravigelse af den gældende  

 inhabilitetsregel i konkurslovens § 238, stk. 1, hvorefter kurator,  

 midlertidig bestyrer m.fl. bl.a. ikke må handle i spørgsmål, hvor der  

 »som følge af hans interesse i sagens udfald eller af andre grunde er  

 tvivl om hans upartiskhed«.
 Efter Justitsministeriets opfattelse må det vel antages, at denne  

 bestemmelse ikke fuldstændig udelukker, at en kreditor i ganske særlige  

 tilfælde udpeges som (med-)kurator, men der vil i praksis som regel være en  

 sådan risiko for interessemodsætninger mellem kreditorerne, at skifteretten  

 bør undlade at udpege eller forkaste kreditorernes valg af den pågældende,  

 jf. reglerne i konkurslovens § 113.
 På denne baggrund må Justitsministeriet nære afgørende betænkeligheder ved  

 den foreslåede regel.
 Spørgsmål:
»Hvilket behov vil der være for, at Told- og Skattestyrelsen skal  

 stille sikkerhed for de med konkursbehandlingen forbundne afgifter, når  

 bobestyrer eller kurator er samme styrelse?» Svar:
 Efter konkurslovens § 27, stk. 1, hæfter den eller de, der har begæret  

 konkurs (konkursrekvirenten) for de omkostninger, der er forbundet med  

 konkursbehandlingen, såfremt der ikke er tilstrækkelige midler i boet.
 Efter konkurslovens § 27, stk. 2, skal skifteretten altid kræve  

 sikkerhedsstillelse for de nævnte omkostninger, medmindre disse utvivlsomt  

 kan dækkes af boets midler.
»Hvis der ikke med sikkerhed er tilstrækkelige midler i boet, kan  

 skifteretten kun undlade at kræve sikkerhedsstillelse, hvis særlige hensyn  

 til skyldneren eller en kreditor taler for det.
Denne mulighed anvendes i  

 praksis, hvor konkursrekvirenten er en af skyldnerens ansatte, som har løn  

 eller feriepenge til gode.
 I praksis fastsætter skifteretterne sikkerhedsstillelsen til et rundt  

 beløb, idet det som regel er vanskeligt på forhånd at fastslå, hvor mange  

 midler der er i boet, og hvor store omkostninger der kan blive tale om.
 Normalt anvendes en del af sikkerhedsstillelsen som arbejdskapital for  

 bostyret, der løbende og ofte med kort varsel skal kunne afholde udlæg af  

 forskellig art.
 Kravet om sikkerhedsstillelse har endvidere medført, at konkursbegæringer,  

 der alene indgives med det formål at presse skyldneren til at betale netop  

 den pågældende kreditor, synes at forekomme yderst sjældent i praksis.
Justitsministeriet finder på denne baggrund, at der fortsat vil være behov  

 for, at Told- og Skattestyrelsen som konkursrekvirent stiller sædvanlig  

 sikkerhed, selv hvis styrelsen - som efter lovforslaget - samtidig er  

 kurator.
Justitsministeriet må endvidere nære betænkeligheder ved at behandle  

 kreditorerne forskelligt i denne relation.
 Det tilføjes, at skatteministeren og Kammeradvokaten - der repræsenterer  

 told- og skattemyndighederne i disse sager - over for Justitsministeriet har  

 oplyst, at kravet om sikkerhedsstillelse ikke giver anledning til nogen som  

 helst problemer i praksis.
 Spørgsmål:
»Kan ministeren bekræfte, at det offentlige ofte undlader at erklære  

 et selskab konkurs, fordi det offentlige derigennem vil pådrage sig  

 udgifterne til kurator/bobestyrer m.v.?» Svar:
 Justitsministeriet går ud fra, at det med spørgsmålet ønskes oplyst, om  

 Told- og Skattestyrelsen ofte undlader at begære et selskab konkurs for ikke  

 at risikere at skulle betale udgifterne til kuratorsalær m.v.
 Skatteministeren har herom oplyst, at Told- og Skattestyrelsen som  

 altovervejende hovedregel kun indgiver konkursbegæring i tilfælde, hvor alle  

 øvrige inddrivelsesmidler har vist sig forgæves.
 Endvidere indgives konkursbegæring kun i tilfælde, hvor en konkurs kan  

 antages at tjene et reelt formål, herunder at hindre stigning af A-skatte- og  

 momsrestancer gennem virksomhedens fortsate drift.
 Told- og Skattestyrelsen undlader ikke at indgive konkursbegæring alene  

 med den begrundelse, at dette ville kunne pådrage det offentlige udgifter til  

 konkursbehandlingen.
 Spørgsmål nr. 10:
»Kan ministeren oplyse, om der hos Told- og Skattestyrelsen er en  

 forventning om, at kunne man konkursbehandle selskaber, ville dispositioner  

 kunne ekstingveres, ulovligheder og kreditorsvig bringes frem i lyset i  

 større omfang end for nærværende?» Spørgsmål nr. 11:
»Vil forslaget nedbringe økonomisk kriminalitet, kreditorsvig  

 m.v.?» Svar:
 1. Skatteministeren har oplyst, at Told- og Skattestyrelsen over for ham  

 har tilkendegivet, at forslagets bestemmelse om, at told~ og  

 skattemyndighederne skal kunne indtræde som kurator eller bobestyrer, efter  

 styrelsens opfattelse ikke bevirker, at der skabes bedre muligheder end  

 hidtil for gennem kurator- eller bobestyrerhvervet at afdække omstødelige  

 dispositioner, økonomisk kriminalitet m.v.
 Skatteministeren har oplyst, at han kan tiltræde Told- og Skattestyrelsens  

 opfattelse, og har herved henvist til, at det efter de gældende regler i  

 konkurslovens kapitel 13 bl.a. er kurators opgave at foretage en undersøgelse  

 af omstødelige og ugyldige dispositioner, ligesom kurator har pligt til at  

 indgive politianmeldelse om strafbare forhold, som han konstaterer under  

 konkursbehandlingen.
 2. Under hensyn til de regler om bostyrets pligter, som også  

 skatteministeren har henvist til, finder Justitsministeriet intet grundlag  

 for at antage, at lovforslaget vil medvirke til at nedbringe økonomisk  

 kriminalitet, kreditorsvig m.v.
 Det bemærkes herved, at skifteretten efter reglerne i konkurslovens § 113  

 efter omstændighederne vil kunne forkaste kreditorernes valg af kurator,  

 såfremt skifteretten har anledning til at tro, at den pågældende ikke er i  

 stand til at varetage sine pligter på forsvarlig måde.
 Spørgsmål:
»Kan ministeren bekræfte, at Told- og Skattestyrelsen råder over den  

 fornødne sagkundskab til at kunne optræde som bobestyrer/kurator i den type  

 boer, lovforslaget sigter på? I store komplicerede boer vil andre kreditorer  

 normalt hindre Told~ og Skattestyrelsen i at optræde som  

 bobestyrer/kurator.« Svar:
1. Skatteministeren har oplyst, at Told- og Skattestyrelsen har meddelt  

 ham, at told- og skattemyndighederne ikke har medarbejdere, der er i  

 besiddelse af den fornødne uddannelse, praktiske erfaring og ekspertise til  

 varetagelse af hvervet som kurator eller bobestyrer.
Told- og  

 skattemyndighederne har i praksis søgt Kammeradvokatens bistand i de  

 tilfælde, hvor man har ønsket særlig indflydelse på bobehandlingen.
 2. Efter Justitsministeriets opfattelse kan der ikke siges noget sikkert  

 om, hvorvidt kreditorer i store og komplicerede konkursboer oftere vil være  

 utrygge ved, at Told- og Skattestyrelsen udpeges som midlertidig bestyrer  

 eller kurator end kreditorer i små boer.
 Det bemærkes imidlertid, at der i såvel store som små boer vil kunne være  

 kreditorer, som afholder sig fra at protestere, fordi de ikke er i stand til  

 at stille den sikkerhed for omkostninger, som kræves efter lovforslaget.
