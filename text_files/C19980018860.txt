Vejledning om ny bekendtgørelse om  

 afholdelse af motorløb uden for vej Trafikministeriet har den 20. november 1998 udstedt en ny  

 bekendtgørelse om afholdelse af motorløb uden for vej.
Bekendtgørelsen indeholder visse ændringer i  

 forhold til bekendtgørelsen fra 1995, navnlig for så vidt  

 angår kravene til sikkerhedsberedskab og forsikringer.
Med  

 bekendtgørelsen ophæves Trafikministeriets bekendtgørelse  

 nr. 1029 af 15. december 1995 om afholdelse af motorløb uden for  

 vej.
 Med denne vejledning ophæves samtidig  

 Trafikministeriets cirkulæreskrivelse af 10. april 1997.
 Afholdelse af motorløb er reguleret forskellige  

 steder, alt efter hvilken form for motorløb, der er tale om.
 Er der tale om motorløb på vej findes  

 bestemmelserne herom i færdselslovens § 37, stk. 3 og 4, og  

 Justitsministeriets cirkulæreskrivelse nr. 62 af 26. juni 1985.
 Motorløb uden for vej er reguleret i  

 færdselslovens § 37, stk. 6 og 7, samt Trafikministeriets  

 bekendtgørelse nr. 827 af 20. november 1998, der træder i kraft  

 den 1. januar 1999.
 Det er Trafikministeriets opfattelse, at  

 færdselslovens § 37, stk. 3, finder anvendelse på  

 motorløb, der gennemføres på veje, der som udgangspunkt  

 er omfattet af færdselslovens § 1, selvom vejene afspærres  

 på betryggende vis under løbet, medens færdselslovens  

 § 37, stk. 6, finder anvendelse på motorløb, der  

 gennemføres på områder, der ikke er omfattet af  

 færdselslovens § 1. D.v.s. at afholdelse af såkaldte  

 »cityløb« efter ministeriets opfattelse er omfattet af  

 regelsættet om motorløb på vej, selvom vejen midlertidigt  

 afspærres fra al anden færdsel i forbindelse med  

 motorløb.
 Afholdelse af motorløb uden for vej,  

 Trafikministeriets bekendtgørelse nr. 827 af 20. november 1998.
Bekendtgørelsen regulerer alle motorløb  

 på afspærret bane uden for vej.
Bekendtgørelsen  

 gælder kun ved egentlige motorløb, og derfor ikke ved  

 træningskørsel.
 Dog er den træning, der indgår som led  

 i selve motorløbet, det vil sige træning, warm-up og tidtagning  

 m.v., der indgår som led i konkurrencen, (f.eks., når  

 startrækkefølgen bestemmes af, hvem der har kørt hurtigst  

 under tidtagningen), tillige omfattet af begrebet »motorløb«.
 Motorløb omfatter med andre ord  

 konkurrenceprægede aktiviteter, f.eks. motorvæddeløb og  

 orienteringsmotorvæddeløb, hvori der indgår flere  

 deltagere.
 Udlejningsgokarts er ikke omfattet af  

 bekendtgørelsen, men alene af normalpolitivedtægtens  

 § 48.
 Godkendelse af bane, sikkerhedsforanstaltninger m.v.
Den nye regel i § 2, stk. 2, bevirker, at  

 permanente baner, der udelukkende anvendes til motorløb uden offentlig  

 adgang, kan godkendes for 5 år ad gangen.
Ved ændring af banens  

 indretning eller sikkerhedsforhold skal der dog ansøges om fornyet  

 godkendelse.
Reglen skal ses i sammenhæng med den nye regel i § 6,  

 stk. 3, hvorefter ansøgning om tilladelse til afholdelse af  

 motorløb kan omfatte flere motorløb, der ønskes afholdt  

 i banegodkendelsens gyldighedsperiode.
 Ved motorløb uden offentlig adgang  

 forstås motorløb, hvortil der ikke er adgang for andre tilskuere  

 end de kørendes pårørende og bekendte.
Ansøgning om godkendelse af bane skal efter  

 § 2, stk. 1, nr. 2), vedlægges et af Færdselsstyrelsen  

 godkendt reglement for banesikkerheden for den pågældende  

 banetype.
For indeværende har Færdselsstyrelsen godkendt  

 reglementer for banesikkerheden fra Dansk Automobil Sportsunion (DASU) og  

 Danmarks Motor Union (DMU) for følgende banetyper:
Asfaltbaner (DASU og DMU) Kartingbaner (DASU) Jordbaner (rally- og autocross) (DASU) Folkeracerbaner (DASU) Speedwaybaner (DMU) Motocrossbaner (DMU) Følgende reglementer for banesikkerheden fra  

 Landsforeningen Ungdomsringens Knallert Sektion (LUKS) er under  

 udarbejdelse:
Speedwaybaner (LUKS) Motocrossbaner (LUKS) Tilladelse til afholdelse af motorløb, forsikring  

 m.v.
Efter den nye regel i § 6, stk. 3, kan  

 ansøgning om tilladelse til afholdelse af motorløb som  

 nævnt omfatte flere motorløb, der ønskes afholdt i  

 banegodkendelsens gyldighedsperiode.
D.v.s. der kan i princippet  

 ansøges om tilladelse til afholdelse af motorløb for 5 år  

 ad gangen for permanente baner, der udelukkende anvendes til motorløb  

 uden offentlig adgang.
 Forsikringskravene, er blevet gradueret  

 væsentligt efter de enkelte motorløbs karakter, jf.  

 §§ 9-10. Det er samtidig blevet præciseret, at forsikringerne kan  

 tegnes kollektivt af foreninger og sammenslutninger.
 Forsikringsdækningen under ansvarsforsikringen  

er afpasset de enkelte løbs karakter (motorstørrelse), og  

 beløbsgrænserne vil blive reguleret årligt i henhold til  

 lov om en satsreguleringsprocent.
 Løb uden offentlig adgang er undtaget fra kravet om  

 tegning af en ulykkesforsikring.
 Skader på kørerne er endvidere undtaget fra  

 kravet om tegning af en ulykkesforsikring.
 Ved ansøgning om tilladelse til afholdelse af  

 motorløb skal dokumentation foreligge for de ovennævnte  

 forsikringer.
Vedrørende sikkerhedsberedskabet er kravene  

 til en »uddannet samarit« og en ambulance blevet præciseret i forhold  

 til bekendtgørelsen fra 1995, jf. § 14. Således skal en  

 »uddannet samarit« have bestået prøve på et af  

 førstehjælpsorganisationerne godkendt kursus, minimum på  

 niveau med de samaritterkurser, der udbydes af Dansk Røde Kors,  

 Arbejder Samaritter Forbundet - Dansk Folkehjælp (ASF) og  

 Beredskabsstyrelsen.
Ambulancen skal opfylde kravene i Sundhedsministeriets  

 bekendtgørelse nr. 987 af 6. december 1994 om ambulancer  

 (ambulancebekendtgørelsen), herunder være tilknyttet den  

 pågældende amtskommunes/sygehuskommunes ambulancetjeneste.
 Kun ved motorløb med offentlig adgang kræves  

 tilstedeværelse af en læge og en ambulance.
