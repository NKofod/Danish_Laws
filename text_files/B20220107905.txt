Bekendtgørelse om krav om anvendelse af personer under oplæring i offentlige kontrakter I medfør af § 176, stk. 4, i udbudsloven, lov nr. 1564 af 15. december 2015, som ændret ved lov nr. 884 af 21. juni 2022, fastsættes:
 § 1. Udbudslovens § 176, stk. 2, finder anvendelse på offentlige bygge- og anlægskontrakter, som opfylder følgende krav:
 1) Den offentlige bygge- og anlægskontrakt udføres i Danmark.
 2) Den offentlige bygge- og anlægskontrakt har en varighed på minimum 6 måneder fra kontraktunderskrivelse til levering.
 3) Den offentlige bygge- og anlægskontrakt har en kontraktværdi, som overstiger tærskelværdien for offentlige bygge- og anlægskontrakter i udbudslovens § 6.
 § 2. Udbudslovens § 176, stk. 2, finder anvendelse på offentlige tjenesteydelseskontrakter, som opfylder følgende krav:
 1) Den offentlige tjenesteydelseskontrakt udføres i Danmark.
 2) Den offentlige tjenesteydelseskontrakt har en varighed på minimum 6 måneder fra kontraktunderskrivelse til levering.
 3) Den offentlige tjenesteydelseskontrakt har en kontraktværdi på minimum 5 mio. kr.
 4) Den offentlige tjenesteydelseskontrakt er omfattet af en eller flere af de følgende CPV-koder:
 a) 50000000-50884000 (Reparations- og vedligeholdelsestjenester).
 b) 51000000-51900000 (Installationstjenester).
 c) 60000000-60651100 (Transporttjenester  ikke affaldstransport).
 d) 90910000-90919300 (Rengøring).
 § 3. Kravet i udbudslovens § 176, stk. 2, kan opfyldes ved anvendelse af, men er ikke afgrænset til, personer omfattet af:
 1) Lov om erhvervsuddannelser.
 2) Lov om forberedende grunduddannelse.
 3) AMU-kontraktuddannelser.
 4) Lov om integrationsgrunduddannelse.
 5) Øvrige oplæringsordninger, hvor personen opnår den nødvendige faglighed til efter endt oplæring at kunne varetage de pågældende opgaver selvstændigt.
 § 4. Kravet i udbudsloven § 176, stk. 2, kan ikke opfyldes ved anvendelse af personer, der i kontraktperioden alene indgår i oplæringsforløb, der har til formål at kvalificere personerne til at begå sig sikkert på en arbejdsplads eller lignende.
 § 5. Bekendtgørelsen træder i kraft den 1. juli 2022 og finder anvendelse på udbud, der er iværksat efter denne dato.
