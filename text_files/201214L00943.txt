Betænkning afgivet af Klima-, Energi- og Bygningsudvalget den 23. maj 2013 Betænkning over Forslag til lov om ophævelse af lov om anvendelse af Christianiaområdet [af klima-, energi- og bygningsministeren (Martin Lidegaard)]:
1. Udvalgsarbejdet Lovforslaget blev fremsat den 13. marts 2013 og var til 1. behandling den 9. april 2013. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 13. marts 2013 sendte klima-, energi- og bygningsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til klima-, energi- og bygningsministeren til skriftlig besvarelse.
Ministeren har besvaret spørgsmål 1, mens spørgsmål 2 forventes besvaret inden 2. behandling af lovforslaget.
2. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
 Venstres og Det Konservative Folkepartis medlemmer af udvalget bemærker, at Fonden Fristaden Christiania og staten i 2011 indgik en aftale, der indebar, at fonden overtog en stor del af Christianiaområdet på meget lukrative vilkår  vilkår, der indebar, at staten skulle hjælpe fonden med finansieringen og andre opgaver.
 Aftalen ligger i forlængelse af ændringen af Christianialoven i 2004, hvor formålet var, at Christianiaområdet skulle udvikles som et åbent, rekreativt og bæredygtigt kvarter i København.
Venstre og Det Konservative Folkeparti kan konstatere, at staten siden da har overholdt sin del af aftalen til punkt og prikke.
Fonden Fristaden Christiania har derimod haft meget svært ved at leve op til sin del.
Området er i dag endnu meget langt fra at indfri den målsætning, der var baggrunden for lovændringen i 2004.
På flere områder fungerer Christiania fortsat som et parallelsamfund.
Der foregår en massiv og organiseret handel med hash.
Politiet og andre myndigheder kan ikke operere på samme vilkår som i den øvrige del af landet.
Pressen kan ikke arbejde frit, ligesom almindelige borgere forhindres i at fotografere i overensstemmelse med lovgivningen.
Endelig er Christiania præget af en enorm illegal byggeaktivitet, der er fortsat trods det, at aftalen mellem fonden og staten indebar, at ulovlighederne skulle ophøre.
 Christiania er kort sagt meget langt fra at være det åbne og rekreative område i hjertet af vores hovedstad, som var formålet med lovændringen i 2004.
Fonden har imidlertid formået at leve op til en del af aftalen, for så vidt angår en stor del af det ulovlige byggeri på den del af området, der er overgået til fondes eje.
Ifølge klima- og energi- og bygningsministerens svar på spm. 1 er 18 ud af de 19 byggesager, der er nævnt i aftalen, bragt på plads.
For den sidste sags vedkommende er fondens husleje blevet forhøjet med 50.000 kr. om året, indtil det ulovlige byggeri bliver fjernet.
På den del af Christianiaområdet, der fortsat er i statsligt eje, er der konstateret 44 uløste sager vedrørende ulovligt byggeri.
Her noterer Venstre og Det Konservative Folkeparti sig, at håndteringen af disse sager ifølge ministerens svar »vil ske efter samråd med andre relevante myndigheder«, og at »der nedsættes i den forbindelse en arbejdsgruppe med disse myndigheder, herunder Bygningsstyrelsen, Kulturstyrelsen og Københavns Kommune, til koordination af de forskellige myndighedshensyn i relation til de konkrete sager om byggeri på fortidsmindet.
Sagerne vil også blive drøftet med Fonden Fristaden Christiania.« V og KF vil gerne kvittere for den forsikring, ministeren har givet om, at de resterende sager om ulovligt byggeri vil blive forfulgt og løst med tæt inddragelse af partierne, der stemmer ja til lovforslaget.
Der må efter V og KFs opfattelse gælde samme retstilstand, sanktioner og konsekvenser for ulovligt byggeri på Christiania som i resten af samfundet.
Venstre og Det Konservative Folkeparti vil gerne kvittere for, at Fonden Fristaden Christiania i et vist omfang har formået at leve op sine forpligtelser, om end der endnu er meget langt til en normalisering af området.
På baggrund af denne samarbejdsvilje, ministerens tilsagn om, at de 44 uløste sager vedrørende ulovligt byggeri på den del af Christianiaområdet, der fortsat er i statsligt eje, vil blive løst og med henblik på at støtte de positive kræfter, der trods alt er at finde i kredsen omkring Christiania, vælger V og KF at tilslutte sig nærværende lovforslag.
 Et mindretal i udvalget (DF) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jonas Dahl (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 179 Bilagsnr.
