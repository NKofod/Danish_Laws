Ankestyrelsens principafgørelse P-9-01 om pension - ekstra måneds pensionsudbetaling - forudbetalt løn - tjenestemandspension Resume:
 Ret til udbetaling af en ekstra måneds pension ved overgangen til social pension forudsatte alene, at ansøgeren forud for overgangen havde modtaget enten en forudbetalt løn eller offentlig ydelse.
 Det var således ikke til hinder for udbetalingen af en ekstra måneds pension, at ansøger samtidig med overgangen til social pension overgik til forudbetalt tjenestemandspension.
 Love:
Lov om social pension - lovbekendtgørelse nr. 385 af 26. maj 2000 - § 33, stk. 1 Sagsfremstilling:
Det fremgik af sagen, at ansøger var berettiget til folkepension fra 1. juli 2000, og at han havde modtaget forudbetalt løn i hidtidige stilling.
Det fremgik desuden, at han ved overgang til folkepension var berettiget til forudbetalt tjenestemandspension.
 Kommunen gav afslag på en måneds ekstra pension for juli måned 2000.
Nævnet ændrede kommunens afgørelse og lagde vægt på, at ansøger havde været forudlønnet i den hidtidige stilling, og derfor opfyldte betingelsen for at opnå en ekstra måneds pension for den første måned, for hvilken der udbetaltes pension.
Nævnet lagde endvidere vægt på forarbejderne til § 3, stk. 7, i lov om ændring af lov om social pension.
Endvidere var henvist til SM P-23-00 modsætningsvis.
Kommunen anførte bl.a. i klagen, at ansøger modtog forudbetalt løn og ved overgang til folkepension var berettiget til forudbetalt tjenestemandspension.
Kommunen mente ikke, at SM P-23-00 kunne anvendes modsætningsvis.
 Sagen blev behandlet i principielt møde med henblik på præcisering af praksis for, i hvilke situationer der er grundlag for udbetaling af en ekstra måneds pension efter ændring pr. 1. februar 1999 af pensionslovens § 33, hvorefter pension udbetales bagud.
 Afgørelse:
 Ansøger havde ret til en ekstra måneds pension efter § 3, stk. 7, i lov m. 914 af 16. december 1998.
 Begrundelsen var, at ansøger forud for overgangen til folkepension fik udbetalt forudbetalt løn.
 Ankestyrelsen lagde vægt på, at dette efter bestemmelsens ordlyd gav ret til en ekstra måneds pension.
 Ankestyrelsen bemærkede samtidig for så vidt angik SM P-23-00, at denne sag vedrørte en person, som ikke fik udbetalt forudbetalt løn, men forudbetalt privat pension forud for overgangen til social pension.
