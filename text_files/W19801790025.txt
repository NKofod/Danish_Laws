En kommune tillagde en ejendom med adgang til offentlig vej vejret til  

 en privat fællesvej, idet der på grund af terrænforholdene ikke kunne køres  

 frem til ejendommens bygning.
Ministeriet fandt, at privatvejslovens § 23,  

 stk. 3, ikke kan bruges til at løse sådanne interne problemer.
 I skrivelse af september 1980 har fire grundejere ved den private  

 fællesvej L-vej klaget over, at byrådet har udlagt vejen som adgangsvej til  

 ejendommen matr.nr. a, A-by, der tilhører N kommune og anvendes som  

 feriekoloni.
Det fremgår af sagen, at ejendommen grænser til landevejen S-vej og L-vej, at ejendommen har adgang til S-vej, at ejendommens bygninger ligger ca. 65 m fra S-vej, men lige op ad  

 skellet til L-vej, og at indkørslen fra S-vej kun fører til en parkeringsplads uden  

 kørevejsforbindelse til bygningerne, hvilket især giver problemer for  

 udbringning af forsyninger til feriekolonien.
Ved kendelsen har byrådet lagt vægt på, at ejendommen ikke uden omfattende og naturforringende  

 terrænarbejder kan få vejadgang til ejendommens bygninger over egen grund, at ejendommen har facade langs L-vej i hele vejens længde, og at det vil give et uhensigtsmæssigt vejsystem med 2 parallelle  

 veje med tilhørende udkørsler til S-vej med blot et par meters mellemrum.
 Klagerne har heroverfor bl.a. anført, at der ikke i privatvejslovens § 23,  

 stk. 3, er hjemmel for byrådet til at gennemtvinge en forbedring af  

 adgangsforholdene til en ejendoms bygninger på bekostning af nabogrundejernes  

 interesse, når ejendommen i sin helhed har fornøden vejadgang.
 Klagerne har endvidere bestridt, at det vil give øgede trafikale  

 problemer, hvis der anlægges en vej fra ejendommens indkørsel fra S-vej til  

 bygningerne, idet trafikken fra indkørslen vil være den samme som den  

 nuværende.
 I den anledning skal man meddele, at ministeriet er af den opfattelse, at  

 der efter det oplyste ikke foreligger et sådant særligt tilfælde, at  

 bestemmelsen i privatvejslovens § 23, stk. 3, kan anvendes til at tillægge  

 ejendommen vejadgang ud over den adgang, ejendommen allerede har til den  

 offentlige vej S-vej.
 Ministeriet er således af den opfattelse, at de af byrådet omtalte interne  

 færdselsproblemer på N kommunes ejendom ikke har en så almen færdselsmæssig  

 karakter, at de i det foreliggende tilfælde kan begrunde vejudlæg efter  

 bestemmelsen i privatvejlovens § 23, stk. 3.
 Man skal derfor anmode byrådet om at ophæve vejudlægget.
 Spørgsmålet om, hvorvidt ejendommen på grund af disse interne problemer  

 mangler fornøden adgang til offentlig vej og derfor bør tilkendes vejadgang  

 over fremmed ejendom, vil eventuelt kunne afgøres efter de særlige regler i  

 lov om private vejrettigheder, lov nr. 143 af 13. april 1938, § 2, stk. 2.
Ministeriet har ikke herved taget stilling til N kommunes påstand om, at  

 ejendommen allerede har vejret til vejen.
Dette spørgsmål er et privatretligt  

 spørgsmål, der i mangel af enighed mellem parterne henhører under domstolene  

 ved civilt søgsmål.
 For så vidt byrådet har oplyst, at S-vej er landevej, skal man henlede  

 opmærksomheden på, at udlæg af den private fællesvej til brug for nye  

 ejendomme, skal godkendes af vejbestyrelsen for den offentlige vej i henhold  

 til vejlovens § 71, jfr. § 68, stk. 1.
 Offentliggjort i VEJLOVE udgivet af DAFOLO.
