Vejledning om ansøgning om støtte fra ansøgningspuljen til udviklingsstøtte til projekter målrettet sårbare og udsatte børn og unge (§ 15.75.75.15.) Ansøgningsfrist den 15. juni 2018 kl. 12.00 Efter dette tidspunkt kan ansøgninger ikke længere indsendes.
INDHOLDSFORTEGNELSE 1. 	Indledning 2. 	Ansøgningspuljens formål 3. 	Ansøgningspuljens målgruppe 4. 	Ansøgerkreds 5. 	Forventede resultater 6. 	Projektperiode 7. 	Tildelingskriterier for tilskud fra ansøgningspuljen 8. 	Tilskudsberettigede udgifter 9. 	Ikke tilskudsberettigede udgifter 10. 	Udarbejdelse af budget 10.1. 	Nødvendige udgifter 10.2. 	Periodiserede budgetter 10.2.1. 	100.000 kr. eller derover 10.2.2. 	Under 100.000 kr.
10.3. 	Lønudgifter 10.4. 	Enhedspriser 10.5. 	Noter til budgettet 10.6. 	Moms 11. 	Ansøgningsprocedure 11.1. 	NemID 12. 	Hvis projektet får tilskud 12.1. 	Rapport 13. 	Statsstøtte 1 Indledning Som led i satspuljeaftalen for 2018 er der afsat i alt 10 mio. kr. til en ansøgningspulje til udviklingsstøtte til projekter målrettet sårbare og udsatte børn og unge.
Midlerne er afsat i finansloven for 2018 på § 15.75.75.15.
2 Ansøgningspuljens formål Ansøgningspuljens formål er at støtte nye indsatser på socialområdet, som udvikles og afprøves i regi af frivillige organisationer, NGO'er og andre private aktører med henblik på at skabe bedre vilkår for sårbare og udsatte børn og unge.
 Indsatsen skal både udvikles og afprøves i projektperioden.
 Det er ansøgningspuljens mål, gennem støtte til konkrete projekter, at fastholde og styrke den rolle, frivillige organisationer, NGOer og andre private aktører har i forhold til udvikling og afprøvning af nye ideer, tilgange og metoder til at skabe en bedre social indsats blandt sårbare og udsatte børn og unge.
3 Ansøgningspuljens målgruppe Ansøgningspuljens målgruppe er sårbare og udsatte børn og unge til og med 22 år, som har gavn af den indsats, frivillige organisationer, NGO'er og private aktører gennemfører.
 Udsatte børn og unge skal forstås som socialt udsatte børn og unge.
 Ufødte børn er ikke en del af målgruppen.
4 Ansøgerkreds Ansøgerkredsen er frivillige aktører nærmere bestemt frivillige organisationer, NGOer og andre private aktører, som udfører eller ønsker at udføre sociale indsatser blandt sårbare og udsatte børn og unge.
 Private aktører, som ikke er en frivillig organisation eller NGO, som har et væsentligt frivilligt element i indsatsen, er også omfattet af ansøgerkredsen.
 Hvis ansøger ikke er en frivillig organisation eller NGO, anses ansøger kun for at være en frivillig aktør, hvis der er et væsentligt frivilligt element i indsatsen.
 Det forventes, at ca. 4-7 frivillige organisationer, NGOer eller andre private aktører kan modtage støtte fra ansøgningspuljen.
5 Forventede resultater Det forventes, at ansøgningspuljen vil sikre udvikling af indsatserne forankret hos frivillige organisationer, NGOer og andre private aktører med henblik på at skabe bedre vilkår for sårbare og udsatte børn og unge.
6 Projektperiode Midlerne skal anvendes i perioden 1. december 2018 til 30. november 2022.
7 Tildelingskriterier for tilskud fra ansøgningspuljen Ansøgninger om tilskud fra ansøgningspuljen vurderes på baggrund af nedenstående tildelingskriterier.
De enkelte vurderingsområder uddybes nedenfor efter den skematiske oversigt.
Tabel 1. Vurdering og tildelingskriterier Ad 1) Relevans:
Det vil blive vurderet, hvorvidt ansøger ligger inden for ansøgningspuljens ansøgerkreds, som er frivillige aktører nærmere bestemt frivillige organisationer, NGOer og andre private aktører.
Hvis ansøger ikke er en frivillig organisation eller NGO, skal der være et væsentligt frivilligt element i indsatsen for, at ansøger anses for at være en frivillig aktør.
Det vil endvidere blive vurderet, hvorvidt projektets formål ligger inden for ansøgningspuljens formål.
Til brug for vurderingen skal det beskrives, hvordan projektet skaber bedre sociale vilkår for sårbare og udsatte børn og unge.
Det er vigtigt, at det sandsynliggøres, at projektet medvirker til at fremme ansøgningspuljens formål.
Hvis projektets formål ikke udelukkende er at skabe bedre sociale vilkår for sårbare og udsatte børn og unge, men eksempelvis har et beskæftigelses-, uddannelses- eller sundhedsrettet sigte, er det afgørende, om projektet hovedsageligt er en social indsats.
Det er vigtigt, at det sociale element i indsatsen beskrives.
Derudover vil det blive vurderet, om projektets målgruppe ligger inden for ansøgningspuljens målgruppe.
Ansøger skal sandsynliggøre, at projektets målgruppe er socialt sårbare og udsatte børn og unge til og med 22 år, som har gavn af den indsats, frivillige organisationer, NGO'er og private aktører gennemfører.
Projektets målgruppe skal beskrives kort og præcist.
Beskrivelsen skal indeholde følgende oplysninger:
  Hvem indgår i målgruppen, og hvordan er målgruppen sårbar og/eller socialt udsat? Det skal beskrives, hvad der kendetegner de borgere, som indgår i målgruppen.
 Hvor mange fra målgruppen forventes at deltage i projektet?  Hvordan vil antal deltagere fra målgruppen i projektet blive opgjort? Det skal beskrives, hvordan antallet af deltagere optælles.
 Det skal overvejes, om der er særlige kønsmæssige, aldersmæssige, handicap, etniske eller andre perspektiver, der skal tages højde for i projektet.
I så fald skal det beskrives.
 Ad 2) Målsætninger:
 Det vil blive vurderet, om der er opstillet målsætning(er) på borgerniveau, der har til hensigt at skabe varige positive forandringer for de borgere, der indgår i projekterne.
Til brug for vurderingen skal der opstilles klare og præcise mål på borgerniveau.
Målene på borgerniveau skal afspejle de konkrete resultater eller forandringer, som projektet forventes at opnå i relation til borgerne, og det er således ikke tilstrækkeligt kun at opstille mål med fokus på gennemførelse af aktiviteter.
 De opstillede mål på borgerniveau og organisatorisk niveau kan være SMART-sikrede.
 Et SMART sikret mål er:
 S  Specifikt: (konkret, præcist, detaljeret) Hv-spørgsmål kan hjælpe med at gøre målet tilstrækkeligt specifikt.
F.eks.: Hvordan får målgruppen det bedre?  M  Målbart: Et mål skal kunne måles, og det kræver, at målemetoden er klar og beskrevet.
Hvordan måles det, om ændringen er indtrådt?  A  Accepteret: Er der enighed om målet blandt de vigtigste aktører og i målgruppen? Er det et godt mål for, hvad der vil blive opfattet som en succes?  R  Realistisk: Et accepteret mål er ikke nødvendigvis realistisk.
Er det sandsynligt, at målet kan nås med de ressourcer, der er til rådighed? Er der en klar og logisk sammenhæng mellem mål og midler?  T  Tidsafgrænset: Hvornår skal det måles, om målet er nået? Tidsfristen skal være realistisk og opnåelig.
 Et SMART sikret mål kan fx være følgende: 75 pct. af deltagerne oplever, at de er mindre socialt isolerede ½ år efter, at de er blevet tilknyttet projektet - målt ved netværkskortlægning i dialog med borgeren i opstartsfasen efter ½ år.
Ad 3) Aktiviteter Det vil blive vurderet, om ansøgningen indeholder en tilstrækkelig beskrivelse af aktiviteter, der kan forventes at bidrage til opfyldelse af projektets formål og målsætninger.
Til brug for vurderingen skal de planlagte aktiviteter være beskrevet klart, og det skal beskrives, hvordan aktiviteterne hænger sammen med projektets formål og målsætninger på borgerniveau.
Det vil indgå i vurderingen, om det er sandsynliggjort, at de beskrevne aktiviteter vil føre til opfyldelse af projektets formål og opstillede målsætninger på borgerniveau.
Projektet skal beskrive indholdet af dets aktiviteter, så det kan ses, hvordan de modsvarer målgruppens udfordringer.
 Projektets tidsplan skal ligeledes beskrives, herunder om nogle aktiviteter tidsmæssigt skal placeres før andre, og om der er særlige kritiske betingelser, der skal være opfyldt, før projektet fortsættes.
Ad 4) Udviklingsprojekt Det vil blive vurderet, om projektet er et udviklingsprojekt.
 Til brug for vurderingen skal det beskrives, hvordan projektet enten:
 udvikler nye indsatser, der ikke metodemæssigt har lighed med projekter, der tidligere er gennemført  videreudvikler eksisterende indsatser, hvor der forekommer en reel udvikling af indsatsen, der i projektet medvirker til at skabe positive forandringer for borgerne eller  afprøver eksisterende indsatser til nye målgrupper.
 Det er ikke tilstrækkeligt, at et eksisterende projekt udbredes til et nyt geografisk område.
 Det vil endvidere blive vurderet, om ansøger har sandsynliggjort, at der er et generelt behov for indsatsen, og at behovet ikke er tilstrækkeligt dækket af eksisterende indsatser.
Til brug for vurderingen skal målgruppens behov beskrives, og det skal beskrives, hvordan indsatsen afhjælper behovet hos målgruppen.
Ansøger skal endvidere forholde sig til, om målgruppens behov er dækket af andre indsatser.
Hvis der er andre indsatser på området, skal ansøger forholde sig til, hvordan indsatsen adskiller sig fra de eksisterende indsatser.
Ad 5) Organisering Det vil blive vurderet, hvorvidt projektets organisering og tilrettelæggelse muliggør projektets gennemførelse samt sikrer projektets kvalitet.
Til brug for vurderingen skal projektets organisering og ledelse beskrives herunder projektets organisationsstruktur og opgavefordeling.
Dette kan f.eks. gøres ved en beskrivelse af den organisatoriske placering af indsatsen i organisationen, projektets medarbejdere herunder antallet af medarbejdere og deres faglige baggrund, opgavefordelingen samt eventuelle samarbejdsparter og deres bidrag.
Det vil blive vurderet, om det er tilstrækkeligt beskrevet, hvordan målgruppen rekrutteres.
 Det vil endvidere blive vurderet, om det er beskrevet, hvordan der følges op på, om resultaterne (målene på borgerniveau) nås.
Hvis ansøger selv forestår opfølgningen, skal det beskrives, om indsatsen evalueres løbende og/eller afslutningsvist.
Derudover skal opfølgningen af indsatsen beskrives.
Det kan eksempelvis angives, om undersøgelsen er kvantitativ eller kvalitativ, og undersøgelsens indhold skal kort beskrives.
Opfølgningen kan eksempelvis bestå af strukturerede samtaler, spørgeskemaer og lign.
 Hvis en ekstern evaluator skal forestå opfølgningen, skal der indsættes en kort beskrivelse af den valgte leverandør.
 Ad 6) Forankring og videreformidling:
 Det vil blive vurderet, om ansøger har beskrevet en realistisk plan for forankring af projektets aktiviteter efter projektperiodens ophør.
Til brug for vurderingen skal det beskrives, hvordan projektet kan forankres finansielt og organisatorisk efter tilskudsperiodens udløb.
Der skal være en realistisk beskrivelse af, hvordan den finansielle finansiering søges opnået uden for satspuljen herunder fremgangsmåden og finansieringskilden.
Derudover vil det blive vurderet, om det er tilstrækkeligt beskrevet, hvordan den opnåede viden i projektet videreformidles til relevante aktører.
Det kan f.eks. være gennem artikler i fagblade eller konferencer.
Det skal fremgå, hvordan formidlingsaktiviteterne vil nå de relevante aktører.
 Ad 7) Budget:
 Det vil blive vurderet, hvorvidt der er sammenhæng mellem de beskrevne aktiviteter og de udgiftstyper, som fremgår af budgettet.
Budgettet skal kun indeholde tilskudsberettigede udgifter, som direkte kan henføres til det konkrete projekts gennemførsel.
Således må der ikke budgetteres med udgifter, som ikke direkte kan henføres til det konkrete projekt, eller udgifter, der ikke kan gives tilskud til (se afsnit 8 og 9). Udgifter skal specificeres i budgettet, og udgifter kan ikke samles i overordnede budgetposter.
 Læs mere om krav til budgettet mm. i afsnit 8 og 9.
Ad 8) Sammenhæng Det vil blive vurderet, om ansøger har beskrevet projektets sammenhæng mellem formål, målgruppe, aktiviteter, målsætninger på borgerniveau, tidsplan, organisering mv.
 Vurderingen foretages på baggrund af ansøgers beskrivelse af projektet under ovenstående tildelingskriterier.
8 Tilskudsberettigede udgifter Projektets udgifter skal anføres under specifikke budgetposter i budgettet.
Af nedenstående oversigt fremgår, hvilke udgifter der er tilskudsberettigede i forhold til tilskud fra ansøgningspuljen:
1) Lønudgifter til aflønning af medarbejdere i projektet.
Lønudgifter skal budgetteres med antal timer og sats pr. time for ansatte medarbejdere.
Lønudgifter må ikke inkluderes under andre budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
De statslige overenskomster findes på moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
 2) Udgifter til honorarer til konsulenter.
 3) Udgifter til revisor.
 4) Lovpligtige forsikringer, herunder arbejdsskadeforsikringer.
5) Udgifter til transport i egen bil.
Transportudgiften skal beregnes på baggrund af statens lave takst pr. km., jf.
Moderniseringsstyrelsens Cirkulære om satsregulering for tjenesterejser.
Udgifterne skal budgetteres med antal kilometer og takst pr. km.
 6) Udgifter til offentlig transport.
 7) Udgifter til aktiviteter målrettet borgere.
 8) Udgifter til specifikke uddannelses- og kursusaktiviteter for frivillige.
 9) Udgifter til formidling.
 10) Udgifter til lokaler.
 11) Udgifter til kontorhold (f.eks. mindre kontorartikler, porto mv.).
 12) Udgifter til mindre materielanskaffelser indtil 50.000 kr. pr. år (f.eks. indkøb af udstyr, køkkenmaskiner eller andet inventar). Såfremt der søges om tilskud til materialeanskaffelser, skal formålet med anskaffelsen fremgå af ansøgningen eller i en note til budgettet.
13) Andre relevante udgifter til projektets gennemførelse.
Relevansen beskrives i en note til budgettet.
9 Ikke tilskudsberettigede udgifter Af nedenstående oversigt fremgår, hvilke udgifter der ikke kan dækkes gennem tilskud fra ansøgningspuljen:
 1) Materialeanskaffelser for over 50.000 kr. per år.
 2) Køb af fast ejendom.
 3) Anlægsudgifter (f.eks. ombygning og renovering).
 4) Dækning af underskud eller anden gæld.
 5) Støtte til enkeltpersoners underhold.
 6) Aktiviteter der fuldt ud er finansieret fra anden side.
 7) Generelle uddannelses- og kursusaktiviteter for frivillige.
 8) Aktiviteter eller tilsvarende til personer uden lovligt ophold.
 9) Udgifter til projekter forankret i udlandet samt Grønland og Færøerne.
10) Uforudsete udgifter.
Der må ikke budgetteres med reserve mv.
11) Overhead.
Udgifter til administration mv. skal fremgå af særskilte budgetposter.
12) Diverse/øvrige udgifter.
Der må ikke budgetteres med uspecificerede udgifter.
10 Udarbejdelse af budget I forbindelse med ansøgning om støtte fra Socialstyrelsens ansøgningspuljer skal der udarbejdes budget for projekterne, der ansøges om støtte til.
 Budgettet oprettes automatisk, når ansøgningen udfyldes elektronisk på Tilskudsportalen.
 Budgettet skal udarbejdes på en sådan måde, at det udgør en fyldestgørende og sandfærdig beskrivelse af projektets forventede udgifter, som er afstemt i forhold til projektets aktivitetsniveau, tidsplan og organisationsstrutkur.
 Det er vigtigt, at følgende oplysninger angives i budgettet:
 Projektets titel  Ansøgers identifikation (CVR-nummer eller CPR-nummer)  Ansøgers navn og adresse 10.1 Nødvendige udgifter Tilskud kan ydes til fremtidige, projektrelaterede udgifter.
Det skal være udgifter, der er nødvendige for at projektet kan gennemføres.
Det skal også være udgifter, som afholdes, når der er modtaget tilskud.
Kun i særlige tilfælde kan der ydes tilskud til udgifter, som er afholdt, før der blev ydet tilskud, hvis de har en klar tilknytning til projektet.
10.2 Periodiserede budgetter 10.2.1 100.000 kr. eller derover Udgifterne i det enkelte årsbudget skal fordeles på de måneder, hvor de enkelte udgifter forventes at falde.
Hvis der f.eks. er en ansat projektleder i projektet, opgøres lønnen som den afholdes, én gang om måneden.
Gennemsnitstal kan således ikke anvendes.
 10.2.2 Under 100.000 kr.
Hvis det ansøgte beløb er mindre end 100.000 kr., behøves projektudgifter ikke at være opdelt i måneder.
De kan samles i den første måned, hvor projektet har udgifter.
10.3 Lønudgifter Lønudgifter skal budgetteres med antal timer og sats pr. time for ansatte medarbejdere og/eller timelønnede eksterne konsulenter mv.
Lønudgifter må ikke inkluderes under andres budgetposter.
Lønniveauet må ikke være højere end det, der er aftalt i de statslige overenskomster for tilsvarende arbejde.
Relevant information kan findes på Moderniseringsstyrelsens hjemmeside www.moderniseringsstyrelsen.dk og/eller ved henvendelse til de relevante fagforeninger.
10.4 Enhedspriser Alle udgiftsposter skal så vidt muligt udspecificeres i antal enheder og pris pr. enhed.
Hvis projektet f.eks. indebærer afholdelse af to konferencer inden for det samme projektår, og hver af konferencerne koster 100.000 kr., anføres to enheder á 100.000 kr. i den eller de måneder, hvor konferencerne og dermed udgifterne forventes afholdt.
10.5 Noter til budgettet Der skal udarbejdes forklarende noter til de udgiftsposter, som anføres i budgettet.
Hvis en af budgetposterne f.eks. er Seminar, kan noten indeholde oplysninger om forventet antal deltagere, seminarets varighed (antal dage, med eller uden overnatning), pris pr. deltager, honorar til oplægsholder mv.
Noten skal således dels klarlægge indholdet af den enkelte aktivitet og dels klarlægge forudsætningerne for udgiftens størrelse.
10.6 Moms Kommuner og regioner kan ikke få tilskud til dækning af moms, da momsen refunderes af momsudligningsordningen.
Alle udgifter skal derfor i budgettet være ekskl. moms.
11 Ansøgningsprocedure Ansøgningsfristen er den 15. juni 2018 kl. 12.00. Efter dette tidspunkt kan ansøgninger ikke længere fremsendes.
 Det forventes, at ansøgerne får svar på ansøgningen i september.
Socialfaglige spørgsmål kan stilles til Lise Emilie Berendt i Socialstyrelsen via lber@socialstyrelsen.dk.
Spørgsmål om administration af ansøgningspuljen behandles af Center for Økonomi og Tilskudsforvaltning i Socialstyrelsen.
Spørgsmål kan stilles via tlf. 91370200, mandagfredag mellem kl. 10.0014.00, eller e-mail: tilskudsforvaltning@socialstyrelsen.dk Ansøgningsskemaet skal udfyldes elektronisk via Tilskudsportalen.
For yderligere information om brug af Tilskudsportalen se under vejledninger på Tilskudsportalens forside.
Når Socialstyrelsen har modtaget ansøgningen vil dette fremgå af status under Min tilskudssag.
Tekniske spørgsmål i forhold til anvendelse af Tilskudsportalen kan sendes til portal@socialstyrelsen.dk Bilag til ansøgningen Der foretages en vurdering af projektet ud fra oplysningerne i ansøgningen og budgettet, herunder evt. budgetnoter.
Bilag til ansøgningen indgår alene i vurderingen, såfremt det fremgår af ansøgningsvejledningen, at ansøger skal eller kan indsende specifikke bilag. Øvrige bilag, som fremsendes, vil således ikke indgå i sagsbehandlingen.
 Utilstrækkelige oplysninger i ansøgningen eller anden manglende medvirken kan føre til, at sagen afgøres på det foreliggende grundlag.
Tekniske problemer i forbindelse med indsendelse af ansøgning Hvis ansøger oplever IT-tekniske problemer i forbindelse med indsendelse af ansøgning til puljen, skal Socialstyrelsen kontaktes via telefon eller via mail (portal@socialstyrelsen.dk) inden ansøgningsfristens udløb samt kunne fremvise dokumentation for det IT-tekniske problem for, at ansøgningen kan komme i betragtning.
11.1 NemID Ansøgere med CVR-nummer skal ved oprettelse og indsendelse af ansøgninger anvende en NemId medarbejdersignatur tilknyttet det relevante CVR-nummer.
Den tilskudsansvarlige såvel som den medarbejder, der opretter ansøgningen, skal have en NemId medarbejdersignatur.
Ansøgere, som ikke er CVR-registrerede, kan søge vha. en NemID signatur tilknyttet deres CPR-nummer.
Kun personer, som er fritaget fra tilslutning til digital post, behøver ikke at søge gennem Tilskudsportalen.
12 Hvis projektet får tilskud Hvis projektet får tilskud, gælder der en række forpligtelser, som står i bekendtgørelse om ansøgningspuljen til udviklingsstøtte til projekter målrettet sårbare og udsatte børn og unge, i afgørelsen (tilskudsbrevet), og i vejledningen om betingelser for tilskud.
Der er f.eks. tale om pligt til at indsende relevante dokumenter, rapporter, udbetalingsanmodning og regnskab.
 Hvis forpligtelserne ikke overholdes, kan Socialstyrelsen f.eks. beslutte tilbageholdelse, bortfald eller tilbagebetaling af tilskud.
 Nedenfor nævnes puljespecifikke forpligtelser:
12.1 Rapport Projektet skal løbende forholde sig til, om det opnår sine mål og i modsat fald justere projektet.
Det skal desuden være muligt for Socialstyrelsen at følge med i, om projektets indsats har den tilsigtede virkning for borgerne.
Derfor skal det rapporteres til Socialstyrelsen om projektets opstillede mål er/bliver opfyldt.
Skabelonen for afrapportering er en standardrapport og kan hentes på Socialstyrelsens tilskudsportal under Min tilskudssag.
Rapporten skal udfyldes elektronisk og indsendes via Socialstyrelsens tilskudsportal.
Fristerne for indsendelse af rapporter fremgår af det tilskudsbrev, som tilskudsmodtagere modtager fra Socialstyrelsen.
13 Statsstøtte EU-retten indeholder et generelt forbud mod statsstøtte, jf. artikel 107, stk. 1, i Traktat om Den Europæiske Unions Funktionsmåde.
Det betyder, at tilskud fra en ansøgningspulje kan være uforenelig med EU-retten, hvis støtten gives til et projekt, der indeholder en økonomisk aktivitet, fx i form af et produkt eller en ydelse, hvor støtten fordrejer eller truer med at fordreje konkurrencen på et marked, og hvor støtten potentielt kan påvirke samhandlen i det indre marked.
Socialstyrelsen foretager alene en overordnet vurdering af, om projekter, der lever op til ansøgningspuljens tildelingskriterier og indstilles til støtte, er i overensstemmelse med de EU-retlige statsstøtteregler.
Vurderingen foretages på baggrund af de oplysninger, der fremgår af den indsendte ansøgning.
Den enkelte tilskudsmodtager skal således være opmærksom på, at tilskuddet anvendes i overensstemmelse med de EU-retlige statsstøtteregler.
 For yderligere information om de EU-retlige statsstøtteregler henvises til Erhvervsstyrelsen.
