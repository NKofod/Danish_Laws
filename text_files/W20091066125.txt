Ankestyrelsens principafgørelse 121-09 om handicappede i erhverv - kompensation - personlig assistent - opgørelse af hjælpetimer Resume:
 Kommunen skulle indhente oplysninger om, hvilket konkret behov der var for personlig hjælper ved en 37 timers arbejdsuge.
Der var i det konkrete tilfælde mulighed for at få personlig hjælper i op til 20 timer.
Der var mulighed for hjælp til en 37 timers arbejdsuge for ansøger.
Det var ikke en betingelse i reglerne, at ansøger og hjælperen tilsammen kun arbejdede 37 timer om ugen i alt.
 Love:
Lov om kompensation til handicappede i erhverv - lovbekendtgørelse nr. 71 af 8. februar 2008 - § 7, stk. 3 Sagsfremstilling:
En landmand, der havde fået diskusprolaps i ryggen og havde skånehensyn over for løft og skubbeopgaver mv., ansøgte om tilskud til personlig assistent til udførelse af arbejdsopgaver svarende til 15 timer om ugen.
Forud for funktionsnedsættelsen havde han oplyst, at han arbejdede ca. 50 timer om ugen.
Kommunen traf afgørelse om bevilling af personlig assistent i 2 timer om ugen.
Begrundelsen var, at han var i stand til at udføre arbejdsopgaver svarende til 35 timer om ugen.
Kommunen regnede ud fra en 37 timers arbejdsuge.
 Beskæftigelsesankenævnet tiltrådte kommunens afgørelse.
 Nævnet begrundede afgørelsen med, at han ansås for at være tilstrækkeligt kompenseret for funktionsnedsættelsen ved tilskud til personlig assistent i 2 timer om ugen.
I klagen til Ankestyrelsen var det anført, at nævnets beregning ikke var i overensstemmelse med reglerne om personlig assistance, idet der kunne ydes tilskud op til 20 timer om ugen til selvstændige, der arbejdede på fuld tid.
Det var endvidere anført, at det ikke stod nogen steder i loven, at hvis man arbejdede på fuld tid, ville der ske reduktion af antallet af timer til personlig assistent.
 Sagen blev behandlet i principielt møde med henblik på afklaring af omfanget af beskæftigelse ved tildeling af personlig assistent efter § 7 i lov om kompensation til handicappede i erhverv m.v.
 Afgørelse:
 Ankestyrelsens Beskæftigelsesudvalg hjemviste sagen til ny afgørelse i kommunen.
 Det fremgår af lov om kompensation til handicappede i erhverv m.v. om tilskud til personlig assistance, at den personlige assistent skal bistå personen med funktioner, der følger af beskæftigelsen, og som den pågældende på grund af funktionsnedsættelsen har behov for særlig personlig bistand til.
 Ankestyrelsens Beskæftigelsesudvalg fandt, at kommunen skulle indhente oplysninger om, hvilket konkret behov der var for personlig hjælper ved en 37 timers arbejdsuge.
Ankestyrelsens Beskæftigelsesudvalg lagde vægt på, at der i det konkrete tilfælde var mulighed for at få personlig hjælper i op til 20 timer og for en 37 timers arbejdsuge for ansøger.
Ankestyrelsens Beskæftigelsesudvalg fandt dog ikke, at det fremgik af reglerne, at ansøger og hjælperen tilsammen kun måtte arbejde 37 timer om ugen i alt.
Ankestyrelsens Beskæftigelsesudvalg lagde vægt på, at det var oplyst, at ansøger forud for funktionsnedsættelsen arbejdede ca. 50 timer i selvstændig virksomhed.
Behovet for arbejdskraft i landbrugsbedriften kunne dækkes ved ham selv og en fuldtidsansat medhjælper.
Han havde nu behov ifølge ansøgningen for personlig assistent til udførelse af praktiske arbejdsopgaver i 15 timer om ugen.
Det fremgår af bekendtgørelsen til loven, at der kan ydes tilskud til personlig assistent i op til 20 timer om ugen til selvstændige, der arbejder 37 timer om ugen.
Ved færre arbejdstimer beregnes tilskuddet forholdsmæssigt.
Der kan dog efter en konkret vurdering ydes tilskud i op til fuld tid, hvis pågældende har flere funktionsnedsættelser eller der er tale om en svær funktionsnedsættelse.
 Ankestyrelsens Beskæftigelsesudvalg fandt, at ansøger ikke havde flere funktionsnedsættelser eller at hans funktionsnedsættelse var så betydelig, at han kunne blive berettiget til flere assistancetimer end normalsatsen på 20 timer om ugen.
 Ankestyrelsens Beskæftigelsesudvalg lagde til grund, at 37 timers arbejdsuge svarede til arbejde på fuld tid.
