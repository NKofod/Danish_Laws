Kapitel 1   Omfang Kapitel 2   Definitioner Kapitel 3   Forhåndsanmeldelse Kapitel 4   Kontrol Kapitel 5   Dokumentation af kontrollen Kapitel 6   Manglende overholdelse Kapitel 7   Indberetning Kapitel 8   Videreforsendelse i afventning af analyseresultat Kapitel 9   Manglende overholdelse Kapitel 10   Indberetning Kapitel 11   Manglende overholdelse Kapitel 12   Indberetning Kapitel 13   Ikrafttrædelsesbestemmelser +++Bilag+++Bilag 1 Bilag 2 Bilag 3 Cirkulære om kontrol ved indførsel af ikke-animalske fødevarer fra tredjelande med særlige restriktioner eller mere intensiv offentlig kontrol (Til fødevareafdelingerne) I henhold til Kommissionens forordning (EF) nr. 669/2009 skal visse ikke-animalske fødevarer, jf. forordningens bilag I, fra tredjelande underkastes en mere intensiv offentlig kontrol.
 I henhold til Kommissionens forordning (EF) nr. 1135/2009 skal ikke-animalske fødevarer, der indeholder soja eller sojaprodukter underkastes kontrol for indhold af melamin.
 I henhold til Kommissionens forordning (EF) nr. 1151/2009 skal solsikkeolie fra Ukraine underkastes kontrol for indhold af mineralsk olie.
 I henhold til Kommissionens forordning (EF) nr. 1152/2009 skal visse ikke-animalske fødevarer fra tredjelande underkastes kontrol for indhold af aflatoksin.
 I henhold til Kommissionens forordning (EF) nr. 258/2010 skal guargummi fra Indien underkastes kontrol for indhold af pentachlorphenol og dioxiner.
 I henhold til § 28 og 31 i bekendtgørelse om indførsel af fødevarer m.v. med særlige restriktioner skal ris og risprodukter fra Kina og USA underkastes kontrol for indhold af ikke tilladte genetisk modificerede organismer.
Afsnit I Omfang og definitioner Kapitel 1 Omfang § 1. Cirkulæret omfatter fødevareafdelingernes kontrol af ikke-animalske fødevarer, som anført i kapitel 19-25 i bekendtgørelse om indførsel af fødevarer m.v. med særlige restriktioner eller mere intensiv offentlig kontrol.
Kapitel 2 Definitioner § 2. Ved et parti forstås en mængde fødevarer af ikke-animalsk oprindelse, af samme klasse eller betegnelse, omfattet af det samme dokument, og som befordres med samme transportmiddel og kommer fra samme tredjeland eller del af tredjeland.
Afsnit II Generelt Kapitel 3 Forhåndsanmeldelse § 3. Fødevareafdelingen må modtage forhåndsanmeldelser elektronisk, men fødevareafdelingen skal have den originale forhåndsanmeldelse til rådighed i forbindelse med kontrollen.
Kapitel 4 Kontrol § 4. En skematisk oversigt over kravene til forhåndsanmeldelse, udpeget indgangssted, ledsagedokumenter og indberetning for hver importrestriktion findes i bilag 1.
 § 5. Et parti må ikke opdeles før fødevareafdelingen har gennemført kontrollen.
Stk. 2. I tilfælde hvor en del af et parti er blevet transportskadet, kan fødevareafdelingen bedømme og træffe afgørelse om den transportskadede del af partiet og den resterende del af partiet hver for sig.
Det oprindelige parti betragtes herefter som to partier.
§ 6. Dokumentkontrollen omfatter kontrol af alle eventuelle ledsagedokumenter, som ledsager partiet, f.eks.
CED, analyserapporter, sundhedscertifikat og handelsdokument.
 Stk. 2. Fødevareafdelingen må kun foretage dokumentkontrol af originale ledsagedokumenter.
Stk. 3. Fødevareafdelingen skal i de tilfælde, hvor EU-lovgivningen foreskriver at partiet skal være ledsaget af et særligt sundhedscertifikat, kontrollere 1) at sundhedscertifikatet er udformet og udfyldt i overensstemmelse med modellen i den respektive EU-lovgivning, og 2) at sundhedscertifikatet er underskrevet og stemplet af den kompetente myndighed i oprindelsestredjelandet.
 § 7. Når der skal foretages identitetskontrol, skal fødevareafdelingen kontrollere, om der er overensstemmelse mellem partiet og ledsagedokumenterne.
§ 8. Ved udtagning af prøver til kontrol, herunder laboratorieanalyser, skal fødevareafdelingen udfylde et prøveudtagningsskema, jf. modellen i bilag 2, med mindre der findes et specifikt prøveudtagningsskema i CKL-projektbeskrivelserne.
Fødevareafdelingen skal udlevere prøveudtagningsskemaet til importøren, eventuelt via den ansvarlige for kontrolstedet.
 Stk. 2. Fødevareafdelingen skal tydeligt mærke udtagne prøver, herunder referenceprøver, så sporbarheden sikres.
 § 9. Fødevareafdelingen skal genlukke al emballage, der har været åbnet i forbindelse med kontrollen, og tydeligt mærke emballagen: »Kontrolleret af fødevarekontrollen«.
Stk. 2. Stk. 1 gælder kun for emballage, der udleveres til importøren.
Emballerede fødevarer, der sendes uåbnet til laboratoriet, skal ikke genlukkes og mærkes, som beskrevet i stk. 1.
 § 10. Fødevareafdelingen skal sikre sig, at partier der ikke er endeligt toldbehandlet kun må oplagres i virksomheder, der har toldoplagsstatus.
Kapitel 5 Dokumentation af kontrollen § 11. Fødevareafdelingen skal for hvert parti dokumentere den foretagne kontrol.
Dokumentationen skal for hvert parti bestå af mindst følgende oplysninger:
1) Dato for kontrollen, 2) referencenummer i sundhedscertifikatet, hvor dette er relevant, 3) oplysning om partiet, herunder a) fødevaretype, b) KN-kode, c) partiidentifikation, f.eks. lot nr. eller produktionsdato, d) størrelsen af partiet angivet ved partiets nettovægt, og e) oprindelseslandet, 4) resultaterne af den gennemførte kontrol, herunder af laboratorieanalyser.
 Stk. 2. Stk. 1, nr. 1-3 gælder ikke i tilfælde, hvor fødevareafdelingen har udstedt et CED, som dokumenterer kontrollen.
 Stk. 3. Dokumentationen af kontrollen medfører ikke, at der samtidig skal udarbejdes kontrolrapport.
Kapitel 6 Manglende overholdelse § 12. Fødevareafdelingen skal beslaglægge et parti, hvis 1) den offentlige kontrol har afsløret, at partiet ikke overholder reglerne, 2) for et parti ikke er givet korrekt forhåndsanmeldelse eller hvis del I i det fælles importdokument er afsendt for sent, eller 3) hvis partiet ikke forevises til offentlig kontrol.
Stk. 2. Fødevareafdelingen giver importøren påbud om, at 1) partiet returneres inden en fastsat tidsfrist, 2) partiet underkastes særlig behandling inden for en fastsat tidsfrist, eller 3) partiet destrueres inden for en fastsat tidsfrist.
Stk. 3. Fødevareafdelingen må dog alene påbyde et parti returneret eller destrueret, hvis 1) partiet ikke forevises til kontrol, eller 2) der for partiet ikke er givet korrekt forhåndsanmeldelse, hvor dette er relevant.
 Stk. 4. Fødevareafdelingen skal påbyde importøren at trække partiet tilbage fra senere omsætningsled.
 Stk. 5. Fødevareafdelingen fastsætter de nærmere vilkår for returnering, særlig behandling eller destruktion, herunder den dokumentation, som importøren skal fremlægge.
 § 13. Fødevareafdelingen skal sikre, at beslaglagte partier tydeligt mærkes: »Beslaglagt af fødevarekontrollen«.
Stk. 2. Fødevareafdelingen skal sikre, at de beslaglagte partier oplagres fysisk adskilt fra andre fødevarer.
Et beslaglagt parti skal være under fødevareafdelingens kontrol indtil fødevareafdelingen frigiver partiet eller træffer afgørelse i overensstemmelse med § 11, stk. 2.
 § 14. Særlig behandling, jf. § 11, stk. 2, nr. 2, kan omfatte:
1) behandling eller forarbejdning, hvorved fødevarerne bringes i overensstemmelse med fællesskabslovgivningen eller med kravene i et tredjeland, som fødevarerne afsendes til igen, herunder evt. dekontaminering, men ikke fortynding, eller 2) andre relevante former for forarbejdning til andre formål end foder eller menneskeføde.
 Stk. 2. Fødevareafdelingen sikrer, at den særlige behandling udføres i virksomheder under fødevareafdelingens eller en anden kompetent fødevaremyndigheds kontrol (evt. i et andet EU-land) og i overensstemmelse med de betingelser, der er fastlagt af Kommissionen eller i mangel heraf af den kompetente fødevaremyndighed.
Kapitel 7 Indberetning § 15. Når fødevareafdelingen konstaterer, at et parti ikke-animalske fødevarer indebærer en direkte eller indirekte risiko for folkesundheden, skal fødevareafdelingen straks udarbejde en rapid alertnotifikation.
 Stk. 2. Fødevareafdelingen skal kontakte Fødevareberedskabsenheden inden en rapid alert notifikation afsendes.
 § 16. Fødevareafdelingen skal for fødevarer, der ikke er omfattet af forordning 669/2009 og 1152/2009, hvert kvartal indberette resultaterne af kontrollen, herunder af laboratorieanalyser.
 Stk. 2. Indberetningen foretages ved udfyldelse af det i bilag 3 anførte skema, jf. dog § 15. Den kvartalsvise indberetning skal senest den 10. arbejdsdag i den måned, der følger efter hvert kvartal, fremsendes til mailadressen: »3kontor@fvst.dk« med emneteksten: »Indberetning af kontrolresultater for ikke-animalske fødevarer omfattet af [angiv forordningens nummer eller paragraffen i bekendtgørelse om indførsel af fødevarer m.v. med særlige restriktioner]«.
Afsnit III Særligt for fødevarer omfattet af forordning 669/2009 (Mere intensiv offentlig kontrol) Kapitel 8 Videreforsendelse i afventning af analyseresultat § 17. Fødevareafdelingen kan tillade, at et parti, hvoraf der er udtaget prøver til laboratorieanalyse, videresendes til modtagevirksomheden i afventning af analyseresultatet, jf. artikel 8, stk. 2, tredje afsnit i forordning 669/2009. Fødevareafdelingen skal inden videresendelse sikre sig, at modtagevirksomheden har toldoplagsstatus.
Stk. 2. Den i stk. 1 nævnte videresendelse skal ske i transportmidler eller beholdere, der er forseglet af den myndighed, som har foretage prøveudtagningen.
Forseglingen må kun brydes af fødevareafdelingen på modtagevirksomheden.
 Stk. 3. Stk. 1 og 2 gælder også for partier, der er kontrolleret i Danmark, og som videresendes til et andet EU-land i afventning af analyseresultatet.
Kapitel 9 Manglende overholdelse § 18. Fødevareafdelingen skal påbyde et parti returneret eller destrueret, hvis del I i det fælles importdokument er afsendt for sent.
Kapitel 10 Indberetning § 19. Fødevareafdelingen skal for fødevarer omfattet af forordning 669/2009 hvert kvartal indberette importaktiviteten af fødevarer via en skrivbar PDF-fil.
Indberetningen skal ske til e-mailadresserne: »2kontor@fvst.dk« og »3kontor@fvst.dk«.
 Stk. 2. Der findes en vejledning til udfyldelse af den særlige PDF-fil på Fødevarestyrelsens intranet: »http://intranet09/Fagligt/Foedevarer/Import_eksport/Importrestriktioner/forside«.
Stk. 3. Det er vigtigt, at fødevareafdelingen indberetter på denne særlige PDF-fil i det rigtige kvartal.
Indberetningen skal ske i det kvartal, hvor CEDet kan afsluttes.
Hvis der er udtaget prøver til fysisk kontrol i et kvartal, men analyseresultaterne først foreligger i næste kvartal, skal der ikke indberettes før analyseresultaterne foreligger, og CEDet er helt afsluttet.
Stk. 4. Det er også vigtigt, at fødevareafdelingen ikke anvender linket sidst i PDF-filen: »Submit application«.
Hvis linket anvendes ved en fejl, vil den pågældende fødevareafdeling modtage et »submission number« fra EU-kommissionen.
Dette nummer skal indsendes til e-mailadressen squm@fvst.dk, og Mørkhøj vil orientere EU-kommissionen om fejlrapporteringen.
Afsnit IV Særligt for fødevarer omfattet af forordning 1152/2009 (Aflatoksin) Kapitel 11 Manglende overholdelse § 20. Fødevareafdelingen skal påbyde et parti returneret eller destrueret, hvis partiet ikke ledsages af resultater af prøveudtagning og analyse samt sundhedscertifikatet.
Kapitel 12 Indberetning § 21. Fødevareafdelingen skal indberette resultaterne af aflatoksinkontrollen til e-mailadressen »2kontor@fvst.dk«, jf. følgende link: »http://intranet09/Fagligt/Indberetniger/Til_Moerkhoej/aflatoksinkontrol_restriktionsbek/forside«.
Afsnit V Ikrafttrædelse Kapitel 13 Ikrafttrædelsesbestemmelser § 22. Cirkulæret træder i kraft den 10. maj 2010.
