Skriftlig fremsættelse (27. februar 2019) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af retsplejeloven og lov om tv-overvågning (Politiets overtagelse af tv-overvågning og udvidelse af adgangen til tv-overvågning) (Lovforslag nr.
L 171) Lovforslaget har til formål at give politiet adgang til at overtage andre myndigheders og privates tv-overvågning i ekstraordinære situationer for at forebygge særligt alvorlige forbrydelser, eksempelvis terrorangreb, bandeopgør mv.
 Formålet med lovforslaget er derudover at præcisere reglerne i tv-overvågningsloven for, hvornår private må foretage tv-overvågning, herunder hvornår erhvervsdrivende må sætte overvågning op omkring deres butik.
 Lovforslaget har endvidere til formål at udvide mulighederne for, hvilke erhvervsdrivende der lovligt kan tv-overvåge i visse situationer.
Herudover ønsker regeringen at understøtte politiets evne til  i samarbejde med private  at kunne imødegå sikkerhedstrusler f.eks. som led i en terrortrussel rettet mod religiøse bygninger eller opholdssteder.
Det foreslås derfor, at der indføres en adgang for politiet til i særlige tilfælde at meddele tilladelse til, at private kan foretage tv-overvågning i nærmere bestemt omfang, når det er nødvendigt for at imødegå en sikkerhedstrussel.
 Endelig er formålet med lovforslaget, at der gives mulighed for at opbevare visse optagelser med personoplysninger i længere tid end de 30 dage, der følger af tv-overvågningsloven i dag, i situationer hvor det er nødvendigt af hensyn til en indgivet anmeldelse om strafbart forhold.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
