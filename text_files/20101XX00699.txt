Skriftlig fremsættelse (30. marts 2011) Økonomi- og erhvervsministeren (Brian Mikkelsen) Herved tillader jeg mig for Folketinget at fremsætte:
Forslag til lov om ændring af lov om visse erhvervsdrivende virksomheder og lov om finansiel virksomhed (Tilsyn med visse omdannede tidligere finansielle virksomheder, krav til ledelsen af sparekassefonde og ændring af stemmeretsbegrænsninger, m.v.) (Lovforslag nr.
L 180) Lovforslaget har tre hovedformål: at indføre et offentligt tilsyn med virksomheder, der tidligere har drevet finansiel virksomhed, at ændre reglerne om ledelsessammensætningen i sparekassefonde samt at ændre reglerne for de lovbestemte stemmeretsbegrænsninger for spare- og andelskasser.
I forbindelse med omdannelse af en finansiel virksomhed opstår et aktieselskab, som viderefører den finansielle aktivitet, og som er under tilsyn af Finanstilsynet.
Den tidligere finansielle virksomhed videreføres samtidig ofte som en forening eller fond.
Fondene er allerede i dag omfattet af et offentligt tilsyn, mens dette ikke er tilfældet for foreningerne.
Det kan være problematisk i forhold til, at foreningerne ofte råder over betydelige formuer, hvor deltagerne samtidig i flere tilfælde har begrænset økonomisk incitament til at udøve aktivt ejerskab.
Det er således ofte bestyrelsen eller repræsentantskabet, der træffer beslutninger på virksomhedens vegne.
Der indføres med forslaget et tilsyn i stil med det tilsyn, som allerede føres med de erhvervsdrivende fonde, dvs. et legalitetstilsyn.
Det medfører, at tilsynsmyndigheden skal påse, at vedtægten og loven overholdes.
Der er ikke tale om et tilsyn med virksomhedens almindelige forretningsmæssige dispositioner.
I lov om finansiel virksomhed medfører lovforslaget ændringer vedrørende de såkaldte sparekassefonde.
I dag stiller loven krav om, at flertallet af bestyrelsesmedlemmerne i en sparekassefond eller andelskassefond/forening skal udpeges af og blandt bestyrelsesmedlemmerne i det underliggende sparekasse- eller andelskasseaktieselskab.
Dette har i praksis givet anledning til en række problemer, hvorfor det foreslås, at det fremover alene er mindretallet af medlemmerne af fonds- eller foreningsbestyrelsen, der kan udpeges og udgøres af medlemmerne af sparekasse- eller andelskasseaktieselskabets bestyrelse.
Det præciseres også, at formanden for fonds- eller foreningsbestyrelsen ikke samtidig må være formand for bestyrelsen i sparekasse- eller andelskasseaktieselskabet.
Det foreslås desuden at ophæve lovkravet om, at vedtægten for et omdannet sparekasse- eller andelskasseaktieselskab skal indeholde bestemmelser om stemmeretsbegrænsninger i indtil 5 år efter omdannelsen.
Det vil for fremtiden være op til det enkelte selskab at tage stilling til, om vedtægten skal indeholde regler om stemmeretsbegrænsninger.
Samtidig foretages der ændringer i reglerne om stemmeretsbegrænsninger for andels- og sparekasser.
Det foreslås, at de lovbestemte stemmeretsbegrænsninger skal bortfalde, hvis den del af egenkapitalen, der ikke er garanti- eller andelskapital, er mindre end 20 pct. af egenkapitalen.
Begge forslag skal sikre selskaber med lille reserve større mulighed for at tiltrække kapital fra eksterne investorer.
 Der foreslås endelig en række præciseringer og konsekvensrettelser i både lov om visse erhvervsdrivende virksomheder og lov om finansiel virksomhed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
