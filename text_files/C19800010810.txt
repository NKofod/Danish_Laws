 Ved højesterets dom af 20. december 1979 (Ugeskrift for Retsvæsen 1980,  

 side 118) statueredes det, at sælgerpantebreve i fast ejendom, der i et bo  

 udlægges som arv til debitor efter pantebrevene, ved arveafgiftsberegningen  

 kan ansættes til værdien i handel og vandel.
Skattedepartementet har hidtil fulgt den praksis, at pantebreve skulle  

 ansættes til pålydende værdi ved arveafgiftsberegningen, når de blev udlagt  

 til debitorarvingen.
Det samme er antaget med hensyn til gældsbreve uden  

 pantesikkerhed.
Man kan herved henvise til "Meddelelser fra  

 skattedepartementet nr. 36" af april 1976, side 108. Efter  

 højesteretsdommen må denne praksis anses for at være forladt.
 Dommen har virkning for alle arveafgiftsberegninger af udlæg til  

 debitorarvinger af pantebreve og andre gældsbreve, der finder sted efter  

 højesteretsdommens afsigelse.Dommen vil tillige kunne finde anvendelse på  

 tidligere foretagne udlæg i alle tilfælde, hvor afgiftsberegningerne ikke i  

 medfør af reglerne i arveafgiftslovens § 32 er blevet bindende for de  

 afgiftspligtige forinden dommens afsigelse.
 Omberegning og tilbagebetaling af eventuelt for meget erlagt arveafgift  

 vil i de nævnte tilfælde kunne finde sted efter ansøgning til skifteretterne  

 i hvert enkelt tilfælde.
 Ved dom af 16. januar 1979 i sagen 10. afdl. nr. 75/1976 har Østre  

 Landsret fastslået, at der ved gave bestående i eftergivelse af gæld sikret  

 ved pant i fast ejendom kan foretages en kursansættelse af pantebrevene i  

 forbindelse med afgiftsberegningen.
 Denne dom er derefter af skattedepartementet appelleret til højesteret,  

 men under hensyn til den ved førnævnte højesteretsdom af 20. december 1979  

 trufne afgørelse er sagen nu forligt således, at værdiansættelsen af de  

 omhandlede pantebreve er hjemvist til fornyet behandling af  

 afgiftsmyndighederne til fastsættelse af handelsværdien.
Skattedepartementet har hidtil fulgt den praksis, at pantebreve skulle  

 ansættes til pålydende værdi ved gaveafgiftsberegningen, når de som gave blev  

 overdraget til debitor.
Det samme er antaget med hensyn til gældsbreve uden  

 pantesikkerhed.
Denne praksis må herefter anses for at være forladt.
 Omberegning og eventuel tilbagebetaling af for meget erlagt gaveafgift vil  

 i sådanne tilfælde kunne finde sted efter ansøgning til vedkommende  

 amtsskatteinspektorat i hvert enkelt tilfælde, for så vidt  

 gaveafgiftsberegningerne ikke i henhold til reglerne i arveafgiftslovens §  

 32, jfr. § 48, stk. 2 er blevet bindende for parterne inden højesteretsdommen  

 af 20. december 1979.
