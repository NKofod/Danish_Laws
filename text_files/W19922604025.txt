Nævnet giver afslag på radioens ansøgning om forlængelse af tilladelse  

 til lokal radiovirksomhed med den begrundelse, at radioens programprofil  

 minder om de øvrige ansøgeres, og at radioen ikke tidligere har levet op til  

 kravene om seriøsitet og soliditet.
Udvalget fandt, at nævnet havde handlet  

 inden for lovens rammer og fandt ikke grundlag for at kritisere det af nævnet  

 her indenfor udøvede skøn.
På sit møde den 17. marts har Udvalget vedr.
Lokal Radio og TV behandlet  

 en klage fra advokat Bjarke Vejby, advokatfirmaet Bech-Bruun & Trolle som  

 mandatar for Radio 2 + 4, Århus, over en afgørelse om afslag på ansøgning om  

 sendetilladelse til lokal radiovirksomhed.
Afgørelsen er truffet af  

 Lokalradio- og TV-nævnet i Århus Kommune og meddelt i skrivelse af 2.  

 december 1991. Udvalget vedr.
Lokal Radio og TV har behandlet sagen på  

 grundlag af følgende oplysninger: I nævnets begrundelse for beslutningen om  

 at give ansøger afslag anføres det, at nævnet har afvejet de enkelte  

 programplaner i forhold til hinanden og herefter har konstateret, at Radio 2  

 + 4's programprofil minder meget om de øvrige ansøgeres.
På denne baggrund  

 besluttede nævnet at meddele afslag på ansøgningen om sendetilladelse, idet  

 alsidighedskravet i loven er sikret ved de øvrige radioer.
Nævnet anfører, at  

 det i forbindelse med behandlingen af radioens ansøgning også har lagt vægt  

 på, at radioen ikke tidligere har levet op til kravene om seriøsitet og  

 soliditet, idet man særlig har hæftet sig ved, at radioen har givet klart  

 urigtige oplysninger i forbindelse med forpligtelsen til at leve op til  

 ophavsrettens krav.
I klagen af 4. december 1991 fra advokat Bjarke Vejby  

 gøres det gældende, at radioen opfylder betingelserne for at få imødekommet  

 ansøgningen om sendetilladelse og det bestrides, at radioens programprofil  

 minder så meget om de øvrige radioers profil, at dette i sig selv er et  

 bæredygtigt argument for nævnets beslutning.
I øvrigt fremhæves det, at det  

 er nøjagtig den samme programprofil, som radioen ved en tidligere lejlighed  

 fik sendetilladelse på.
I klagen hedder det endvidere, at den reelle baggrund  

 for ikke at give radioen tilladelse til lokalradiovirksomhed er nævnets  

 fejlfortolkning af § 15 j i loven om radio- og fjernsynsvirksomhed, idet  

 nævnet fejlagtigt opfatter sin tilsynsforpligtelse som også dækkende de  

 betalingsforpligtelser, der følger af ophavsretsloven.
Omtvistede  

 gældsforhold har ingen relevans for nævnet, der ikke er tillagt kompetence  

 til at afgøre civilretlige anliggender.
Desuagtet har nævnet ladet en  

 bestående tvist mellem en ophavsretsorganisation og en lokalradio indgå som  

 et udslagsgivende element i nævnets bedømmelse.
I skrivelse af 19. december  

 1991 fra klager anføres det supplerende, at man er i besiddelse af  

 dokumentation for den antagelse, at beslutningen om at give afslag på  

 ansøgning sendetilladelse alene er begrundet i radioens tvist med Gramex.
I  

 nævnets udtalelse af 7. januar 1992, bemærkes det, at Radio 2 + 4 den 24.  

 april 1990 fik sendetilladelse sammen med 12 øvrige radioer for perioden 1.  

 juni 1990 til 31. marts 1992. Vedrørende sendetilladelse for tiden efter 1.  

 april 1992 er der modtaget 21 ansøgninger, idet dog en ansøger senere trak  

 sin ansøgning tilbage.
De tilbageværende ansøgere søgte tilsammen om 595  

 timer pr. uge, hvor der med 2 kanaler alene er 336 timer til rådighed.
Nævnet  

 gennemgik herefter samtlige ansøgninger for at udvælge radioer til de 2  

 kanaler og for at give den samlede programvirksomhed en alsidig karakter.
I  

 denne gennemgang indgik en vurdering af de fremsendte programplaner og en  

 samlet vurdering af hvilke af de 13 radioer, der for tiden havde  

 sendetilladelse og som kunne leve op til kravene om soliditet, seriøsitet og  

 samarbejdsvilje.
Af de 13 radioer havde alene 10 radioer ønsket at blive  

 placeret på Kanal 1, idet de sidste 3 klart søger mod en begrænset målgruppe  

 og derfor hører hjemme blandt radioerne på Kanal 2. Nævnet nåede i sin  

 vurdering frem til, at 9 af de omtalte 10 radioer uden videre levede op til  

 forudsætninger for at sende på Kanal 1. Nævnet vurderede, at man derved klart  

 havde levet op til lovens krav om at sikre en samlet programvirksomhed af  

 alsidig karakter og alene 4 radioer fik afslag på ansøgningen om  

 sendetilladelse.
For så vidt angår Radio 2 + 4 havde nævnet i særlig grad  

 hæftet sig ved stationens forhold til Gramex.
Med skrivelse af 8. oktober  

 1991 havde Gramex nemlig orienteret om sine vanskeligheder med at få Radio 2  

 + 4 til at leve op til ophavsretslovens krav.
Det fremgår heraf, at Radio 2 +  

 4 igennem mere end et år havde undladt at bringe sit forhold til Gramex i  

 orden.
Nævnet kunne også konstatere, at Radio 2 + 4 i sin skrivelse af 27.  

 september 1991 til Gramex havde afgivet klart urigtige oplysninger omkring  

 stationens opstarttidspunkt og sendetimetal.
Det udtales fra nævnets side, at  

 der »er tale om oplysninger, som nævnet i øvrigt ligger inde med, og  

 derfor klart kan vurdere rigtigheden af«.
Med skrivelse af 11. oktober  

 1991 fremsendtes materialet fra Gramex til høring hos Radio 2 + 4, men det  

 resulterede alene i en skrivelse fra radioens advokat, hvori det meddeltes,  

 at det lå udenfor nævnets kompetence at beskæftige sig med spørgsmålet.
Det  

 blev senere bekræftet i en skrivelse fra nævnet, at man i en  

 tilladelsesperiode ikke kan inddrage de omtalte forhold, men anfører, at det  

 er uundgåeligt - og i øvrigt også lovligt - at man ved afgørelsen af, hvem  

 der skal have sendetilladelse vurderer, hvilke af ansøgerne der kan leve op  

 til de samlede krav, lovgivningen stiller til en sendetilladelsesindehaver.  

 Nævnet vurderede på den omtalte baggrund, at Radio 2 + 4 ikke levede op til  

 de krav om soliditet og seriøsitet, der stilles for at blive placeret på  

 Kanal 1, at Radio 2 + 4's programprofil mindede meget om de øvrige  

 stationers, at man ved sammensætningen af programvirksomheden er helt frit  

 stillet og ikke bundet af de hidtidige tilladelser, at det tilsvarende er  

 uden betydning, om radioen opfylder betingelserne for at få sendetilladelse,  

 så længe der er flere ansøgere, end der er mulighed for at imødekomme.
På  

 denne baggrund har nævnet fastholdt sin beslutning om ikke at udstede  

 sendetilladelse til Radio 2 + 4. Der har været en yderligere skriftveksling,  

 hvor klageren og nævnet i det væsentlige har fastholdt deres respektive  

 synspunkter.
På udvalgets telefoniske forespørgsel har nævnet den 17. marts  

 1992 oplyst, at nævnets bogførte timer om radioens udsendelser stemmer  

 overens med radioens opgivelser til lokalradiofonden, medens radioens  

 opgivelser til Gramex er væsentligt lavere.
Klageren har anmodet udvalget om  

 et møde om sagen, inden udvalget traf sin afgørelse.
Nævnet har, såfremt  

 klagerens ønske om et møde blev imødekommet, også ønsket et møde.
Udvalget  

 har ikke fundet anledning til at imødekomme anmodningen om mundtlig  

 forhandling.
Udvalget vedr.
Lokal Radio og TV skal herefter udtale: Udvalget  

 lægger til grund, at klageren til Gramex har afgivet klart urigtige  

 oplysninger omkring stationens starttidspunkt og sendetimetal.
Udvalget  

 lægger endvidere til grund, at nævnet ved sin afgørelse har tillagt dette  

 forhold betydelig vægt, men at der tillige, som anført af nævnet, er  

 foretaget en samlet vurdering af ansøgerne, således at man har opnået en  

 samlet programvirksomhed af alsidig karakter.
Der er ikke i den gældende  

 lovgivning holdepunkter for, at en ansøger, der hidtil har haft  

 sendetilladelse, har nogen retlig fortrinsstilling ved udfærdigelsen af  

 tilladelser for en følgende periode.
Det er udvalgets opfattelse, at det  

 tværtimod ville stride mod lovens krav om, at nævnet skal søge at sikre en  

 samlet programvirksomhed af alsidig karakter, såfremt man i sig selv tillagde  

 den tidligere tilladelse afgørende betydning.
Derimod vil der ikke være noget  

 forkert i, at nævnet ved vurderingen af, om en ansøger faktisk vil kunne  

 realisere opstillede programplaner blandt andre momenter også lægger vægt på,  

 at ansøgeren i en tidligere periode har vist sig i stand til det at drive en  

 station efter planerne.
Udvalget finder endvidere, i overensstemmelse med  

 tidligere trufne afgørelser, at nævnet lovligt ved vurderingen af ansøgerens  

 mulighed for at realisere opstillede programplaner, kan lægge vægt på  

 ansøgerens økonomiske grundlag, herunder manglende afgiftsbetaling m.v.
Det  

 forudsætter naturligvis, at nævnet har tilstrækkelige sikre oplysninger om  

 forholdet.
I den foreliggende sag drejer det sig ikke om en objektiv  

 konstateret manglende afgiftsbetaling, men om at nævnet har sikre oplysninger  

 om, at der er afgivet klart urigtige oplysninger til Gramex.
Også i et sådant  

 tilfælde vil nævnet, som led i en vurdering af ansøgernes mulighed for at  

 realisere programplanerne i en kommende periode, kunne lægge vægt på  

 forholdet.
Den omstændighed, at nævnet som sket har medinddraget dette  

 kriterium, er således ikke ulovligt.
Udvalget finder herefter, at nævnet ved  

 sin afgørelse har handlet indenfor lovens rammer, og da der ikke findes  

 grundlag for at kritisere det indenfor disse rammers udøvede skøn, kan der  

 ikke gives klageren medhold.
Udvalget træffer herefter følgende afgørelse:  

 Der gives ikke klageren medhold.
