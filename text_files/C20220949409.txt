Cirkulære om aftale om overenskomstdækning af pensionerede Generelle bemærkninger 1. Medarbejder- og Kompetencestyrelsen, Offentligt Ansattes Organisationer (Det Statslige Område), CO10  Centralorganisationen af 2010, Lærernes Centralorganisation og Akademikerne har indgået vedlagte aftale af 11. maj 2022 om overenskomstdækning af pensionerede.
 Aftalen er en opfølgning på resultatet af forhandlingerne i 2021 mellem skatteministeren, Centralorganisationernes Fællesudvalg og Akademikerne.
2. Formålet med aftalen er navnlig at forenkle bestemmelserne om (fælles)overenskomsternes og organisationsaftalernes dækningsområde og at gøre det nemmere for tjenestemænd og andre, der er fratrådt og gået på pension, at genoptage beskæftigelsen, hvis de ønsker det, og dermed medvirke til at afhjælpe manglen på arbejdskraft.
Der skal være sket en faktisk og reel fratræden.
 Derimod er det ikke hensigten med aftalen at tilskynde til, at tjenestemænd m.fl. går på pension med henblik på ansættelse i henhold til (fælles)overenskomst og/eller organisationsaftale.
 3. Aftalens § 2, stk. 2, omfatter personer, der ansættes med virkning fra den 1. juni 2022 eller senere.
 4. Aftalens § 2, stk. 3, omfatter allerede ansatte, dvs. personer, der er ansat efter en individuel kontrakt med virkning før den 1. juni 2022.
Ansættelsesmyndigheden fastsætter tidspunktet for den ansattes overgang til ansættelse efter den relevante (fælles)overenskomst og/eller organisationsaftale efter drøftelse med den ansatte.
Overgangen skal ske snarest muligt, dog senest fra den 1. januar 2023.
5. Ved den ansattes overgang til ansættelse efter (fælles)overenskomst og/eller organisationsaftale, jf. pkt. 4, bortfalder den individuelle kontrakt.
Der kan aftales løntillæg og andre vilkår efter bestemmelserne i (fælles)overenskomsten og/eller organisationsaftalen.
 6. Aftalens bestemmelse om undtagelser fra (fælles)overenskomsternes og organisationsaftalernes dækningsområde indarbejdes senere i (fælles)overenskomster og organisationsaftaler sammen med den generelle cirkulærebemærkning.
Ikrafttræden 7. Cirkulæret har virkning fra den 1. juni 2022.
Skatteministeriet, Medarbejder- og Kompetencestyrelsen, den 11. maj 2022 Carl Erik Johansen Bilag 1 Aftale om overenskomstdækning af pensionerede - § 1. I (fælles)overenskomster og organisationsaftaler, der er indgået på den ene side af eller efter bemyndigelse fra Skatteministeriet og på den anden side af de underskrivende centralorganisationer eller tilsluttede organisationer, foretages følgende ændring:
 Bestemmelsen om undtagelser fra (fælles)overenskomstens eller organisationsaftalens dækningsområde (typisk i (fælles)overenskomstens eller organisationsaftalens § 1) formuleres således:
Stk.
X.
Overenskomsten [organisationsaftalen] omfatter ikke:
1) Tjenestemænd og tjenestemandslignende ansatte m.fl. med ret til tjenestemandspension, der er ansat i a) staten og folkekirken, b) kommuner, regioner, folkeskolen, kommunale fællesskaber og statslige-kommunale fællesskaber mv., c) Grønlands Selvstyre og de grønlandske kommuner, d) statsfinansierede virksomheder, e) virksomheder på tilskudsområder, f) koncessionerede virksomheder eller g) aktieselskaber.
2) Personer, der er afskediget med ret til rådighedsløn eller ventepenge fra de områder, der er nævnt i nr. 1.  Generel cirkulærebemærkning:
 Det er en forudsætning for ansættelse af pensionerede efter overenskomsten [organisationsaftalen], at der er sket en faktisk og reel fratræden.
Pensionerede ansættes efter en individuel kontrakt, hvis ansættelsen ikke er omfattet af en (fælles)overenskomst og/eller organisationsaftale.
Den individuelle kontrakt skal indeholde bestemmelser om løn og andre vilkår for ansættelsen.
Der skal knyttes en pensionsordning til ansættelsen med indbetaling af pensionsbidrag, der skal være på niveau med pensionsbidraget i sammenlignelige (fælles)overenskomster og/eller organisationsaftaler.
Indbetaling af pensionsbidrag kan dog undlades, hvis ansættelsen ikke varer ud over 12 måneder, eller hvis der er tale om få timers beskæftigelse om ugen.
I disse tilfælde udbetales pensionsbidraget som løn.
 § 2. Aftalen har virkning fra den 1. juni 2022.
Stk. 2. Pensionerede tjenestemænd og tjenestemandslignende ansatte m.fl. fra de områder, der er nævnt i § 1 (stk.
X, nr. 1), og personer, der får understøttelse eller egenpension fra en pensionsordning, som det offentlige har ydet tilskud til, og som ansættes med virkning fra den 1. juni 2022 eller senere, omfattes af overenskomsten [organisationsaftalen].
Stk. 3. Pensionerede tjenestemænd og tjenestemandslignende ansatte m.fl. fra de områder, der er nævnt i § 1 (stk.
X, nr. 1), og personer, der får understøttelse eller egenpension fra en pensionsordning, som det offentlige har ydet tilskud til, og som er ansat med virkning før den 1. juni 2022, omfattes af overenskomsten [organisationsaftalen] senest fra den 1. januar 2023.
 Cirkulærebemærkninger til § 2, stk. 2 og 3:
 Bestemmelserne omfatter personer, som hidtil ikke har været omfattet af (fælles)overenskomsten og/eller organisationsaftalen, jf. den hidtidige bestemmelse om dækningsområde.
 Stk. 2 omfatter personer, der ansættes med virkning fra den 1. juni 2022 eller senere.
Stk. 3 omfatter allerede ansatte.
Ansættelsesmyndigheden fastsætter tidspunktet for den ansattes overgang til ansættelse efter (fælles)overenskomsten og/eller organisationsaftalen efter drøftelse med den ansatte.
Overgangen skal ske snarest muligt, dog senest fra den 1. januar 2023.
 Allerede ansatte, som er ansat efter (fælles)overenskomst og/eller organisationsaftale, vil fortsat være omfattet af (fælles)overenskomsten og/eller organisationsaftalen, selv om de anmoder om at få udbetalt en opsat tjenestemandspension fra en tidligere ansættelse.
