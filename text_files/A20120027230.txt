Lov om ændring af lov om Arbejdsgivernes Elevrefusion (Revision af årsregnskab) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om Arbejdsgivernes Elevrefusion, jf. lovbekendtgørelse nr. 160 af 28. februar 2011, som ændret ved § 23 i lov nr. 639 af 14. juni 2010 og § 1 i lov nr. 1368 af 28. december 2011, foretages følgende ændring:
 1. § 25, stk. 1, affattes således:
»Årsregnskabet for Arbejdsgivernes Elevrefusion skal revideres af mindst én statsautoriseret revisor.
Bestyrelsen for Arbejdsgivernes Elevrefusion udnævner revisor, men kan til enhver tid trække udnævnelsen tilbage.« § 2 Loven træder i kraft den 1. april 2012.
Givet på Amalienborg, den 27. marts 2012 Under Vor Kongelige Hånd og Segl MARGRETHE R.
