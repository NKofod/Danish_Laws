Rentefiksering - Rentefiksering Ligningsrådet blev spurgt om følgende:
 Spørgsmål:
Vil låneaftale på de nedenfor stipulerede vilkår  

 medføre beskatning og-eller gaveafgift hos henholdsvis långiver  

 og/eller låntager? Sagens omstændigheder var følgende:
 Ligningsrådet afgav den 15. december 1992 bindende  

 forhåndsbesked om det stillede spørgsmål.  

 Forhåndsbeskeden er offentliggjort i Told & Skat Nyt 1993.10.494 og  

 TfS 1993,262.
 Efterfølgende anmodede skatteyderens revisor om at få sagen  

 genoptaget, idet forhåndsbeskeden ifølge revisoren blev afgjort  

 på forkerte faktiske oplysninger.
 Foreningerne som lånegivere påtænkte at indgå en  

 låneaftale med A A/S som låntager på nedennævnte  

 vilkår:
Lånet skulle fra kreditors side være uopsigeligt i 25 år  

 fra lånets udbetaling, hvorefter det forfaldt til fuld indfrielse.
Det  

 overvejedes alternativt at yde lånet på anfordring, således  

 at långiverne til enhver tid inden for de 25 år kunne opsige  

 lånet til omgående indfrielse.
Lånet forfaldt dog til  

 betaling, såfremt låntageren måtte komme i nærmere  

 beskrevne former for økonomiske vanskeligheder.
 Lånet skulle være rente- og afdragsfrit i løbetiden.
 Fra låntagerens side skulle lånet kunne indfries helt eller  

 delvist til enhver tid med 14 dages varsel.
Forud for afgivelsen af den bindende forhåndsbesked af 15. december  

 1992 oplystes til brug for sagsbehandlingen, at der var et delvist  

 personsammenfald mellem långiver og låntager.
Denne oplysning var  

 imidlertid forkert.
 Sagens rette omstændigheder var, at de midler, der skulle stilles  

 til rådighed for A A/S i form af et rentefrit lån,  

 hidrørte fra et tidligere eksportudvalg.
Ved eksportudvalgets likvidation skulle udvalgets midler i henhold til  

 vedtægterne fordeles med henholdsvis 2/3 og 1/3 til de to foreninger.  

 Udvalgets oprindelige kapital stammede fra refunderede eksportafgifter, som  

 blev stillet til det pågældende erhvervs disposition.
Sigtet  

 hermed var reelt at subsidiere erhvervet med »offentlige midler«.
Med eksportudvalgets opløsning var det hensigten, at udvalgte  

 midler fortsat skulle stilles til erhvervets rådighed.
Dette skete  

 reelt ved, at foreningerne, som havde modtaget midlerne, fordelte nogle af  

 midlerne videre i form af det i nærværende sag omhandlede  

 lån.
 Udlånet ønskedes udelukkende foretaget for at stille de  

 oprindelige midler til rådighed til det formål, hvortil det var  

 tænkt, og dispositionen var således ikke et udslag af nogen som  

 helst form for gavmildhed, hvorved bemærkedes, at de to foreninger ikke  

 var interesseforbundne med A A/S.
 Det reelle i konstruktionen var, at der ydedes erhvervsmæssig  

 subsidiering til A A/S.
 På en række øvrige områder i erhvervslivet  

 forekom der ifølge revisor subsidieordninger i form af lavt eller  

 uforrentede lån, uden at dette medførte beskatning af debitor ud  

 fra gavesynspunkter.
 Svar:
Ligningsrådet overvejede sagen på ny i relation til de nye  

 oplysninger.
Ligningsrådet henså ligeledes til en  

 landsskatteretskendelse af 4. december 1992, som var offentliggjort efter  

 afgivelsen af den første bindende forhåndsbesked i  

 nærværende sag.
Landsskatteretskendelsen var offentliggjort i  

 Told & Skat Nyt 1993.5.205 og TfS 1993,81. Denne sag angik rentefrie  

 udlån fra en familiefond til stifterens børn.
Resultatet var, at  

 de til markedsrenten svarende renter af foretagne udlån skulle  

 medregnes til den skattepligtige indkomst successivt for de enkelte  

 skatteår.
De indtægtsførte renter kunne dog fradrages som  

 uddelinger efter fondsbeskatningslovens § 4, stk. 2, dog ikke for så  

 vidt angik udlånet til en person, der ikke var omfattet af  

 kildeskattelovens §§ 1 og 2.
Landsskatteretten afsagde ligeledes den 4. december 1992 en kendelse  

 vedrørende modtageren af et lån fra den omhandlede familiefond.  

 Ifølge kendelsen var modtageren af det rentefrie lån successivt  

 for hvert enkelt skatteår skattepligtig af rentefordelen svarende til  

 markedsrenten.
Et til renten svarende beløb kunne fradrages som  

 »renteudgift«.
Denne kendelse var ikke offentliggjort.
På baggrund af disse kendelser fandt Ligningsrådet, at A A/S  

 til indkomsten successivt for hvert enkelt skatteår så  

 længe lånet bestod, skulle medregne et beløb svarende til  

 markedsrenten af lånet.
Samtidigt ville A A/S have fradragsret for et  

 tilsvarende beløb.
For A A/S ville det rentefrie lån herefter  

 være skattemæssigt neutralt, da såvel indtægten som  

 udgiften for selskaber havde samme skattemæssige værdi.
Foreningerne, der begge beskattedes efter fondsbeskatningslovens § 1, stk.  

 1, nr. 2, skulle medregne et beløb svarende til markedsrenten af det  

 udlånte beløb hvert år, lånet løb.  

 Ligningsrådet fandt ikke, at der var fradragsret for beløbene,  

 idet disse ikke kunne anses som uddelinger efter fondsbeskatningsloven.  

 Rentefrit udlån til A A/S kunne ikke anses som almennyttigt eller  

 almenvel gørende formål.
Det kunne ej heller anses som  

 vedtægtsbestemt uddeling med fradrag efter fondsbeskatningslovens § 4,  

 stk. 2. Der var herved henset til, at foreningerne ikke udlånte  

 beløbene til opfyldelse af vedtægtsmæssige formål,  

 men fordi de havde modtaget midler med den klausul, at beløbene skulle  

 stilles til rådighed for erhvervet.
 Herefter tillagde Ligningsrådet det ikke vægt, om lånet  

 ydedes mellem ikke-interesseforbundne parter, ligesom der heller ikke blev  

 henset til, om lånet ydedes på anfordring eller ej.
