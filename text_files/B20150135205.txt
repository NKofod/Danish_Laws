Bekendtgørelse om Trafik- og Byggestyrelsens gebyrer på postområdet I medfør af § 23, stk. 1, 5 og 6, i postloven, lov nr. 1536 af 21. december 2010, fastsættes efter bemyndigelse i henhold til § 27:
 Anvendelsesområde m.v.
 § 1. Denne bekendtgørelse fastsætter bestemmelser om Trafik- og Byggestyrelsens gebyrer for udstedelse af tilladelse til postbefordring efter postlovens §§ 3 og 14, for godkendelse af takstfastsættelse efter postlovens § 15, stk. 4, samt for varetagelse af tilsyn efter postlovens § 23.
 Stk. 2. Postvirksomheder, herunder den befordringspligtige postvirksomhed, betaler gebyrer til Trafik- og Byggestyrelsen efter satserne i denne bekendtgørelse.
 Stk. 3. Ved postvirksomheder forstås virksomheder, der udøver erhvervsmæssig postbefordring.
 Stk. 4. Ved adresserede forsendelser forstås breve og pakker samt dagblade, magasiner, kataloger m.m.
Betaling af gebyrer § 2. For følgende ydelser betaler postvirksomheder et gebyr efter regning:
 1) Udstedelse af tilladelse til postbefordring efter postlovens §§ 3 og 14.
 2) Godkendelse af takstfastsættelse efter postlovens § 15, stk. 4.
 Stk. 2. Trafik- og Byggestyrelsen kan viderefakturere særlige omkostninger til ansøger, herunder til særlig teknisk bistand, eventuelle rejseomkostninger m.v., som afholdes i forbindelse med konkret behandling af sagen.
 Stk. 3. Ansøgning om tilladelse efter postlovens § 3 skal ske ved elektronisk indsendelse af skema, som findes på Trafik- og Byggestyrelsens hjemmeside, www.tbst.dk.
 § 3. Gebyrer fastsat i medfør af § 2, stk. 1, er baseret på en timepris på 1.800 kr. (2016-niveau).
 § 4. For Trafik- og Byggestyrelsens omkostninger ved varetagelse af den generelle tilsynsindsats, herunder markedsovervågning, statistikindsamling, analyser, kvalitetskontrol, klagesagsbehandling m.v., betaler postvirksomheder et formålsbestemt gebyr efter postlovens § 23.
§ 5. Det formålsbestemte gebyr, der er anført i § 4, udgør 2,97 kr. (2016-niveau) for hver 1.000 befordrede adresserede forsendelser, som er omfattet af tilladelseskravet, og opkræves årligt af Trafik- og Byggestyrelsen.
Gebyret opkræves hver den 15. marts for det forudgående år.
Gebyret skal indbetales til Trafik- og Byggestyrelsen senest den 1. april.
 Stk. 2. Postvirksomhederne indsender hvert år ved udgangen af kalenderåret og senest den 1. marts en årsopgørelse over antal befordrede adresserede forsendelser vedlagt en erklæring fra en revisor.
 Stk. 3. Beløb under 1.000 kr. opkræves ikke.
§ 6. Det beløb, der er anført i § 5, reguleres én gang årligt pr. 1. januar med 2 pct. tillagt tilpasningsprocenten for det pågældende finansår, jf. lov om en satsreguleringsprocent.
Det herefter fremkomne beløb afrundes til nærmeste ørebeløb.
Trafik- og Byggestyrelsen bekendtgør reguleringerne hvert år.
§ 7. Udebliver betaling af gebyrer efter §§ 2 og 4 efter sidste rettidige indbetalingsdag, kan Trafik- og Byggestyrelsen opkræve et ekspeditionsgebyr på 100 kr. for hver rykkerskrivelse.
Der tillægges renter i overensstemmelse med rentelovens § 5.
Klageadgang § 8. Afgørelser truffet af Trafik- og Byggestyrelsen efter denne bekendtgørelse kan ikke indbringes for transport- og bygningsministeren eller anden administrativ myndighed, jf. bekendtgørelse om Trafik- og Byggestyrelsens opgaver og beføjelser, klageadgang og kundgørelse af visse af Trafik- og Byggestyrelsens forskrifter.
Ikrafttrædelses- og overgangsbestemmelser § 9. Bekendtgørelsen træder i kraft den 1. januar 2016.
 Stk. 2. Bekendtgørelse nr. 1307 af 17. december 2012 om gebyrer i henhold til postloven ophæves.
 Stk. 3. For ansøgninger, jf. § 2, stk. 1, som er under behandling i Trafik- og Byggestyrelsen, beregnes gebyret indtil 1. januar 2016 efter de hidtidige regler, og fra 1. januar 2016 beregnes gebyret efter bestemmelserne i denne bekendtgørelse.
