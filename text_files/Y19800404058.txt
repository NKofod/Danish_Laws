 En grundejer mener at hans nabo ulovligt har fjernet et skelmærke  

 mellem deres ejendomme og anmoder derfor direktoratet om at foranledige, at  

 de ulovlige forhold bliver bragt til ophør.
 Direktoratet udtaler at man ikke har hjemmel til at pålægge en  

 eventuel skadevolder at sørge for, at skelmærket genanbringes.
Grundejeren må således rette henvendelse til en praktiserende  

 landinspektør.
Grundejeren vil hæfte for udgifterne, men kan søge at få dem  

 dækket hos naboen.
Hvis naboen ikke finder sig forpligtet hertil, må  

 spørgsmålet søges afgjort ved domstolene.
I et brev af - - - - har De oplyst, at Deres nabo for ca. 2 år siden har  

 bygget carport/udhus 20-30 cm ind over skellinjen mod Deres ejendom, og  

 derefter har flyttet en skelpæl for at legalisere bebyggelsen.
De oplyser  

 videre, at en henvendelse til X kommune ikke har givet resultat, og De  

 anmoder derfor matrikeldirektoratet om at foranledige, at de ulovlige forhold  

 bliver bragt til ophør.
 I den anledning skal man meddele følgende:
 Ifølge § 42c i udstykningsloven (lovbekendtgørelse nr. 6 af 7.1.1977) er  

 den, som flytter, borttager, beskadiger eller ødelægger et kendeligt  

 skelmærke pligtig at betale udgifterne ved dets genanbringelse.
Matrikeldirektoratet har ikke hjemmel til at pålægge en eventuel  

 skadevolder at sørge for, at skelmærket genanbringes.
Hvis De ønsker at få  

 skelmærket genanbragt, må man henvise Dem til at rette henvendelse til en  

 praktiserende landinspektør.
De hæfter så over for landinspektøren for  

 udgifterne, men kan søge at få dem dækket af Deres nabo, jf.  

 udstykningslovens § 42 c.
Hvis Deres nabo ikke finder at være forpligtet til  

 at betale udgifterne til genanbringelsen, må spørgsmålet søges afgjort ved  

 domstolene.
Skellet kan også gennem en praktiserende landinspektør søges fastslået ved  

 en skelsætningsforretning efter reglerne i udstykningslovens kap.
V.  

 Udgifterne hertil fordeles efter reglerne i lovens § 28, stk. 2.
 Det bemærkes, at hvis det kan dokumenteres, at Deres nabo har flyttet  

 skelpælen, vil han efter omstændighederne kunne straffes efter straffelovens  

 § 179, evt. § 291. En eventuel anmeldelse af forholdet skal indgives til den  

 lokale politimester.
 Vedrørende Deres bemærkninger om fjernelse af byggeriet og tilbagebetaling  

 af en del af ejendomsskatten må man henvise til kommunen, der varetager  

 administrationen af byggelovgivningen og opkrævningen af ejendomsskatter.
 Et eksemplar af udstykningsloven vedlægges til orientering.
