 Herved bekendtgøres lov om Statens Tekniske Prøvenævn, jf.  

 lovbekendtgørelse nr. 40 af 4. februar 1986, med de ændringer der følger af  

 lov nr. 855 af 23. december 1987.
 § 1.  Der oprettes et Statens Tekniske Prøvenævn med  

 den opgave at følge, fremme og samordne den tekniske prøvning, som udføres i  

 danske laboratorier og prøvningsinstitutioner, samt føre kontrol med  

 autoriseret teknisk prøvning, der udføres for at tilvejebringe et objektivt  

 grundlag for vurdering af materialers, produkters og konstruktioners  

 anvendelighed, sikkerhed og kvalitet med henblik på dokumentation af  

 overholdelsen af forskrifter vedrørende den offentlige sikkerhed samt til  

 brug ved retsafgørelser og i kontraktforhold, hvori der indgår resultater af  

 teknisk prøvning.
 Stk. 2.  Ved teknisk prøvning forstås i denne lov enhver  

 form for bestemmelse af fysiske størrelser, stoffers og materialers  

 egenskaber, struktur og bestanddele, herunder materialers, færdige produkters  

 og konstruktioners modstandsevne over for ydre påvirkninger, samt enhver form  

 for undersøgelse af færdige produkters og konstruktioners anvendelighed og  

 funktionsdygtighed under forekommende ydre omstændigheder.
 § 2.  Statens Tekniske Prøvenævn varetager de i § 1,  

 stk. 1, nævnte opgaver ved at:
 § 3.  Nævnet udøver sin virksomhed i nært samarbejde  

 med de offentlige myndigheder, for hvilke Nævnets virksomhed har betydning.
 Stk. 2.  Offentlige myndigheder, som foretager, forestår  

 eller understøtter teknisk prøvning, skal give Nævnet lejlighed til at udtale  

 sig inden der træffes beslutning om større dispositioner inden for det  

 tekniske prøvningsområde, herunder også om nyanlæg og nyanskaffelser af  

 større omfang, iværksættelse af forsøgsrækker på nye prøvningsområder og  

 lign.
 § 4.  Laboratorier m.v., der er oprettet eller  

 understøttet af staten, eller som har modtaget autorisation efter denne lov,  

 skal meddele Nævnet de oplysninger om deres virksomhed, som Nævnet finder  

 nødvendige for at kunne løse sin opgave.
 Stk. 2.  Nævnet kan tilkalde lederne af vedkommende  

 laboratorier m.v. eller deres stedfortrædere til Nævnets forhandlinger,  

 ligesom de pågældende kan forelægge spørgsmål, der vedrører teknisk prøvning,  

 for Nævnet.
 § 5.  I det omfang Nævnet anser det nødvendigt for  

 gennemførelsen af autoriseret prøvning, kan Nævnet for hvert enkelt  

 forekommende teknisk prøvningsområde efter ansøgning og på nærmere af Nævnet  

 fastsatte vilkår autorisere eet eller flere laboratorier til at foretage  

 sådan prøvning.
 Stk. 2.  På de områder, hvor der efter anden lovgivning  

 er foreskrevet autoriseret teknisk prøvning til dokumentation for  

 overholdelsen af forskriftsmæssige krav, kan Nævnet kun udstede autorisation  

 og fastsætte vilkårene herfor efter aftale med vedkommende myndighed.
 Stk. 3.  Såvel offentlige som almennyttige selvejende  

 institutioner og private virksomheders laboratorier kan autoriseres under  

 forudsætning af, at de inden for det pågældende prøvningsområde kan udøve  

 deres virksomhed på fuldt betryggende og principielt uvildig måde, og at de  

 besidder en sådan sagkundskab, en sådan kapacitet og et sådant udstyr, at de  

 kan foretage enhver inden for autorisationsområdet forekommende prøvning på  

 teknisk fuldt forsvarligt måde.
 Stk. 4.  Autorisation meddeles særskilt inden for  

 afgrænsede prøvningsområder og medfører pligt til på anmodning at udføre  

 prøvning inden for autorisationsområdet, medmindre Nævnet under hensyn til  

 særlige omstændigheder på forhånd har meddelt fritagelse fra denne  

 almindelige forpligtigelse.
 Stk. 5.  Autorisation meddeles for et nærmere fastsat  

 åremål og kan tilbagekaldes inden periodens udløb, hvis et autoriseret  

 laboratorium m.v. ikke længere opfylder forudsætningerne for at blive  

 autoriseret inden for det pågældende prøvningsområde, eller i tilfælde af  

 grov eller oftere gentagen overtrædelse af vilkårene for autorisationen.
 Stk. 6.  Nævnets afgørelser efter denne paragraf kan  

 ikke indbringes for anden administrativ myndighed.
Stk. 7.  Afgørelse om tilbagekaldelse efter stk. 5 kan  

 af den virksomhed, afgørelsen vedrører, forlanges indbragt for domstolene.  

 Begæring herom skal fremsættes over for Nævnet inden 4 uger efter, at  

 afgørelsen er meddelt virksomheden.
Afgørelsen skal indeholde oplysning om  

 adgangen til at begære domstolsprøvelse og om fristen herfor.
Nævnet anlægger  

 sag mod virksomheden i den borgerlige retsplejes former.
Stk. 8.  Begæring om sagsanlæg har opsættende virkning,  

 men retten kan ved kendelse bestemme, at virksomheden under sagens behandling  

 ikke må virke som autoriseret laboratorium m.v.
Såfremt Nævnets afgørelse  

 findes lovlig ved dommen, kan det i denne bestemmes, at anke ikke har  

 opsættende virkning.
 Stk. 9.  Industriministeren kan fastsætte nærmere regler  

 om meddelelse af autorisation.
 § 6.  Prøvningsattester fra autoriserede laboratorier  

 m.v. kan på vilkår, der fastsættes af Nævnet, forsynes med attestation for,  

 at prøvningen er foretaget af et hertil af Statens Tekniske Prøvenævn  

 autoriseret laboratorium.
 § 7.  Statens Tekniske Prøvenævn består af indtil 15  

 medlemmer, der beskikkes af industriministeren for 3 år ad gangen.  

 Industriministeren kan endvidere beskikke et antal suppleanter.  

 Genbeskikkelse kan finde sted, men ingen, som er fyldt 70 år, kan beskikkes.  

 Industriministeren udpeger en formand blandt Nævnets medlemmer.
 Stk. 2.  Som medlemmer af Nævnet udpeges personer, som  

 må anses for at være særligt sagkyndige med hensyn til administrationen eller  

 udførelsen af teknisk prøvning i almindelighed, og Nævnet sammensættes  

 således, at prøvningssagkyndige med tilknytning til den offentlige sektor  

 altid udgør et flertal af Nævnets medlemmer.
 Stk. 3.  Nævnets forretningsorden fastsættes af  

 industriministeren.
 § 8.  Til støtte for sin virksomhed kan Nævnet  

 nedsætte specielt sagkyndige udvalg og indkalde specielt prøvningskyndige,  

 som inden for de enkelte prøvnings- og autorisationsområder kan bistå med  

 faglig ekspertise og afgive indstillinger vedrørende meddelelse af  

 autorisationer og kontrollen med de autoriserede laboratoriers virksomhed.
 Stk. 2.  Til sådanne hverv kan kun udpeges personer med  

 særlig sagkundskab og erfaring vedrørende teknisk prøvning inden for de  

 pågældende fagområder.
 Stk. 3.  Nærmere regler for udpegning af sagkyndige  

 udvalg og konsulenter og for disses opgaver og virksomhed kan fastsættes i  

 forretningsordenen.
 § 9.  Industri- og Handelsstyrelsen fungerer som  

 sekretariat for Nævnet.
 § 10.  Personer, der deltager i Nævnets møder eller på  

 anden måde er knyttet til dets virksomhed, er under ansvar efter borgerlig  

 straffelovs § 152 og § 264 b, jfr. tjenestemandslovens § 10, stk. 2,  

 forpligtet til over for uvedkommende at hemmeligholde, hvad de herigennem  

 bliver vidende om.
 Stk. 2.  Ingen må deltage i behandlingen af en sag, der  

 umiddelbart berører laboratorier m.v., i hvilke han er interesseret, eller  

 til hvilke han er knyttet.
§ 11.  Nævnet kan til hel eller delvis dækning af de  

 med autorisationsudstedelse, dokumentation og kontrol forbundne omkostninger  

 opkræve gebyrer hos de autoriserede virksomheder.
Nærmere regler herfor  

 fastsættes af industriministeren efter indstilling fra Nævnet.
 § 12.  Nævnet afgiver årligt beretning til  

 industriministeren.
 § 13.  Loven gælder ikke for Færøerne og Grønland, men  

 kan ved kongelig anordning sættes i kraft for disse landsdele med de  

 afvigelser, som de særlige færøske og grønlandske forhold tilsiger.
 § 14.  Denne lov træder i kraft den 1. april 1973.
 Stk. 2.  Lov nr. 342 af 19. december 1935 om Statens  

 Materialprøveråd ophæves.
 Lov nr. 855 af 23. december 1987 indeholder følgende  

 ikrafttrædelsesbestemmelse:
§ 8 Loven træder i kraft den 1. januar 1988.
