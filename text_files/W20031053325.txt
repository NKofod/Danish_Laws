Klage  

 over lægeerklæring og læges samt social- og sundhedsassistents brud på  

 tavshedspligt Nævnet fandt ikke grundlag for at kritisere overlægens  

 udfærdigelse af lægeerklæring i foråret 2002 til kommunen vedrørende  

 patientens  

 uarbejdsdygtighed, idet han foretog relevant undersøgelse af patientens  

 tilstand, og hans beskrivelse af tilstanden var i overensstemmelse med den i  

 erklæringen angivne diagnose akut polymorf skizofreni psykose.
Nævnet fandt endvidere, at overlægen ikke overtrådte  

 sin tavshedspligt i forbindelse med udarbejdelse af lægeerklæring om  

 uarbejdsdygtighed ved at videregive oplysning til kommunen om, at patientens  

 diagnose var akut polymorf skizofreni psykose, og at forventet varighed af  

 sygdommen var mindst tre måneder.
Det fremgår endvidere, at  

 uarbejdsdygtigheden  

 skyldtes sygdom, og at sygdommen ville medføre fuld uarbejdsdygtighed.
Nævnet  

 lagde vægt på, at overlægen ikke herved videregav oplysninger, som kommunen  

 ikke havde anmodet om, og som ikke måtte anses for væsentlige for kommunens  

 sagsbehandling.
Det var endvidere i den forbindelse nævnets opfattelse,  

 at overlægen ved modtagelsen af lægeattesten om patientens uarbejdsdygtighed  

 fra hendes kommune måtte forstå, at han var forpligtet til at videregive de  

 ønskede oplysninger, og at han kunne gøre dette uden at tage kontakt til  

 patienten.
Overlægen kunne således gå ud fra, at man fra kommunens side havde  

 foretaget det fornødne for så vidt angik et eventuelt samtykke fra patienten.
 Nævnet fandt ligeledes, at overlægen ikke havde  

 overtrådt lov om patienters retsstilling ved videregivelse af oplysninger  

 vedrørende patientens psykiske sygdom til hendes ægtefælle, idet ægtefællen  

 allerede inden videregivelsen af oplysningerne var bekendt med disse, hvorfor  

 der ikke var tale om videregivelse af op-lysninger, som var fortrolige i  

 henhold  

 til lov om patienters retsstilling § 23.
Nævnet fandt endelig, at social- og sundhedsassistenten  

 ikke havde overtrådt sin tavshedspligt ved telefonisk at kontakte patientens  

 veninde og præsentere sig med navn og oplyse, at hun kontaktede veninden i  

 sin  

 egenskab af medarbejder i en kommunes psykiatriske center.
Nævnet lagde vægt  

 på, at denne form for henvendelse fra en social- og sundhedsassistent som  

 udgangspunkt udgør en overtrædelse af tavshedspligten, idet der herved i  

 forvaltningslovens forstand videregives en i forhold til trediemand  

 beskyttelsesværdig oplysning om, at patienten var i psykiatrisk behandling.  

 Nævnet lagde imidlertid vægt på, at det måtte antages, at veninden forinden  

 videregivelsen var bekendt med, at patienten var i psykiatrisk behandling,  

 idet  

 det var veninden, der tidligere havde kørt patienten til social- og  

 sundhedsassistentens privatadresse, og at patienten i den forbindelse måtte  

 have oplyst veninden om sin relation til social- og sundhedsassistenten og  

 den  

 psykiatriske behandling.
