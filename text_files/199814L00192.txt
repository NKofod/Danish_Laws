Betænkning afgivet af Miljø- og  

 Planlægningsudvalget den 9. december 1998 Betænkning over Forslag til lov om ændring af lov om  

 planlægning (Håndhævelse af forbud mod ny  

 helårsbeboelse i boliger i sommerhusområder, skærpelse af  

 bødeniveau m.v.) Udvalget har behandlet lovforslaget i nogle møder  

 og har herunder stillet spørgsmål til miljø- og  

 energiministeren, som denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Dansommer, Risskov, Finanssektorens Arbejdsgiverforening, Foreningen af Fastboende Sommerhusejere i Danmark, Fritidshusejernes Landsforening, Nielsen, Willy, Skibby, Rosen Socialdemokratisk Klub - Orø,  

 Holbæk, Samvirket Skæring Strand, Venstre, Holbæk og Århus Kommune.
 Der er af miljø- og energiministeren og af et  

 mindretal stillet ændringsforslag, hvorom henvises til de ledsagende  

 bemærkninger.
 Herefter indstiller et mindretal (Socialdemokratiets, Socialistisk  

 Folkepartis og Kristeligt Folkepartis medlemmer af udvalget) lovforslaget til  

vedtagelse med de af miljø- og energiministeren stillede  

 ændringsforslag.
 Et mindretal inden for mindretallet (Kristeligt  

 Folkepartis medlem af udvalget) vil gerne udtrykke sympati for ideen i  

 henvendelsen fra Samvirket Skæring Strand om oprettelse af en  

 særlig klassificering af bynære sommerhusområder, +hvor helårsbeboelse er tilladt,  

 men hvor områdernes rekreative tilsnit bevares ved hjælp af en  

 lokalplan, som sikrer dette.*   

 Kristeligt Folkeparti vil opfordre ministeren til at se på  

 problemstillingen i forbindelse med efterfølgende initiativer  

 vedrørende afvikling af eksisterende ulovlig sommerhusbeboelse.
Et andet mindretal (Venstres medlemmer af udvalget) vil  

 redegøre for sin stilling til lovforslaget og til det under nr. 5  

 stillede ændringsforslag ved 2. behandling.
Mindretallet vil stemme for  

 de under nr. 1-4 stillede ændringsforslag.
 Venstre noterer, at den bestående lovgivning ikke  

 har kunnet friholde de rekreative områder for ulovlig  

 helårsbeboelse af sommerhuse.
 Venstre har forståelse for, at der skal ske en  

 stramning af loven, men finder, at midlerne til håndhævelse af  

 loven, som det fremgår af lovforslaget, er så skrappe, at  

 forbrydelsens karakter - ulovlig helårsbeboelse af sommerhuse - ikke  

 står i forhold til de midler, der ifølge lovforslaget kan tages  

 i anvendelse for at håndhæve loven.
 Venstre finder derfor, at lovforslaget bør  

 ændres på følgende 5 punkter:
1.	Det skal ikke være borgerens pligt at bevise, at den bolig,  

 der flyttes til, er lovlig, når der anmeldes flytning i CPR, efter at  

 kommunen har meddelt påbud om, at sommerhuset ikke kan anvendes som  

 helårsbeboelse og derfor skal fraflyttes pr. 1. oktober med 14 dages  

 frist.
Kommunen skal bevise borgerens skyld.
Det er ikke borgeren, der skal  

 bevise sin uskyld.
2.	Kommunen skal ikke kunne pålægge borgeren  

 tvangsbøder.
Tvangsbøder skal pålægges af politiet,  

 efter at kommunen har anmeldt den ulovlige helårsbeboelse.  

 Tvangsbøderne kan dermed heller ikke tilfalde kommunen.
3.	Inddrivelsen af tvangsbøder skal ikke nødvendigvis  

 foretages mindst hver 4. uge.
Det er op til politimyndigheden at  

 håndhæve inddrivelsen af tvangsbøder.
4.	Forslaget om +skærpet bøde* skal udgå, da den ulovlige  

 helårsbeboelse i sig selv ikke er udtryk for en usædvanlig grov  

 overtrædelse af loven.
Undladelse af at efterkomme påbud om  

 flytning skal alene kunne straffes med en bøde ifølge den  

 gældende planlovs § 64.
5.	Det er den dømmende magt, der skal fastsætte  

 bødestørrelsen i forhold til forseelsens karakter.
Derfor kan  

 Venstre ikke acceptere, at der i bemærkningerne sættes  

 beløb på bødestørrelser.
Venstre finder desuden, at visse bynære  

 sommerhusområder, der på nuværende tidspunkt i udstrakt  

 grad benyttes til ulovlig helårsbeboelse, bør ændre status  

 i henhold til planloven efter beslutning fra de pågældende  

 kommuner, også selv om sommerhusområderne måtte ligge  

 mindre end tre kilometer fra kysten.
Ved at lade disse områder, der er  

 særligt belastet af ulovlig helårsbeboelse af sommerhuse,  

 overgå til helårsbeboelse i henhold til planloven kan problemerne  

 med overholdelse af loven mindskes betydeligt.
Venstre gør endvidere opmærksom på, at  

 lovforslaget ikke omfatter håndhævelse af forbud mod eksisterende  

 ulovlige helårsbeboelser af sommerhuse.
Da sådanne ulovlige  

 helårsbeboelser af sommerhuse har fundet sted i adskillige år  

 uden alvorlig indgriben fra myndighedernes side, bør der ske en  

 lempelig afvikling af disse ulovlige forhold.
Det skal tillige  

 bemærkes, at lovforslaget heller ikke på nogen måde  

 omfatter regulering af borgernes ret til at benytte deres sommerhus til  

 vinterfritidsbrug eller til vinterudlejning efter det såkaldte +4+1+4-princip* . Dette princip indebærer, at et feriehus  

 i vinterhalvåret efter en anvendelse i op til 4 uger af enten ejeren  

 selv eller en lejer eller en kombination af disse to anvendelser ikke kan  

 anvendes igen, før der er gået minimum en uge.
Endelig finder Venstre, at det er uholdbart, at tilmelding  

 til folkeregistret på baggrund af en ulovlig beboelse af et sommerhus  

 medfører ret til forbrug af offentlige serviceydelser, sociale ydelser  

 m.m.
Problemet bør løses gennem ændringer i lovgivningen  

 vedrørende tildeling af offentlige ydelser, så en kommune ikke  

 skal levere serviceydelser til personer, der bor ulovligt i et sommerhus.
Et tredje mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og de under  

 nr. 2, 3 og 5 stillede ændringsforslag ved 2. behandling.
Mindretallet  

 vil stemme for de under nr. 1 og 4 stillede ændringsforslag.
 Det Konservative Folkeparti kan tilslutte sig den  

 udtalelse om lovforslaget, som er indeholdt i betænkningsbidraget fra  

 Venstre.
 Et fjerde mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
 Dansk Folkeparti anser lovforslaget, der kriminaliserer  

 helårssommerhusbeboere i en hidtil uset grad, for at være et brud  

 på retssikkerhedsprincippet og i strid med magtfordelingsprincippet og  

 dermed på kanten af grundloven.
Kommunerne, politiet og retsvæsenet skal bruge  

 urimeligt store ressourcer på at sætte sommerhusbeboerne ud af  

 deres bolig i vinterhalvåret med deraf følgende  

 genhusningspligt.
Denne genhusningspligt bliver umulig at varetage på  

 en forsvarlig måde, da der ikke findes egnede boliger til det meget  

 store antal husvilde, som lovforslaget må formodes at ville resultere  

 i.
 Lovforslaget indebærer, at det er de svageste  

 grupper, der ikke har råd til flere boliger eller kan skaffe sig en  

 dækadresse, der bliver hårdest ramt af lovforslaget.
Dansk Folkeparti står ligeledes uforstående  

 over for, at de små øsamfunds problemer ikke særskilt er  

 taget op i lovforslaget.
Stik imod den hidtil førte politik kan dette  

 lovforslag bevirke en drastisk befolkningsnedgang på øerne, da  

 sommerhusene her benyttes som en helt nødvendig fleksibel  

 boligreserve.
Andre specielle områder, der får store  

 problemer i forbindelse med lovforslaget, er de store sommerhusområder,  

 der næsten er sammenvokset med byerne.
Her kunne en planmæssig  

 ændring til byzone og en bevarende lokalplan, der tager hensyn til det  

 grønne miljø, være en god løsning for de mange  

 helårsbeboere i disse områder.
I mange af de store sommerhuskommuner ønsker  

 borgmestrene ikke en affolkning af sommerhusområderne i  

 vinterhalvåret, da kommunens økonomi er dybt afhængig af  

 helårsbeboernes tilstedeværelse.
Kommunerne finder det derfor  

 paradoksalt, at netop de skal indlede straffeaktioner mod de sidst ankomne  

 sommerhusejere i de områder, hvor kommunen selv i mange år har  

 accepteret vinterbeboelse.
 Dansk Folkeparti finder det påkrævet, at det  

 bliver kommunerne, der selv finder løsningen med hensyn til  

 helårsbeboelser i sommerhusområderne gennem  

 lokalplanlægning sammen med de lokale beboere i områderne og i  

 kommunen som sådan.
 Dansk Folkeparti mener, at kommunerne ligeledes skal have  

 kompentence til at foretage planmæssige ændringer, således  

 at sommerhusområder kan ændres til byzone.
 Den kendsgerning, at danskerne har fået mere fritid  

 og længere ferie, der i stigende grad fordeler sig over hele  

 året, er der ikke taget højde for i lovforslaget.  

 Tværtimod skal vinterturisterne i de danske sommerhuse nu også  

 til at være jaget vildt, og Skov- og Naturstyrelsen er den myndighed,  

 der skal ud og skyde med spredte hagl til skade også for Danmarks  

 valutabalance.
Dette lovforslag er i det hele taget et lovforslag, man  

 kan forudse ikke at kunne håndhæve, uden at helt udanske  

 tvangsmidler tages i brug.
Ligeledes kan det forudses, at lovforslagets helt  

 urimelige strafferegler efter al sandsynlighed også bliver taget i brug  

 i forbindelse med den kommende lovgivning, der skal fjerne de  

 helårsboende sommerhusejere, der boede i deres sommerhuse før  

 den 20. oktober 1998.
 Et femte mindretal (Centrum-Demokraternes medlem af udvalget) vil  

 redegøre for sin stilling til lovforslaget og de stillede  

 ændringsforslag ved 2. behandling.
Centrum-Demokraterne lægger vægt på, at  

 lovforslaget kun hindrer ny ulovlig helårsbeboelse af sommerhuse.  

 Nuværende ulovlige helårsbeboelser i sommerhuse er ikke omfattet  

 af lovforslaget.
Efter Centrum-Demokraternes opfattelse er mange  

 nuværende ulovlige helårsbeboelser de facto-anerkendte, fordi  

 nogle kommuner gennem mange år ikke har grebet ind.
 Fremtidige tilmeldinger på en sommerhusadresse  

 bør ikke udløse kommunalt bloktilskud til dækning af  

 kommunale ydelser og service.
Centrum-Demokraterne lægger vægt på  

 ministerens svar på spørgsmål 36, hvoraf det  

 fremgår, at der fortsat kan tages særlige hensyn til  

 helårsbeboelse af sommerhuse i sommerhusområder på de  

 små øer.
Centrum-Demokraterne lægger endvidere vægt  

 på, at reglen om, at pensionister kan benytte deres sommerhuse som  

 helårsbeboelse, fastholdes uændret, og at reglen om, hvor lang  

 tid man må bebo sit sommerhus i vinterhalvåret, ikke er omfattet  

 af lovforslaget.
 Centrum-Demokraternes endelige stillingtagen til  

 lovforslaget vil afhænge af lovforslagets endelige udformning.
Et sjette mindretal (Det Radikale Venstres medlem af udvalget)  

 indstiller lovforslaget til vedtagelse med det under nr. 5 stillede  

 ændringsforslag.
Mindretallet vil stemme imod de under nr. 2 og 3  

 stillede ændringsforslag og vil redegøre for sin stilling til de  

 under nr. 1 og 4 stillede ændringsforslag ved lovforslagets 2.  

 behandling.
 Et syvende mindretal (Enhedslistens medlem af udvalget) indstiller  

 lovforslaget til vedtagelse med de under nr. 3 og 5 stillede  

 ændringsforslag.
 Enhedslisten finder det retssikkerhedsmæssigt  

 betænkeligt at have et bødesystem, hvor den myndighed, der  

 udsteder bøden, får lov at beholde den selv, samt at dette skal  

 være en væsentlig motivation for at sikre, at kommunen skrider  

 til påbud.
Ændringsforslag Til titlen Af	miljø- og energiministeren, tiltrådt af et  

flertal (S, V, KF, SF og KRF):
 1) I undertitlen udgår », skærpelse af  

 bødeniveau«.
Til § 1 Af	et mindretal (V):
 2) I det under nr. 1 foreslåede § 51 a, stk. 1,  

 udgår nr. 2.
 Af	et mindretal (V), tiltrådt af et mindretal (EL):
 3) I det under nr. 1 foreslåede § 51 a, stk.  

 5, ændres i 1. pkt. »kommunalbestyrelsen endvidere« til:  

 »politiet«, i 2. pkt. »kommunalbestyrelsen« til: »politiet«, og 3.  

og 4. pkt.  udgår.
 Af miljø- og energiministeren, tiltrådt af et  

flertal (S, V, KF, SF og KRF):
 4) Nr. 3 udgår.
Til § 2 Af	miljø- og energiministeren, tiltrådt af et  

flertal (S, SF, RV, EL og KRF):
 5) I stk. 2 ændres »lovforslagets fremsættelse«  

 til: »den 20. oktober 1998«.
Bemærkninger Til nr. 1 Ændringen er af redaktionel karakter som  

 følge af ændringsforslag nr. 4.
Til nr. 2 Efter lovforslaget skal kommunen påbyde enhver  

 borger, som efter lovforslagets fremsættelse bliver registreret i CPR  

 med ulovlig bopæl i et sommerhus, inden 14 dage at fraflytte  

 sommerhuset og dokumentere, at fraflytningen er sket.
 Ændringsforslaget indebærer, at borgeren ikke  

 selv skal dokumentere, at fraflytningen er sket, og at kommunen i stedet  

 konstaterer, at fraflytning er sket, når den pågældende er  

 registreret i CPR med en anden bopæl.
Til nr. 3 Ændringen indebærer, at politiet og ikke  

 kommunalbestyrelsen pålægger tvangsbøder og foranlediger  

 tvangsbøderne inddrevet. Ændringen indebærer endvidere, at  

 der ikke er pligt til at inddrive tvangsbøderne hver 4. uge,  

 første gang senest 4 uger efter, at pålæggelsen af  

 tvangsbøderne er påbegyndt, samt at tvangsbøderne  

 tilfalder statskassen frem for den pågældende kommune.
Til nr. 4 Ved ændringsforslaget udgår den  

 foreslåede bestemmelse i § 64, stk. 3, om udmåling af  

 skærpet bøde.
Dermed vil udmåling af bøder skulle  

 ske efter de gældende regler i planlovens § 64.
Til nr. 5 Da lovforslaget er fremsat den 20. oktober 1998, er  

 ændringen alene af redaktionel karakter.
Pernille Blach Hansen (S)  

  Inger Bierbaum (S)    Martin Glerup (S)  

  Lis Greibe (S)    Jens Peter Vernersen (S)  

  Steen Gade (SF) fmd.
Ebbe Kalnæs (CD)  

    Vibeke Peschardt (RV)    Søren Kolstrup (EL)  

  Hans Christian Schmidt (V)    Bodil Thrane (V)  

  Jørgen Winther (V) Jens Vibjerg (V)  

  Henriette Kjær (KF) nfmd.  

  Frank Dahlgaard (KF)    Svend Aage Fauerholdt (DF)  

    Ole M.
Nielsen (KRF) Fremskridtspartiet  

 havde ikke medlemmer i udvalget.
Bilag Nogle af udvalgets spørgsmål til miljø-  

 og energiministeren og ministerens svar herpå Spørgsmål nr. 7:
Hvor i ministerens lovgivning kan kommunerne i  

 øvrigt fastsætte tvangsbøder, der tilfalder kommunerne  

 selv, og vil en sådan ordning ikke blot medføre, at kommunerne  

 benytter ordningen som nyt skattegrundlag? Svar:
 I den under Miljø- og Energiministeriet  

 hørende lovgivning er der ikke i dag hjemmel for kommunerne til at  

 fastsætte tvangsbøder.
Derimod findes der inden for ministeriets område  

 bestemmelser, der giver andre administrative myndigheder mulighed for at  

 fastsætte tvangsbøder.
F.eks. kan Erhvervs- og Selskabsstyrelsen  

 pålægge tvangsbøder efter ministeriets  

 bekendtgørelse nr. 975 af 13. december 1995 om visse  

 godkendelsespligtige virksomheders pligt til udarbejdelse af grønt  

 regnskab.
 Bestemmelser om administrative tvangsbøder kendes i  

 øvrigt fra bl.a. skatte- og selskabslovgivningen.
 Spørgsmål nr. 11:
Vil ministeren redegøre for, hvor der i  

 øvrigt i lovgivningen opereres med begrebet »skærpet  

 bøde«, og hvortil i straffelovens strafudmålingsprincipper kan  

 dette begreb henføres? Svar:
 Spørgsmålet har været forelagt  

 Justitsministeriet, som har oplyst følgende, hvortil jeg kan  

 henvise:
»Indeholder lovgivningen ikke særlige bestemmelser  

 om udmåling af bøder, er det bl.a. bestemmelsen i straffelovens  

 § 51, stk. 3, der finder anvendelse.
Bestemmelsen har følgende  

 ordlyd:
»Stk. 3. Ved fastsættelsen af andre bøder vil  

 der inden for de grænser, som hensynet til lovovertrædelsens  

 beskaffenhed og de i § 80 nævnte omstændigheder tilsteder,  

 være at tage særligt hensyn til den skyldiges betalingsevne og  

 til den opnåede eller tilsigtede fortjeneste eller besparelse.« De omstændigheder, der er nævnt i  

 straffelovens § 80, er bl.a. lovovertrædelsens grovhed, oplysninger om  

 gerningsmandens person, herunder hans almindelige og sociale forhold, hans  

 forhold før og efter gerningen og hans bevæggrunde til  

 denne.
 Undertiden foreskrives det i lovgivningen - på samme  

 måde som i den foreslåede bestemmelse i § 64, stk. 3,  

 vedrørende bl.a. overtrædelse af påbud efter § 51 a, stk.  

 1 eller 2 - at der skal udmåles en skærpet bøde, dvs. en  

 bøde, der er strengere, end hvad lovgivningen ellers ville føre  

 til.
 Som eksempler på dette kan nævnes § 5, stk. 1,  

 2. pkt., i lov om butikstid, § 118, stk. 2, i færdselsloven og § 29,  

 stk. 2, i lov om jordbrugets anvendelse af gødning og om  

 plantedække.
Indholdet af den foreslåede bestemmelse er  

 præciseret i lovforslagets bemærkninger (side 12). Det er her  

 anført, at bøderne som udgangspunkt forudsættes fastsat  

 til 25.000 kr. pr. husstand for hvert vinterhalvår (1. oktober-31.  

 marts), sommerhuset har været ulovligt beboet.
Det almindelige  

 bødeniveau i sager om overtrædelse af planlovens § 40, stk. 1,  

 er beskrevet under pkt. 4 i lovforslagets almindelige bemærkninger  

 (side 9).
Det anførte er ikke ensbetydende med, at der ikke,  

 i overensstemmelse med almindelige strafudmålingsprincipper, i konkrete  

 tilfælde kan blive tale om fravigelser fra det tilsigtede  

 bødeniveau.
Det er således (side 12) udtrykkeligt anført,  

 at der bl.a. skal lægges vægt på den økonomiske  

 fordel, der er opnået ved at have haft bopæl i sommerhuset.
Der  

 vil også i øvrigt kunne tages hensyn til de forhold, der er  

 nævnt i straffelovens almindelige regler, jf. herom ovenfor.« Spørgsmål 12:
Betyder begrebet skærpet bøde, at domstolene  

 ikke er frit stillet med hensyn til strafudmåling? Svar:
 Jeg kan i det hele henvise til besvarelsen af  

 spørgsmål 11.
