Bekendtgørelse af akt af 20. september 1976 om almindelige direkte valg af repræsentanterne i De europæiske Fællesskabers Forsamling (Europa-parlamentet) Ved kgl. resolution af 13. december 1977, og efter at folketinget den 2. s.m. havde meddelt sit samtykke dertil, har Danmark ratificeret en i Bruxelles den 20. september 1976 af De europæiske Fællesskabers Råd vedtaget akt om almindelige direkte valg af repræsentanterne i Forsamlingen (Europa-parlamentet).
 Akten med dertil hørende bilag og erklæring har følgende ordlyd:
AKT om almindelige direkte valg af repræsentanterne i Forsamlingen Artikel 1 Repræsentanterne i Forsamlingen for folkene i de i Fællesskabet sammensluttede stater vælges ved almindelige direkte valg.
Artikel 2 Antallet af repræsentanter, der vælges i hver enkelt medlemsstat, fastsættes til:
Artikel 3 1. Repræsentanterne vælges for en periode på fem år.
 2. Den femårige periode begynder ved åbningen af den første session efter hvert valg.
 Den kan forlænges eller afkortes i henhold til artikel 10, stk. 2, andet afsnit.
 3. Repræsentanternes mandater begynder og ophører samtidig med den i stk. 2 nævnte periode.
Artikel 4 1. Repræsentanterne stemmer individuelt og personligt.
De er ikke bundet af pålæg og kan ikke modtage bundet mandat.
 2. Repræsentanterne nyder godt af de privilegier og immuniteter, der gælder for medlemmerne af Forsamlingen i henhold til protokollen om De europæiske Fællesskabers privilegier og immuniteter, der er knyttet til traktaten om oprettelse af et fælles Råd og en fælles Kommission for De europæiske Fællesskaber.
Artikel 5 Hvervet som repræsentant i Forsamlingen er foreneligt med medlemskab af en medlemsstats parlament.
Artikel 6 1. Hvervet som repræsentant i Forsamlingen er uforeneligt med hvervet som:
 medlem af en medlemsstats regering;  medlem af Kommissionen for De europæiske Fællesskaber;  dommer, generaladvokat eller justitssekretær ved De europæiske Fællesskabers Domstol;  medlem af revisionsretten for De europæiske Fællesskaber;  medlem af Det rådgivende Udvalg for Det europæiske Kul- og Stålfællesskab eller af Det økonomiske og sociale Udvalg under Det europæiske økonomiske Fællesskab og Det europæiske Atomenergifællesskab;  medlem af udvalg eller organer, som er oprettet i henhold til traktaterne om oprettelse af Det europæiske Kul- og Stålfællesskab, Det europæiske økonomiske Fællesskab og Det europæiske Atomenergifællesskab med henblik på at administrere Fællesskabernes pengemidler eller udføre vedvarende direkte forvaltning;  medlem af Den europæiske Investeringsbanks bestyrelse eller direktion eller ansat i denne;  tjenestemand eller anden ansat i De europæiske Fællesskabers institutioner eller dertil knyttede specialiserede organer i aktiv tjeneste.
 2. Hver medlemsstat kan desuden i overensstemmelse med artikel 7, stk. 2, fastsætte, hvilke hverv der er uforenelige på nationalt plan.
 3. Repræsentanter i Forsamlingen, på hvilke stk. 1 og 2 finder anvendelse i løbet af den i artikel 3 omhandlede femårige periode, udskiftes i overensstemmelse med artikel 12.
Artikel 7 1. Forsamlingen udarbejder forslag til en ensartet valgprocedure i overensstemmelse med artikel 21, stk. 3, i traktaten om oprettelse af Det europæiske Kul- og Stålfællesskab, artikel 138, stk. 3, i traktaten om oprettelse af Det europæiske økonomiske Fællesskab og artikel 108, stk. 3, i traktaten om oprettelse af Det europæiske Atomenergifællesskab.
 2. Indtil en ensartet valgprocedure er trådt i kraft og med forbehold af de øvrige forskrifter i denne akt er valgproceduren undergivet hver medlemsstats nationale forskrifter.
Artikel 8 Ved valg af repræsentanter til Forsamlingen kan ingen vælger afgive mere end én stemme.
Artikel 9 1. Valg til Forsamlingen afholdes på en dato, som fastsættes af hver enkelt medlemsstat, men som for alle medlemsstaterne skal ligge inden for en fælles periode, der begynder torsdag morgen og slutter den umiddelbart følgende søndag.
 2. Stemmeoptællingen kan først begynde, når stemmeafgivningen er afsluttet i den medlemsstat, hvor vælgerne sidst afgiver deres stemme i løbet af den i stk. 1 omhandlede periode.
 3. Såfremt en medlemsstat ved valg til Forsamlingen beslutter at holde en afstemning i to omgange, skal den første omgang afholdes inden for den i stk. 1 omhandlede periode.
Artikel 10 1. Den i artikel 9, stk. 1, omhandlede periode fastlægges for det første valg enstemmigt af Rådet efter høring af Forsamlingen.
 2. De efterfølgende valg finder sted inden for den tilsvarende periode i det sidste år inden for den i artikel 3 omhandlede femårige periode.
 Såfremt det viser sig umuligt at afholde valgene i Fællesskabet i denne periode, fastsætter Rådet enstemmigt efter høring af Forsamlingen en anden periode, som tidligst kan ligge en måned før og senest en måned efter den periode, som følger af første afsnit.
 3. Med forbehold af artikel 22 i traktaten om oprettelse af Det europæiske Kul- og Stålfællesskab, artikel 139 i traktaten om oprettelse af Det europæiske økonomiske Fællesskab og artikel 109 i traktaten om oprettelse af Det europæiske Atomenergifællesskab træder Forsamlingen automatisk sammen den første tirsdag efter udløbet af en periode på en måned regnet fra slutningen af den i artikel 9, stk. 1, omhandlede periode.
 4. Den afgående Forsamlings funktionsperiode ophører, når den nye Forsamling træder sammen for første gang.
Artikel 11 Indtil den i artikel 7, stk. 1, fastsatte ensartede valgprocedure er trådt i kraft, prøver Forsamlingen repræsentanternes mandater.
Med henblik herpå tager Forsamlingen de valgresultater, der officielt er bekendtgjort af medlemsstaterne, til efterretning og træffer afgørelse i eventuelle tvivlsspørgsmål, der måtte opstå på grundlag af bestemmelserne i denne akt, bortset fra tvivlsspørgsmål vedrørende de nationale bestemmelser, som denne akt henviser til.
Artikel 12 1. Indtil den i artikel 7. stk. 1, fastsatte ensartede valgprocedure er trådt i kraft og med forbehold af de øvrige bestemmelser i denne akt, fastlægger hver medlemsstat de nærmere procedurer med henblik på, at et mandat, som måtte blive ledigt i løbet af den i artikel 3 omhandlede femårige periode, besættes for resten af denne periode.
 2. Dersom mandatet er blevet ledigt, som følge af en medlemsstats nationale bestemmelser, underretter denne Forsamlingen herom, og Forsamlingen tager meddelelsen til efterretning.
 I alle øvrige tilfælde konstaterer Forsamlingen, at et mandat er blevet ledigt, og underretter medlemsstaten herom.
Artikel 13 Såfremt det viser sig nødvendigt at træffe foranstaltninger til gennemførelse af denne akt, vedtager Rådet med enstemmighed efter forslag fra Forsamlingen og efter høring af Kommissionen disse foranstaltninger efter i et samrådsudvalg med deltagelse af Rådet og repræsentanter for Forsamlingen at have forsøgt at nå til enighed med sidstnævnte.
Artikel 14 Artikel 21, stk. 1 og 2, i traktaten om oprettelse af Det europæiske Kul- og Stålfællesskab, artikel 138, stk. 1 og 2, i traktaten om oprettelse af Det europæiske økonomiske Fællesskab og artikel 108, stk. 1 og 2, i traktaten om oprettelse af Det europæiske Atomenergifællesskab bliver uden virkning fra det tidspunkt at regne, på hvilket den første Forsamling, der er valgt under anvendelse af bestemmelserne i denne akt, træder sammen i overensstemmelse med artikel 10, stk. 3.
Artikel 15 Denne akt er affattet på dansk, engelsk, fransk, irsk, italiensk, nederlandsk og tysk, hvilke tekster har samme gyldighed.
 Bilagene I-III udgør en integrerende del af denne akt.
 En erklæring fra Forbundsrepublikken Tysklands regering er knyttet hertil.
Artikel 16 Bestemmelserne i denne akt træder i kraft den første dag i den måned, der følger efter modtagelsen af den sidste af de i afgørelsen omhandlede meddelelser.
 Udfærdiget i Bruxelles, den tyvende september nitten hundrede og seksoghalvfjerds.
Pour le royaume de Belgique, son représentant, Voor het Koninkrijk België, zijn Vertegenwoordiger, le ministre des affaires étrangères du royaume de Belgique, De Minister Van Buitenlandse Zaken van het Koninkrijk België Renaat van Elslande For Kongeriget Danmark, dets repræsentant Kongeriget Danmarks udenrigsøkonomiminister Ivar Nørgaard Für die Bundesrepublik Deutschland, ihr Vertreter Der Bundesminister des Auswärtigen der Bundesrepublik Deutschland Hans-Dietrich Genscher Pour la République française, son représentant le ministre des affaires étrangères de la République française Louis de Guiringaud For Ireland, its Representative, Thar ceann na hEireann, a hlonadai, The Minister for Foreign Affairs of Ireland, Aire Gnothai Eachtracha na hEireann Garret Fitzgerald Per la Repubblica italiana, il suo rappresentante il ministro degli Affari esteri della Repubblica italiana Arnaldo Forlani Pour le grand-duché de Luxembourg, son représentant membre du gouvernement du grand-duché de Luxembourg Jean Hamilius Voor het Koninkrijk der Nederlanden, zijn Vertegenwoordiger De Staatssecretaris van Buitenlandse Zaken van het Koninkrijk der Nederlanden Laurens Jan Brinkhorst For the United Kingdom of Great Britain and Northern Ireland, their representative The Secretary of State for Foreign and Commonwealth Affairs of the United Kingdom of Great Britain and Northern Ireland Anthony Crosland Bilag I De danske myndigheder kan bestemme, hvornår der i Grønland skal afholdes valg af repræsentanter til Forsamlingen.
Bilag II Det forenede Kongerige vil anvende bestemmelserne i denne akt udelukkende på Det forenede Kongerige.
Bilag III Erklæring ad artikel 13 Der er enighed om, at punkt 5, 6 og 7 i den procedure, der er fastlagt i fælleserklæringen fra Europa-Parlamentet, Rådet og Kommissionen af 4. marts 1975, lægges til grund for den procedure, der skal følges i samrådsudvalget.
Erklæring fra Forbundsrepublikken Tysklands regering Forbundsrepublikken Tysklands regering erklærer, at akten om indførelse af almindelige direkte valg af Europa-Parlamentets medlemmer ligeledes finder anvendelse på Land Berlin.
 Land Berlins »Abgeordnetenhaus« vil under hensyntagen til Frankrigs, Det forenede Kongerige Storbritannien og Nordirlands og Amerikas forenede Staters rettigheder og forpligtelser vælge repræsentanterne til de mandater, som inden for Forbundsrepublikken Tysklands kontingent tilfalder Land Berlin.
