Bilag 1 Sanktionspåstande mv. i sager om fyrværkeri 1. Indledning I Rigsadvokatens vejledning om bødetakster i politisager (bødekataloget) fra 1991 er der fastsat bøder for salg af fyrværkeri til personer under 18 år og overtrædelse af reglerne om opbevaring af fyrværkeri.
Ved lov nr. 1060 af 9. november 2005 om ændring af lov om fyrværkeri og beredskabsloven (fyrværkeriloven), der trådte i kraft den 14. november 2005, blev der bl.a. indført begrænsninger i salgs- og anvendelsesperioderne for fyrværkeri og andre pyrotekniske artikler beregnet til anvendelse af den almindelige forbruger.
Lovændringen havde endvidere til formål at gennemføre en generel skærpelse af sanktionerne for overtrædelse af fyrværkerilovgivningen.
 I lovforslagets bemærkninger angives vejledende bøder for overtrædelse af fyrværkerilovgivningen, ligesom følgende er anført i punkt 2 i de almindelige bemærkninger:
 Politi og anklagemyndighed blev orienteret om lovændringen ved Rigsadvokaten Informerer nr. 42/2005, hvor det tillige blev tilkendegivet, at anklagemyndigheden skal nedlægge påstand i overensstemmelse med de retningslinjer, der er angivet i forarbejderne til lovændringen.
 Med henblik på at samle retningslinjerne for sanktionspåstande i sager om fyrværkeri i én meddelelse fastsættes herved retningslinjer for strafpåstande mv. i sager om overtrædelse af lovgivningen om fyrværkeri mv.
I afsnit 2 nedenfor angives generelle retningslinjer for sanktionspåstande i sager om overtrædelse af fyrværkerilovgivningen.
Afsnit 3 indeholder definitioner af fyrværkeri, og i afsnit 4 gennemgås hovedreglerne i fyrværkeriloven mv.
I afsnit 5 er der fastsat retningslinjer om strafpåstande for visse overtrædelser af fyrværkeriloven mv.
Det bemærkes i den forbindelse, at meddelelsen alene indeholder retningslinjer for sanktionspåstande i det omfang, forarbejder til fyrværkerilovgivningen eller praksis giver grundlag for at fastsætte sådanne retningslinjer.
 For så vidt angår bødepåstanden i bødekataloget for salg af fyrværkeri til personer under 18 år, er denne forhøjet under hensyn til løn- og prisudviklingen siden 1991 og under hensyn til den generelle forhøjelse af strafudmålingsniveauet, som er tiltænkt ved lov nr. 1060 af 9. november 2005, jf. afsnit 5.7.
Ved lov nr. 1600 af 20. december 2006 er der med ikrafttræden den 1. juli 2007 gennemført yderligere en ændring af fyrværkeriloven mv.
Formålet med ændringen er at samle reglerne om fyrværkeri og andre pyrotekniske artikler i ét regelsæt (fyrværkeriloven) og at sikre et højt sikkerhedsniveau.
Dette indebærer, at reglerne om opbevaring af fyrværkeri flyttes fra beredskabsloven til fyrværkeriloven.
Endvidere er formålet med ændringen at gennemføre en generel forhøjelse af straffen for opbevaring af fyrværkeri.
Lovændringen er omtalt i afsnit 5.8.
 Afsnit 6 vedrører efterforskningen af sager om fyrværkeri, mens afsnit 7 omhandler ikrafttræden og ophævelse af tidligere udsendte retningslinjer.
Det er hensigten løbende at foretage revision af denne meddelelse i det omfang, ny lovgivning eller domspraksis giver anledning til udsendelse af nye retningslinjer for anklagemyndighedens sanktionspåstande i sager om overtrædelse af fyrværkerilovgivningen.
Der kan derfor forventes udsendt rettelser, som vil blive lagt ind Rigsadvokatens hjemmeside og Anklagernet.
 2. Generelle retningslinjer for sanktionspåstande mv.
2.1. Nedsættelse af bøder 2.1.1. Indledning Ved lov nr. 218 af 31. maj 2004 om ændring af straffeloven (Ændring af strafferammer og bestemmelser om straffastsættelse mv.) er der gennemført en modernisering af straffelovens strafferammer mv.
I lovforslagets almindelige bemærkninger punkt 3.9.1. er det nævnt, at Rigsadvokaten efter vedtagelsen af lov nr. 475 af 31. maj 2000 om ændring af færdselsloven (Bødefastsættelse) foretog en forenkling og ændring af de vejledende retningslinjer for nedsættelse af bøder til personer med særlig lav betalingsevne på færdselslovens område.
Der blev således indført en ordning med nedsættelse af bøder til det halve til personer under 18 år uden en konkret vurdering af indtægtsforholdene og til personer med en indtægt, der er mindre end tre fjerdedele af dagpengebeløbet for en fuldtidsbeskæftiget.
Der er i lovforslaget til loven under punkt 3.9.3. om Justitsministeriets overvejelser vedrørende bøder bl.a. anført følgende:
 På dette grundlag fastsættes i afsnit 2.1.2. retningslinjer om nedsættelse af bøder, der svarer til ordningen på færdselslovens område, jf. nedenfor.
2.1.2. Bøder til unge under 18 år og til personer med særlig lav indtægt Bøden til unge under 18 år skal generelt nedsættes til det halve beløb i overensstemmelse med retningslinjerne i afsnit 2.2.2. i Rigsadvokatmeddelelse nr. 4/2000 om sanktionspåstande mv. i færdselssager.
 Nedsættelsen af bøden skal ske ved anklagemyndighedens foranstaltning i forbindelse med udsendelse af bødeforelæg eller ved nedlæggelse af påstand om bøde.
 Bøden til personer med særlig lav indtægt kan - hvis den sigtede fremlægger den fornødne dokumentation for sine indtægtsforhold - nedsættes til det halve beløb i overensstemmelse med retningslinjerne i afsnit 2.2.3. i Rigsadvokatmeddelelse nr. 4/2000 om sanktionspåstande i færdselssager.
Opmærksomheden henledes på, at rigsadvokaturen udsender rettelsesblade til Rigsadvokatmeddelelse nr. 4/2000 om sanktionspåstande mv. i færdselssager med oplysning om det indtægtsbeløb, der kan begrunde nedsættelse af bødestraffen.
Dette sker normalt i januar måned, således at det nye indtægtsbeløb gælder for overtrædelser begået efter årsskiftet.
 Det bemærkes, at det er forholdene på gerningstidspunktet, der er afgørende for en eventuel nedsættelse både med hensyn til sigtede under 18 år og sigtede med særlig lav indtægt.
2.2. Kumulation Der er ikke i fyrværkeriloven eller i forarbejderne til denne fastsat retningslinjer for fastsættelsen af den samlede bødestraf, når der er tale om flere overtrædelser.
 Den samlede bødepåstand ved flere overtrædelser af fyrværkeriloven beror således på en konkret vurdering, hvor bødepåstanden bør fastsættes ved modereret kumulation.
2.3. Konfiskation 2.3.1. Indledning Straffelovens §§ 75 - 77 a indeholder bestemmelser om konfiskation.
De almindelige betingelser for konfiskation af udbytte og genstande fremgår af § 75, mens § 76 bestemmer, hos hvem konfiskation kan finde sted.
2.3.2. Konfiskation af ulovligt fyrværkeri Findes nogen i besiddelse af ulovligt fyrværkeri, skal artiklerne søges beslaglagt og konfiskeret, jf. straffelovens § 75, stk. 2.
 I medfør af § 1, nr. 2, i bekendtgørelse nr. 850 af 27. oktober 1993, som ændret ved bekendtgørelse nr. 887 af 19. september 2000, kan der i sager, hvor der ikke bliver spørgsmål om højere straf end bøde, vedtages udenretlig konfiskation af ulovligt fyrværkeri mv.
 Efter straffelovens § 76, stk. 1, kan konfiskation af bl.a. de i § 75, stk. 2, nævnte genstande ske hos den, der er ansvarlig for lovovertrædelsen, og hos den, på hvis vegne han har handlet.
 Der henvises i den forbindelse til retspraksis vedrørende konfiskation af fyrværkeri.
Bl.a. kan nævnes U1997.1441Ø, hvor et varehus V af politiet fik tilladelse til i en periode at opbevare indtil 50 kg fyrværkeri i og ved salgsbordet i forretningslokalet.
Ved kontrol konstaterede politiet, at der blev opbevaret ca. 150 kg fyrværkeri i lokalet, hvoraf politiet tog 99 kg og 750 gram fyrværkeri i bevaring.
Den ansvarlige leder af V blev idømt en bøde.
Af præventive hensyn og idet de sikkerhedsmæssige formål med reglerne om opbevaring af fyrværkeri talte derfor, fandt landsretten endvidere, at betingelserne for konfiskation efter straffelovens § 75, stk. 2, nr. 1, jf. § 76, stk. 2, var opfyldt.
Effekternes værdi fandtes ikke at stå i misforhold til den pådømte lovovertrædelse.
Der henvises endvidere til TfK2001.112V, hvor tiltalte blev fundet skyldig i at have opbevaret fyrværkeri i et salgslokale og et lagerlokale, idet tiltalte opbevarede 200 kg fyrværkeri i salgslokalet, uagtet det kun var tilladt at opbevare 50 kg fyrværkeri, ligesom tiltalte opbevarede 570 kg fyrværkeri i lagerlokalet, uagtet det kun var tilladt at opbevare 100 kg fyrværkeri.
Af præventive grunde og idet de sikkerhedsmæssige formål med reglerne om opbevaring af fyrværkeri talte derfor, fandt landsretten betingelserne for konfiskation af 620 kg fyrværkeri opfyldt.
2.3.3. Konfiskation af udbytte Udbytte ved en strafbar handling eller et dertil svarende beløb kan helt eller delvis konfiskeres i medfør af straffelovens § 75, stk. 1.
Dette indebærer, at der påstås konfiskation af salgssummen i medfør af § 75, stk. 1, såfremt salgssummen for salg af det ulovlige fyrværkeri helt eller delvis er i behold.
Hvis dette ikke er tilfældet, påstås konfiskation af et beløb, der svarer til udbyttet.
 Det beløb, der påstås konfiskeret, anføres i anklageskriftet.
 Udenretlig konfiskation af pengeudbytte indvundet ved en strafbar handling kan ske i sager, hvor der ikke bliver spørgsmål om højre straf end bøde, jf. § 2 bekendtgørelse nr. 850 af 27. oktober 1993, som ændret ved bekendtgørelse nr. 887 af 19. september 2000.
 Efter straffelovens § 76, stk. 1, kan konfiskation efter § 75, stk. 1, ske hos den, hvem udbyttet er tilfaldet umiddelbart ved den strafbare handling.
2.4. Rettighedsfrakendelse og tilbagekaldelse af godkendelse eller tilladelse Ifølge fyrværkerilovens § 1, stk. 2, jf. stk. 1, og § 2, stk. 1, kræves tilladelse til at fremstille, indføre, overdrage, erhverve, opbevare eller anvende fyrværkeri og andre pyrotekniske artikler.
 Ifølge § 2 a, stk. 5, kan en tilladelse efter § 1, stk. 2, jf. stk. 1, og § 2, stk. 1, tilbagekaldes af den myndighed, der har meddelt godkendelsen, såfremt der foreligger grov eller gentagen overtrædelse af reglerne om fyrværkeri eller af vilkår for godkendelsen eller tilladelsen, såfremt det udviste forhold begrunder en nærliggende fare for misbrug af stillingen eller erhvervet.
 En afgørelse om tilbagekaldelse skal på begæring af indehaveren af godkendelsen eller tilladelsen indbringes for domstolene af anklagemyndigheden efter fremgangsmåden i straffelovens § 78, stk. 3. Sagen behandles i strafferetsplejens former.
 I tilfælde, hvor det strafbare forhold pådømmes ved domstolene, kan der efter en konkret vurdering være grundlag for at nedlægge påstand om frakendelse af retten til at fremstille, indføre, overdrage, erhverve, opbevare eller anvende fyrværkeri og andre pyrotekniske artikler, jf. straffelovens § 79.
 Om tilbagekaldelse og frakendelse er følgende anført i bemærkningerne til lovforslaget til 2005-loven:
 Inden tiltalerejsning eller udsendelse af bødeforelæg i sager, der efter politiets opfattelse kan begrunde en tilbagekaldelse eller frakendelse, og hvor der ikke foreligger oplysning om myndighedens stillingtagen hertil, skal der indhentes en udtalelse om spørgsmålet fra den myndighed, der har meddelt godkendelsen eller tilladelsen.
 Hvis der i en sag findes grundlag for at nedlægge påstand om rettighedsfrakendelse, skal spørgsmålet via statsadvokaten forelægges for Rigsadvokaten, inden der nedlægges påstand herom.
 Spørgsmålet om rettighedsfrakendelse bør altid søges afgjort i forbindelse med afgørelsen af selve straffesagen.
3. Definition af fyrværkeri Fyrværkeri og pyrotekniske artikler er defineret i lov nr. 193 af 24. maj 1972 om fyrværkeri og andre pyrotekniske artikler med senere ændringer (fyrværkeriloven). Følgende fremgår således af lovens § 1, stk. 3:
Ved fyrværkeri i denne lov forstås pyrotekniske artikler, der er konstrueret til at tjene et formål af underholdningsmæssig karakter.
Ved pyrotekniske artikler forstås artikler, der indeholder stoffer eller en blanding af stoffer, som er fremstillet med henblik på at frembringe en effekt i form af lys, lyd, varme, gas eller røg eller en kombination af disse, som følge af ikke-detonerende, selvforbrændende, eksoterme, kemiske reaktioner. I bekendtgørelse nr. 729 af 4. juli 2008 om fyrværkeri og andre pyrotekniske artikler (fyrværkeribekendtgørelsen) findes endvidere i § 2 følgende definitioner af forskellige typer fyrværkeri:
 Som det fremgår af ovenstående definitioner, opdeles fyrværkeri således i følgende grupper:
Konsumfyrværkeri: Småfyrværkeri og nytårsfyrværkeri (beregnet til anvendelse af forbrugere) og Professionelt fyrværkeri: Scenefyrværkeri og festfyrværkeri (beregnet til anvendelse af professionelle) For så vidt angår konsumfyrværkeri er der i pkt. 1.4. - 1.7. i bilag 1, del 1, til fyrværkeribekendtgørelsen yderligere krav til fyrværkeri og definitioner af konsumfyrværkeri, dvs. småfyrværkeri og nytårsfyrværkeri.
Det følger af pkt. 1.4., at konsumfyrværkeri opdeles i tre kategorier efter den risiko, som artiklerne udgør.
De fyrværkeriartikler, der betegnes småfyrværkeri, fremgår af pkt. 1.5. Det er - isfontæner (kun indendørs fontæner) - håndholdte og ikke-håndholdte stjernekastere - bordbomber, herunder trækbordbomber - knaldperler - bengalske fakler Ifølge pkt. 1.6. betegnes følgende artikler under visse betingelser som nytårsfyrværkeri:
- batterier og kombinationer - bengalske flammer - knitrende granulat - blitzperler (dog kun typer med sikkerhedslunte) - fontæner til udendørs anvendelse - jordsole - miner (dog tillades ikke miner med ren knaldeffekt eller strygesats) - visse raketter - romerlys (dog med en indvendig rørdiameter på maksimalt 30 mm) - slanger og serpentiner - sole - fyrværkerirør (dog tillades fyrværkerirør med en indvendig rørdiameter op til 30 mm) Definitionerne af fyrværkeri har betydning for anvendelsen af reglerne om fyrværkeriloven mv., idet en række regler kun finder anvendelse for visse typer af fyrværkeri, jf. nedenfor i afsnit 4 og 5.
4. Fyrværkerilovens regler om fremstilling, indførsel, overdragelse, erhvervelse, opbevaring, anvendelse mv. af fyrværkeri 4.1. Indledning Reglerne om fremstilling, indførsel, opbevaring, overdragelse, erhvervelse og anvendelse af fyrværkeri findes i fyrværkeriloven, jf. lov nr. 193 af 24. maj 1972 med senere ændringer.
Endvidere findes der regler herom i bekendtgørelse nr. 729 af 4. juli 2008 om fyrværkeri og andre pyrotekniske artikler (fyrværkeribekendtgørelsen). Bekendtgørelsen trådte i kraft den 15. juli 2008.
I afsnit 4.2. og 4.3. nedenfor gennemgås i korte træk hovedreglerne om fremstilling, indførsel, opbevaring, overdragelse, erhvervelse og anvendelse i fyrværkeriloven og den tilhørende bekendtgørelse.
Reglerne fremgår også i hovedtræk i afsnit 5 om strafpåstande.
4.2. Fremstilling og indførsel Fyrværkerilovens § 1, stk. 1 og 2, vedrører fremstilling og indførsel af fyrværkeri og har følgende ordlyd:
 Denne bestemmelse om fremstilling og indførsel omfatter således alle former for fyrværkeri, dvs. både konsumfyrværkeri (småfyrværkeri og nytårsfyrværkeri) og professionelt fyrværkeri (scenefyrværkeri og festfyrværkeri).
 Bestemmelsen i lovens § 1, stk. 1, suppleres dog af § 3, stk. 1 og 2 i fyrværkeribekendtgørelsen, der er affattet således:
 Bekendtgørelsens § 3, stk. 2, undtager således fremstilling og indførsel af en række artikler, herunder dem, der efter pkt. 1.5. i bilag 1, del 1, til fyrværkeribekendtgørelsen betegnes som småfyrværkeri, fra godkendelseskravet, jf. ovenfor om definitioner i afsnit 3.
Det følger af § 15, stk. 1, i fyrværkeribekendtgørelsen, at nytårsfyrværkeri skal godkendes af Sikkerhedsstyrelsen, inden overdragelse fra fabrikant eller importør må finde sted.
Dette godkendelseskrav gælder kun nytårsfyrværkeri.
Det fremgår endvidere af bekendtgørelsens § 7, stk. 1, at placering, indretning og brug af virksomheder og steder, hvor der fremstilles fyrværkeri eller andre pyrotekniske artikler kræver tilladelse fra kommunalbestyrelsen.
Ved fremstilling skal der således foreligge både virksomhedsgodkendelse efter bekendtgørelsens § 3, stk. 1, jf. dog stk. 2, og tilladelse efter bekendtgørelsens § 7.
4.3. Opbevaring, overdragelse, erhvervelse og anvendelse Opbevaring, overdragelse, erhvervelse og anvendelse af fyrværkeri er reguleret i fyrværkerilovens § 2. Bestemmelsen har efter den lovændring, der blev gennemført ved lov nr. 1600 af 20. december 2006, følgende ordlyd:
 For så vidt angår overdragelse suppleres § 2, stk. 1, i loven af § 19, stk. 2, i fyrværkeribekendtgørelsen, hvoraf det fremgår, at forbuddet mod overdragelse uden tilladelse ikke gælder småfyrværkeri og godkendt nytårsfyrværkeri, jf. § 15.
 Med hensyn til erhvervelse følger det af bekendtgørelsens § 28, stk. 2, at forbuddet mod erhvervelse uden tilladelse ikke gælder konsumfyrværkeri, dvs. småfyrværkeri og godkendt nytårsfyrværkeri.
 For så vidt angår anvendelse af fyrværkeri gælder, at forbuddet mod anvendelse uden tilladelse ikke omfatter småfyrværkeri og godkendt nytårsfyrværkeri, jf. bekendtgørelsens § 30, stk. 2.
 Fyrværkerilovens § 2, stk. 3 og 4, vedrører begrænsninger i salg og anvendelse af fyrværkeri beregnet til anvendelse af forbrugere, dvs. konsumfyrværkeri (småfyrværkeri og nytårsfyrværkeri).
 Efter fyrværkeribekendtgørelsens § 21, stk. 2, gælder forbuddet mod salg i § 2, stk. 3, dog ikke småfyrværkeri, og efter bekendtgørelsens § 33, stk. 2 og 3, gælder forbuddet mod anvendelse i lovens § 2, stk. 4, heller ikke småfyrværkeri, ligesom forbuddet ikke gælder, hvis fyrværkeriet anvendes af en godkendt festfyrværker, og dette forinden er anmeldt til kommunalbestyrelsen, jf. bekendtgørelsens § 33, stk. 6. En festfyrværker må således anvende nytårsfyrværkeri uden for perioden.
 For så vidt angår reglerne for opbevaring af fyrværkeri henvises til afsnit 5.8. nedenfor.
5. Strafpåstande 5.1. Indledning Fyrværkerilovens § 7 indeholder lovens straffebestemmelse og har efter lovændringerne i 2005 og 2006 følgende ordlyd:
 Der er i de specielle bemærkninger til straffebestemmelsen i fyrværkerilovens § 7 (lovforslagets nr. 15), der blev indsat ved lov nr. 1060 af 9. november 2005, bl.a. angivet følgende om straffene efter lovændringen:
 Som nævnt i afsnit 1 blev der ved lov nr. 1600 af 20. december 2006 med ikrafttræden den 1. juli 2007 gennemført en ændring af fyrværkeriloven, således at reglerne om opbevaring af fyrværkeri nu er omfattet af fyrværkeriloven.
 For så vidt angår strafudmålingen er følgende anført i de almindelige bemærkninger til dette lovforslag:
I lovforslagene til 2005- og 2006-ændringerne er der i bemærkningerne endvidere angivet vejledende bødetakster for visse overtrædelser af loven.
Disse bøder fremgår af afsnit 5.2. - 5.6. og 5.8. nedenfor, mens retningslinjer for sanktionspåstande ved salg af fyrværkeri til personer under 18 år fremgår af afsnit 5.7. Det bemærkes i den forbindelse, at afsnit 5.2. - 5.8 ikke indeholder udtømmende retningslinjer for sanktionspåstande ved overtrædelse af fyrværkerilovgivningen.
Det fremgår endvidere af bemærkningerne til lovforslagene, at straffen for overtrædelse af fyrværkeriloven bl.a. afhænger af mængden af eksplosivstof i fyrværkeriet.
Denne mængde opgøres i nettoeksplosivstofmængde, som forkortes NEM, jf. fyrværkeribekendtgørelsens § 2, nr. 15. De mængdeangivelser, som fremgår af afsnit 5.2. - 5.8., er således nettoeksplosivstofmængden (NEM), medmindre andet udtrykkeligt er angivet.
I medfør af retsplejelovens § 722, stk. 1, nr. 7, jf. bekendtgørelse nr. 621 af 25. juni 2001 § 1, nr. 1, litra f, om politimestrenes og statsadvokaternes adgang til at frafalde tiltale kan der meddeles tiltalefrafald ved overtrædelse af fyrværkeriloven, når forholdet er af ringe strafværdighed.
Under hensyn til de seneste lovændringer bør der dog udvises stor tilbageholdenhed med hensyn til anvendelse af tiltalefrafald i sager om overtrædelse bestemmelserne i fyrværkerilovgivningen.
5.2. Indførsel af ikke-godkendt nytårsfyrværkeri med henblik på videresalg Fyrværkerilovens § 1, stk. 1, har efter ændringen ved lov nr. 1060 af 9. november 2005 følgende ordlyd:
 Det følger af § 1, stk. 2, at tilladelse efter stk. 1 gives som en godkendelse til den, der fremstiller, herunder monterer, eller indfører fyrværkeri eller andre pyrotekniske artikler.
 Som nævnt i afsnit 4.2. suppleres bestemmelsen af § 3, stk. 1 og 2, i fyrværkeribekendtgørelsen, der har følgende ordlyd:
 Lovens § 1, stk. 1, sammenholdt med bekendtgørelsens § 3 forudsætter således, at fremstilling og indførsel af fyrværkeri, bortset fra småfyrværkeri (dvs. knallerter, bordbomber mv.), kræver tilladelse, jf. definitionerne i afsnit 3.
 Der kræves således tilladelse til fremstilling og indførsel af professionelt fyrværkeri og nytårsfyrværkeri, ligesom det af § 15, stk. 1, i fyrværkeribekendtgørelsen fremgår, at nytårsfyrværkeri skal godkendes af Sikkerhedsstyrelsen, inden overdragelse fra fabrikant eller importør må finde sted.
 Overtrædelse af lovens § 1, stk. 1, straffes med bøde eller under skærpende omstændigheder med fængsel indtil 2 år, jf. § 7, stk. 1 og 2.
 I forarbejderne til lov nr. 1060 af 9. november 2005 er der angivet retningslinjer for bødepåstanden i sager om indførsel i strid med lovens § 1, stk. 1, med henblik på videresalg af ikke-godkendt nytårsfyrværkeri.
Det fremgår således af bemærkningerne til straffebestemmelsen i § 7, stk. 1 (lovforslagets § 1, nr. 15), at bødepåstanden i sager om indførsel af ikke-godkendt nytårsfyrværkeri med henblik på videresalg i en mængde over 250 kg NEM, hvilket svarer til indholdet i en varebil, ikke bør være under 50.000 kr.
Er der tale om mindre mængder, nedsættes bøden forholdsmæssigt.
 På baggrund af bemærkningerne bør der herefter nedlægges følgende påstande ved indførsel af ikke-godkendt nytårsfyrværkeri med henblik på videresalg i strid med § 1, stk. 1:
 Er der tale om indførsel med henblik på overdragelse af meget farligt professionelt fyrværkeri, som f.eks. krysantemumbomber eller kanonslag og strygere, foreligger der normalt som anført i forarbejderne skærpende omstændigheder, jf. nærmere afsnit 5.1., hvorfor der som udgangspunkt bør nedlægges påstand om frihedsstraf, jf. afsnit 5.9.
5.3. Overdragelse af professionelt fyrværkeri til personer, som ikke har tilladelse til at erhverve det Det fremgår af fyrværkerilovens § 2, stk. 1, at fyrværkeri mv. ikke må overdrages eller erhverves uden kommunalbestyrelsens tilladelse.
 Kommunalbestyrelsens tilladelse til overdragelse eller erhvervelse er dog ikke påkrævet, når overdragelsen vedrører konsumfyrværkeri, dvs. småfyrværkeri og godkendt nytårsfyrværkeri, jf. fyrværkeribekendtgørelsens § 19, stk. 2 og § 28, stk. 2.
 Bestemmelsen indebærer, at der kræves tilladelse til overdragelse og erhvervelse af professionelt fyrværkeri, som omfatter scenefyrværkeri og festfyrværkeri, jf. fyrværkeribekendtgørelsens § 2, nr. 7 og 8.
Efter fyrværkeribekendtgørelsens § 26, stk. 1, skal den, som har opnået tilladelse til at overdrage professionelt fyrværkeri, sikre sig dokumentation for, at erhververen har tilladelse til at erhverve fyrværkeriet.
Overtrædelse af § 26, stk. 1, straffes efter bekendtgørelsens § 59, stk. 1, nr. 24, med bøde, der i visse tilfælde efter § 59, stk. 2, kan stige til fængsel indtil 2 år.
I bemærkningerne til straffebestemmelsen i lovens § 7 er der angivet vejledende bødepåstande for overtrædelse af bekendtgørelsens § 26 (tidligere § 17). Det fremgår af forarbejderne, at udgangspunktet for bødens fastsættelse bør være på 5.000 kr., der i øvrigt forhøjes efter mængden.
På denne baggrund bør anklagemyndigheden over for en person, som har overdraget professionelt fyrværkeri til andre end de, der er berettiget til at erhverve det, nedlægge følgende påstande:
5.4. Erhvervelse af professionelt fyrværkeri uden tilladelse Som nævnt i afsnit 5.3. må fyrværkeri mv. ikke erhverves uden kommunalbestyrelsens tilladelse, jf. fyrværkerilovens § 2, stk. 1.
 Kommunalbestyrelsens tilladelse er dog ikke nødvendig for så vidt angår erhvervelse af småfyrværkeri og godkendt nytårsfyrværkeri, jf. bekendtgørelsens § 28, stk. 2. Der kræves således tilladelse til erhvervelse af professionelt fyrværkeri, jf. definitionerne i afsnit 3.
 I 2005-lovens bemærkninger til straffebestemmelsen i § 7 er der angivet vejledende bødepåstande for overtrædelse af § 2, stk. 1, i forbindelse med erhvervsdrivendes og forbrugeres erhvervelse af professionelt fyrværkeri uden kommunalbestyrelsens tilladelse.
Det fremgår af lovforslagets bemærkninger, at der ved erhvervsmæssig erhvervelse af professionelt fyrværkeri uden kommunalbestyrelsens tilladelse bør fastsættes en bøde på ikke under 50.000 kr. for en mængde på over 250 kg NEM.
Er der tale om en mindre mængde, nedsættes bøden forholdsmæssigt.
Der vil således ved en mængde på 100 kg NEM skulle nedlægges påstand om en bøde på ikke under 20.000 kr.
Anklagemyndigheden bør på denne baggrund nedlægge påstand om følgende bøder:
Er erhververen af det professionelle fyrværkeri forbruger, skal der nedlægges påstand om en bøde på ikke under 2.000 kr.
Det fremgår ikke af forarbejderne, i hvilket omfang og hvorledes bøden skal gradueres efter mængde, men er der tale om større mængder (over 100 kg NEM) bør bødepåstanden forhøjes, således at den svarer til omkring halvdelen af ovenstående bødepåstande.
5.5. Anvendelse af professionelt fyrværkeri uden tilladelse Efter fyrværkerilovens § 2, stk. 1, og § 30, stk. 1, i fyrværkeribekendtgørelsen, må fyrværkeri og andre pyrotekniske artikler ikke anvendes uden kommunalbestyrelsens tilladelse.
Kommunalbestyrelsens tilladelse til anvendelse af fyrværkeri er dog ikke nødvendig for så vidt angår konsumfyrværkeri, dvs. småfyrværkeri og godkendt nytårsfyrværkeri, jf. bekendtgørelsens § 30, stk. 2. Der kræves således alene tilladelse til anvendelse af professionelt fyrværkeri.
Det fremgår af 2005-lovens bemærkninger, at der ved anvendelse af fyrværkeri uden kommunalbestyrelsens tilladelse bør fastsættes en bøde på ikke under 2.000 kr., hvis overtrædelsen er begået af en forbruger.
Hvis overtrædelsen begås af en erhvervsdrivende, bør bøden ikke fastsættes under 5.000 kr.
 5.6. Salg og anvendelse af godkendt nytårsfyrværkeri uden for de tilladte perioder mv.
5.6.1. Indledning Som det fremgår ovenfor i afsnit 1, er der ved ændringen af fyrværkeriloven i 2005 bl.a. indført begrænsninger i salgs- og anvendelsesperioderne for fyrværkeri beregnet til anvendelse af den almindelige forbruger, dvs. nytårsfyrværkeri og småfyrværkeri, jf. definitionerne i afsnit 3.
 Bestemmelserne, som findes i lovens § 2, stk. 3 og 4, er affattet således:
I fyrværkeribekendtgørelsens § 21, stk. 2 (om salg), og § 33, stk. 2 (om anvendelse), er småfyrværkeri, som f.eks. bordbomber og stjernekastere, undtaget fra forbuddet mod salg og anvendelse uden for de i fyrværkerilovens § 2, stk. 3 og 4, anførte perioder.
De nævnte begrænsninger i salgs- og anvendelsesperioder omfatter således godkendt nytårsfyrværkeri.
Det følger dog af bekendtgørelsens § 33, stk. 3, at de nævnte begrænsninger for godkendt nytårsfyrværkeri ikke gælder, hvis fyrværkeriet anvendes af en godkendt festfyrværker.
5.6.2. Anvendelse af godkendt nytårsfyrværkeri uden for den tilladte periode Det fremgår af 2005-lovens bemærkninger, at der ved anvendelse af godkendt nytårsfyrværkeri uden for den tilladte periode, forudsættes fastsat en bøde, der som udgangspunkt ikke bør være under 2.000 kr.
 Såfremt der er tale om en privatpersons anvendelse af meget beskedne mængder, kan bøden fastsættes i størrelsesordenen 500 til 1.000 kr.
5.6.3. Salg af godkendt nytårsfyrværkeri uden for den tilladte periode Ved salg af godkendt nytårsfyrværkeri uden for december måned er det i forarbejderne forudsat, at der fastsættes en bøde på ikke under 5.000 kr.
5.7. Salg af fyrværkeri til personer under 18 år Efter fyrværkerilovens § 3, nr. 4, kan økonomi- og erhvervsministeren fastsætte regler om forbud mod salg af fyrværkeri til personer under 18 år.
 I medfør af fyrværkeribekendtgørelsens § 22, stk. 1, må småfyrværkeri kun sælges til personer, der er fyldt 15 år.
 Godkendt nytårsfyrværkeri må kun sælges personer, der er fyldt 18 år, jf. bekendtgørelsens § 22, stk. 2.
 Overtrædelse af § 22, stk. 1 og 2, straffes efter § 59, stk. 1, nr. 24, i bekendtgørelsen som udgangspunkt med bøde.
Bøden for salg af fyrværkeri til personer under 18 år var i bødekataloget, der nu afløses af denne meddelelse, fastsat til 400 kr.
Rigsadvokaten har på en række områder i de senere år forhøjet bødepåstandene i bødekataloget i overensstemmelse med den økonomiske udvikling, jf. de almindelige bemærkninger pkt. 2.3. i forslaget til lov nr. 445 af 9. juni 2004. Bøderne er forhøjet med beløb svarende til satsreguleringsprocenten (uden tilpasningsprocenten), hvilket vil føre til en forhøjelse i niveauet omkring 42 procent af bøden for salg af fyrværkeri til personer under 18 år.
Da der ved lov nr. 1060 af 9. november 2005 er tilsigtet en generel forhøjelse af strafudmålingsniveauet i sager om overtrædelse af fyrværkeriloven, og under hensyn til det beskyttelseshensyn, der er baggrunden for reglerne, bør anklagemyndigheden imidlertid i sager om overtrædelse af § 22, stk. 1 og 2, i fyrværkeribekendtgørelsen om salg af fyrværkeri til personer under henholdsvis 15 og 18 år som udgangspunkt påstå en bøde på 2.000 kr.
Der er herved lagt vægt på, at overtrædelsen som udgangspunkt begås i erhvervsforhold.
5.8. Opbevaring af fyrværkeri mv. uden tilladelse 5.8.1. Indledning Som nævnt i afsnit 1 er der ved lov nr. 1600 af 20. december 2006 med ikrafttræden 1. juli 2007 gennemført en ændring af lov om fyrværkeri og andre pyrotekniske artikler og beredskabsloven.
Formålet med lovændringen var, at reglerne om fyrværkeri og andre pyrotekniske artikler, herunder om opbevaring af fyrværkeri, samles i én lov (fyrværkeriloven). Endvidere var formålet med lovændringen at hæve strafniveauet for overtrædelse af regler om opbevaring af fyrværkeri, således at strafniveauet blev afstemt med strafniveauet for andre overtrædelser af fyrværkeriloven.
 Fyrværkerilovens § 2, stk. 1, har efter lovændringen følgende ordlyd:
 Lovens § 2, stk. 1, suppleres af reglerne om opbevaring i bekendtgørelse nr. 729 af 4. juli 2008 om fyrværkeri og andre pyrotekniske artikler (fyrværkeribekendtgørelsen), der trådte i kraft den 15. juli 2008.
 Tekniske forskrifter om bl.a. opbevaring af fyrværkeri og andre pyrotekniske artikler er angivet i bilag 1, del 2, til fyrværkeribekendtgørelsen, jf. bekendtgørelsens § 1, stk. 2.
Bekendtgørelsens kapitel 4 indeholder generelle bestemmelser om opbevaring af fyrværkeri og andre pyrotekniske artikler.
Således fremgår følgende af § 9:
Hovedreglen er således, at opbevaring af fyrværkeri skal ske i overensstemmelse med de tekniske forskrifter i bekendtgørelsens bilag 1, del 2, og at opbevaring af fyrværkeri kræver tilladelse.
Efter bekendtgørelsen er opbevaring af visse mindre mængder fyrværkeri, herunder småfyrværkeri, dog undtaget fra kravet om tilladelse.
 Hvis der er tvivl om, hvorvidt fyrværkeri er opbevaret i overensstemmelse med reglerne i fyrværkeriloven og bekendtgørelsens § 9, jf. § 1, stk. 2, forelægges spørgsmålet for Sikkerhedsstyrelsen.
5.8.2. Strafpåstande I bemærkningerne til § 1, nr. 19, i 2006-loven er bl.a. anført følgende om straffen for ulovlig opbevaring af fyrværkeri:
 På grundlag af bemærkninger til lovforslaget vedrørende de vejledende bødetakster for ulovlig opbevaring af fyrværkeri bør anklagemyndigheden nedlægge følgende bødepåstande:
Det følger af bemærkningerne, at der i særlige tilfælde kan være anledning til at fastsætte lavere bøder.
Dette kan f.eks. være tilfældet, hvor en forbruger opbevarer mindre mængder fyrværkeri under omstændigheder, hvor der ikke er konkret fare for skade på personer, ejendom eller miljøet.
Der bør dog ikke fastsættes bøder på under 2.000 kr.
 De ovenfor anførte bødetakster finder anvendelse for overtrædelser, der begås den 1. juli 2007 eller senere.
5.9. Skærpede bøder og fængselsstraf Efter fyrværkerilovens § 7, stk. 1, som affattet ved lov nr. 1600 af 20. december 2006, straffes overtrædelse af § 1, stk. 1, og § 2, stk. 1 - 4, eller § 4, stk. 2, under skærpende omstændigheder med fængsel indtil 2 år.
Den nugældende strafferamme i lovens § 7, som således er bøde eller under skærpende omstændigheder fængsel indtil 2 år, blev indsat ved lov nr. 1096 af 21. december 1994. Ifølge bemærkningerne til lovforslaget vedrørende ændringen (Folketingstidende 1994-1995, Tillæg A, side 675) var formålet hermed at efterkomme behovet for en udvidet strafferamme i sager om grovere overtrædelser af regler og vilkår.
Med skærpelsen blev der endvidere skabt overensstemmelse mellem strafferammerne for overtrædelse af våbenloven og fyrværkeriloven.
 Efter denne lovændring i 1994 er der i praksis idømt frihedsstraffe for besiddelse og/eller opbevaring af ulovligt fyrværkeri.
Med de seneste ændringer i 2005 og 2006 af straffebestemmelsen i § 7 vil der som hidtil kunne idømmes fængselsstraf, hvis der foreligger skærpende omstændigheder.
Det fremgår af bemærkningerne til de seneste lovændringer, at det er at anse som en skærpende omstændighed, hvis forholdet er begået med forsæt eller grov uagtsomhed, og der er voldt væsentlig skade på personer, ejendom eller miljøet, eller der har været fare for dette.
 Som skærpende omstændigheder er endvidere anført ulovligt salg af meget store mængder fyrværkeri eller meget farligt fyrværkeri, eller hvis der ved overtrædelsen er opnået økonomisk gevinst eller besparelse.
 Som anført i forarbejderne til de seneste to lovændringer i 2005 og 2006 er baggrunden for ændringen af fyrværkeriloven at højne sikkerheden og herunder stramme sanktionerne for overtrædelse af lovgivningen, hvorfor det forudsættes, at der i praksis sker en generel forhøjelse af strafudmålingsniveauet.
 Disse tilkendegivelser i forarbejderne må antages også at gælde sager, hvor der idømmes frihedsstraf.
Om trykt praksis vedrørende forhold begået efter lovændringen i 2005 kan bl.a. henvises til TfK2007.253, hvor tiltalte blev idømt en fællesstraf på 30 dages betinget fængsel for overtrædelse af fyrværkeriloven ved at have besiddet 8 3-tommer krysantemumbomber.
Tiltalte var tidligere straffet med 20 dages betinget fængsel for overtrædelse af straffelovens § 252, stk. 1, og fyrværkeriloven ved bl.a. at have opbevaret 42 3-tommer krysantemumbomber.
Endvidere kan nævnes TfK2007.580V, hvor tiltalte blev idømt 7 måneders fængsel og tillægsbøde på 40.000 kr. for bl.a. produktion og opbevaring uden tilladelse af store mængder fyrværkeri i et boligområde.
En del af gerningsperioden lå efter lovændringen.
Tillægsbøden blev givet under hensyn til, at tiltalte havde tilsigtet at opnå en økonomisk vinding, og efter det oplyste om den betaling, der havde været tale om.
 Om trykt praksis vedrørende forhold begået før lovændringen kan bl.a. henvises til TfK2000.1V, hvor tiltalte blev idømt fængsel i 30 dage betinget med en tillægsbøde på 15.000 kr. for i flere tilfælde i strid med loven at have opbevaret anselige mængder fyrværkeri og i et tilfælde at have solgt ulovligt fyrværkeri.
 Endvidere kan nævnes U2002.1080Ø, hvor to tiltalte blev idømt fængsel i henholdsvis 4 måneder og 30 dage for overtrædelse af fyrværkeriloven ved uden tilladelse at have indført godt 6 tons fyrværkeri fra Tyskland til Danmark.
 Herudover kan nævnes TfK2003.466Ø, hvor tiltalte, der uden tilladelse besad og opbevarede ca. 1 ton fyrværkeri, herunder 18.000 kanonslag, blev idømt fængsel i 14 dage.
Endvidere blev tiltalte i TfK2006.51V idømt fængsel i 6 måneder betinget for indførsel af i alt godt 80.000 kg fyrværkeri samt for på flere adresser at have opbevaret mere end 30 tons fyrværkeri, der krævede tilladelse.
Tiltalte blev endvidere idømt en tillægsbøde på 200.000 kr.
Endelig kan nævnes TfK2007.32Ø, hvor tiltalte, der tidligere var straffet to gange for tilsvarende forhold, blev idømt fængsel i 6 måneder for uden tilladelse at have opbevaret ca. 6,8 tons lovligt fyrværkeri og have erhvervet og opbevaret 6 tons ulovligt fyrværkeri, herunder knaldfyrværkeri, fyrværkeribatterier og luftbomber, overvejende med henblik på videresalg.
Tiltalte havde herunder opbevaret fyrværkeriet uforsvarligt, hvorved der blev fremkaldt fare for skade på personer eller ejendom, ligesom tiltalte tilsigtede en økonomisk fordel.
Det skal bemærkes, at der i nogle tilfælde kan være grundlag for også at rejse tiltale for overtrædelse af straffelovens § 252, stk. 1, i forbindelse med en overtrædelse af fyrværkeriloven.
Dette kan navnlig være tilfældet, hvor mængden, opbevaringen eller anvendelsen af fyrværkeriet har udgjort en nærliggende fare for nogens liv eller førlighed.
Som eksempel kan nævnes TfK2007.569Ø, hvor tiltalte under skærpende omstændigheder havde overtrådt fyrværkeriloven ved uden tilladelse at have indkøbt og videresolgt festfyrværkeri og uden tilladelse og fornøden sikkerhed havde opbevaret ca. 35,5 kg festfyrværkeri (kategori IV) og mere end de 100 kg småfyrværkeri og nytårsfyrværkeri, tiltalte havde tilladelse til, i en lade, hvor der opstod brand ved børns leg.
Tiltalte blev endvidere fundet skyldig i overtrædelse af straffelovens § 252, stk. 1, idet han, da der opstod brand, undlod at oplyse om opbevaringen af festfyrværkeriet, hvilket udsatte de tilstedeværende brand- og politifolk for nærliggende fare for liv og førlighed, da en større mængde fyrværkeri sprang i luften.
Tiltalte blev af landsretten idømt fængsel i 6 måneder.
Endvidere kan nævnes dom afsagt af Retten i Nykøbing F. den 19. marts 2007 (utrykt), hvor tiltalte blev dømt for overtrædelse af straffelovens § 252, stk. 1, samt fyrværkerilovgivningen ved i foråret 2004 at have erhvervet ikke under 165 luftbomber (krysantemum- og salutbomber) og i perioden frem til den 10. januar 2007 på bopælen i et frit tilgængeligt skur i umiddelbar nærhed af beboelse uforsvarligt uden tilladelse og uforsigtigt havde opbevaret de 165 luftbomber sammen med ca. 4 kg andet fyrværkeri, i alt ca. 53 kg fyrværkeri af den farligste klassifikation 1.1G, hvorved der fremkaldtes fare for væsentlig skade på person, ejendom og miljøet.
Tiltalte havde endvidere 3 nytårsaftener uden tilladelse anvendt professionelt fyrværkeri i form af ikke under 9 luftbomber.
Tiltalte blev idømt 60 dages fængsel, hvoraf 30 dage blev gjort betinget med en prøvetid på 1 år fra endelig dom.
6. Efterforskning af sager om overtrædelse af fyrværkerilovgivningen I forbindelse med efterforskning af sager om overtrædelse af fyrværkerilovgivningen bør politiet, såfremt der findes lagre mv. af fyrværkeri, i politirapporten angive oplysninger om fyrværkeriets art og transportklassifikation (jf. fyrværkeribekendtgørelsens § 2, nr. 16), der bl.a. er et udtryk for fyrværkeriets farlighed (sprængkraft), ligesom der i videst muligt omfang bør optages fotos af fyrværkeriet, eventuelle transportkasser og oplagringsstedet.
 Der bør endvidere udfærdiges en beskrivelse af gerningsstedet, herunder stedets beskaffenhed, f.eks. hvilken type bygning der er tale om, om der er vinduesåbninger, hvordan opbevaringen er foregået (f.eks. i lukket transportemballage), og hvad der i øvrigt er opbevaret på stedet.
Afstanden til eventuelle andre bygninger og offentlig vej bør ligeledes fremgå.
Det bør i den forbindelse nævnes, hvis opbevaringsstedet er i nærheden af beboelseskvarterer, skoler, daginstitutioner eller steder, hvor der færdes mange mennesker.
Afstanden til eventuelle andre bygninger bør i givet fald anføres, idet der eventuelt kan udfærdiges rids eller optages foto.
7. Ikrafttræden og ophævelse af tidligere udsendte retningslinjer Retningslinjerne i denne meddelelse afsnit 5.2. - 5.6. gælder for overtrædelser, der er begået den 14. november 2005 eller senere.
 Retningslinjerne i meddelelsens afsnit 5.7. gælder fra den 15. juli 2008, mens retningslinjerne i afsnit 5.8. gælder for forhold begået 1. juli 2007 eller senere.
 Samtidig ophæves:
- Afsnit 6.2. - Brand m.v. for så vidt angår bødepåstande efter fyrværkeriloven i Rigsadvokatens vejledning om bødetakster i politisager (bødekataloget) - Rigsadvokaten Informerer nr. 42/2005 om ændring af fyrværkerilovgivningen og højere straffe på området.
