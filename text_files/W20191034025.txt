Offererstatningslovens § 11 c  straffesagen afsluttet, nævnets j.nr. 19-520-03401 Ved lov nr. 486 af 30. april 2019 om ændring af offererstatningsloven blev § 11 c, stk. 1, 2. pkt. indført.
Det følger heraf, at nævnet ikke længere skal udsætte sagen med henblik på at få konstateret, om skadevolder er dækket af en ansvarsforsikring.
Forinden ikrafttrædelsen af nævnte lovændring var det i denne sag konstateret, at den ene skadevolder på skadestidspunktet var omfattet af en forsikring, og nævnet havde truffet afgørelse i sagen, hvorved ansøger var blevet henvist til at søge erstatning hos skadevolders forsikringsselskab.
Da lovændringen trådte i kraft, vendte repræsentanten tilbage og ønskede med henvisning til offererstatningsloven § 11 c, at nævnet skulle behandle sagen.
Nævnet meddelte afslag på at behandle sagen henset til, at det i aktuelle sag var positivt konstateret, at der var en forsikring, og at sagen allerede verserede hos forsikringsselskabet.
Nævnet fastholdt derfor sin afgørelse med henvisning til, at lovændringen ikke har tilbagevirkende kraft for afgørelser, nævnet havde truffet forud for lovændringen.
