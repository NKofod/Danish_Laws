Skriftlig fremsættelse (6. december  

 2002) Frank Jensen Som ordfører for forslagsstillerne tillader jeg mig  

 for Folketinget at fremsætte:
 Forslag til lov om ændring af lov om statens  

 voksenuddannelsesstøtte (SVU). (Udvidet adgang til forberedende  

 voksenundervisning og ordblindeundervisning).
(Lovforslag nr.
L 114).
 Folketinget vedtog i 2000 loven om forberedende  

 voksenundervisning (FVU) bl.a. som følge af OECDs store  

 læseundersøgelse, der havde afsløret, at godt og vel 1  

 mio. voksne danskere ikke læser så godt, som kræves i et  

 moderne og teknologisk udviklet samfund.
Derfor har vi nu hele 2 uddannelseslove til at råde  

 bod på læseproblemerne: FVU for læsesvage og lettere  

 ordblinde samt specialundervisningsloven, der er for ordblinde med  

 sværere læseproblemer.
Samtidig giver lov om statens  

 voksenuddannelsesstøtte (SVU) mulighed for, at beskæftigede kan  

 få økonomisk støtte til at deltage i  

 læseundervisning i arbejdstiden.
Desværre er det kun en meget begrænset del af  

 arbejdsstyrken, der kan gøre brug af SVU til at forbedre  

 læsefærdighederne.
Dels fordi målgruppen for  

 SVU-støtten er snævert afgrænset til kortuddannede uden  

 egentlig erhvervsuddannelse, dels fordi støtte til  

 ordblindeundervisning først kan gives efter det fyldte 25. år.  

 Der er herved hverken taget højde for, at omkring ½ mio.  

 faglærte læser utilstrækkeligt, eller at unge ordblinde har  

 endnu større behov for læseundervisning end ældre, da det  

 fortrinsvis er i unge år, at man uddanner sig.
Socialdemokratiet finder det uværdigt, at så  

 mange ordblinde og andre med læsevanskeligheder ikke har mulighed for  

 uddannelsesstøtte til den læseundervisning, der er  

 nødvendig for at kunne kvalificere sig fagligt på  

 arbejdsmarkedet.
Specielt efter at Amternes og Kommunernes Forskningsinstitut  

 (AKF) i OECD-rapporten nøje har redegjort for, at netop dårlige  

 læsefærdigheder er årsag til, at så mange dels ikke  

 får erhvervsuddannelse, dels ikke deltager i nødvendig  

 efteruddannelse.
 Derfor ønsker vi at forbedre adgangen til at  

 opnå støtte til FVU og til ordblindeundervisning for voksne,  

 både ved at udvide målgruppen for SVU til ud over ufaglærte  

 også at omfatte faglærte og ved at ligestille støtte til  

 ordblindeundervisning med støtten til FVU.
Samtlige partier i Folketinget er enige om, at en  

 forudsætning for at kunne finansiere velfærdssamfundet er et  

 øget produktivitetsniveau, og at dette kræver udnyttelse af alle  

 til rådighed stående ressourcer, herunder opkvalificering af  

 arbejdsstyrken.
I det aktuelle tilfælde drejer det sig om næsten  

 ½ mio. faglærte arbejdere, som ikke uddannes tilstrækkeligt alene  

 på grund af svage læsefærdigheder og manglende  

 støttemuligheder til læseundervisning.
Dette lovforslag har til formål at ændre disse  

 forhold ved at udvide målgruppen for SVU og samtidig give unge under 25  

 år adgang til støtte til ordblindeundervisning.
Ved forslaget om  

 en nedsættelse af minimumstimetallet til 3 timer pr. uge vil flere  

 voksne i beskæftigelse forventes at kunne benytte sig af adgangen til  

 at uddanne sig i arbejdstiden.
 Jeg henviser i øvrigt til de bemærkninger,  

 der ledsager lovforslaget, og anbefaler det til Tingets velvillige  

 behandling.
