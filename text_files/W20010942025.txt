Ankestyrelsens principafgørelse A-35-01 om kontanthjælp - tidspunkt for ret til hjælp - lønefterregulering - ægtefæller - gensidig forsørgerpligt - beregning Resume:
 Ansøgningstidspunktet og de indtægter, som ansøgeren har fået udbetalt for en måned, var afgørende for, hvornår hans ret til kontanthjælp indtrådte.
Den lønindtægt, som ægtefællen fik udbetalt ved udgangen af en måned, skulle anvendes til at leve for i måneden efter.
Der skulle derfor fratrækkes en forholdsmæssig andel af lønnen i den kontanthjælp, som ansøgeren havde ret til for en del af denne måned.
 Den lønefterbetaling, som ægtefællen fik udbetalt ved udgangen af en måned for en tidligere periode, skulle ligeledes fratrækkes ved beregningen af ansøgers kontanthjælp for måneden efter.
 Kassation:
Principafgørelsen er afløst af en nyere afgørelse Kassationsdato:
02-07-2012 Love:
Lov om aktiv socialpolitik - lovbekendtgørelse nr. 614 af 26. juni 2001 - § 2 og § 11, stk. 2, nr. 2 Note:
 Er nu indarbejdet i Principafgørelse 107-12.
 Sagsfremstilling:
 Ansøger, der var gift og havde 1 barn under 18 år, var uden arbejde og søgte kontanthjælp den 12. januar 2001. Han havde sidst fået udbetalt løn for sit arbejde den 29. december 2000 for 29 timer.
 Ægtefællen var i arbejde og havde sidst fået udbetalt løn den 29. december 2000 for december måned 2000.
 På det grundlag bevilgede kommunen kontanthjælp fra 12. januar 2001, og ansøger blev orienteret om, at ægtefællens lønsedler skulle indsendes hver måned.
 Udbetaling af kontanthjælp for perioden 12. januar 2001 til 31. januar 2001 var reduceret som følge af ægtefællens oplyste løn pr. 29. december 2000.
 Efterfølgende kom det frem, at ægtefællen den 31. december 2000 havde fået udbetalt en lønefterregulering fra et afsluttet arbejdsforhold for perioden 1. januar 2000 - 31. oktober 2000.
 Kommunen fandt, at parret skulle have oplyst om denne indtægt ved ansøgningen om kontanthjælp, og ville derfor modregne beløbet i kontanthjælpen for februar 2001.
 Ansøger klagede over kommunens afgørelse.
 Nævnet fandt, at der ikke skulle foretages fradrag i ansøgers kontanthjælp for ægtefællens indtægter for tiden før ansøgningen.
 Nævnet begrundede afgørelsen med, at de indtægter, der skal fratrækkes, er indtægter i kontanthjælpsperioden.
I klagen til Ankestyrelsen havde kommunen bl.a. anført, at det havde principiel betydning at få afklaret, om en ægtefælles indtægt, der var udbetalt før berettigelsen til kontanthjælp, havde betydning for den beregnede kontanthjælp.
Ved beregning af kontanthjælp for januar 2001 havde kommunen taget hensyn til den løn, som hustruen fik udbetalt den 29. december 2001, ligesom den løn, der kom til udbetaling i slutningen af januar 2001, skulle fratrækkes i kontanthjælpen for februar måned.
 Kommunen henviste til aktivlovens § 30, stk. 1. Kommunen fandt ikke, at det fremgik klart af lovteksten, at det kun var indtægter, der blev udbetalt i kontanthjælpsperioden, der skulle trækkes fra efter reglen i aktivlovens § 30. Kommunen fandt, at indtægter, der var udbetalt i slutningen af december 2000 var beregnet til forsørgelse af familien i januar 2001.
Nævnet meddelte efterfølgende, at man ved afgørelsen havde lagt til grund, at der alene er hjemmel til at fradrage indtægter i kontanthjælpsperioden, jf. ordlyden af aktivlovens § 30. Nævnet var dog enig med kommunen i, at det var et fortolkningsspørgsmål, om en månedsløn udbetalt til ægtefællen ved udgangen af måneden forud for kontanthjælpsperioden var udtryk for, at ægtefællen havde haft indtægter i kontanthjælpsperioden.
Nævnet fandt, at man i så fald måtte fratrække en forholdsmæssig andel af ægtefællens månedsløn for januar i ansøgerens kontanthjælp i det omfang, lønnen oversteg den kontanthjælp, som ægtefællen ville være berettiget til for perioden januar 2001.
Nævnet anførte, at en anden løsning kunne være, at ægtefællens indtægter udskød det tidspunkt, hvor ansøgers ret til kontanthjælp indtrådte.
En sådan løsning ville dog også medføre administrative vanskeligheder i forhold til beregningen af, hvor lang tid berettigelsen skulle udskydes.
 Sagen blev behandlet i principielt møde med henblik på afklaring af, om der i aktivloven er hjemmel til at fradrage en ægtefælles indtægt i den beregnede kontanthjælp, når udbetalingen af ægtefællens løn har fundet sted, før retten til kontanthjælp indtræder, herunder hvordan der skal forholdes med lønefterregulering, der kommer til udbetaling efter arbejdsophøret.
 Afgørelse:
 Ankestyrelsen fandt, at ansøgningstidspunktet og de indtægter, som ansøger havde fået udbetalt for december måned 2000, var afgørende for, hvornår hans ret til kontanthjælp indtrådte.
 Ankestyrelsen fandt endvidere, at den lønindtægt, som hans ægtefælle fik udbetalt den 29. december 2000 for december måned, skulle anvendes til at leve for i januar måned 2001. Der skulle derfor fratrækkes en forholdsmæssig andel af lønnen i den kontanthjælp, som ansøgeren havde ret til for en del af januar måned.
 Ankestyrelsen fandt samtidig, at den lønefterbetaling, som ægtefællen fik udbetalt den 31. december 2000 for en tidligere periode i 2000, ligeledes skulle fratrækkes ved beregningen af ansøgers kontanthjælp for januar måned.
 Begrundelsen for afgørelsen om, at ægtefællens indtægt for december måned 2000 skulle indgå ved beregningen af ansøgerens kontanthjælp var, at ægtefæller har gensidig forsørgerpligt overfor hinanden, og at enhver har pligt til at forsørge sig selv og sin familie, i det omfang der er indtægter.
 Begrundelsen for afgørelsen om, at ægtefællens efterregulering for månederne januar til oktober 2000 skulle indgå ved beregningen af kontanthjælpen var, at beløbet måtte anses for at være en indtægt på det tidspunkt, hvor det kom til udbetaling, dvs. 31. december 2000. Da ægtefæller har gensidig forsørgerpligt, og enhver har pligt til at forsørge sig selv og sin familie, skulle beløbet ligeledes fratrækkes ved beregning af ansøgers kontanthjælp for januar måned.
 Ankestyrelsen ændrede således det sociale nævns afgørelse.
