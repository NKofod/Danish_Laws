 Udtalt, at Indenrigsministeriet er mest tilbøjelig til at være enig  

 med Socialministeriet i, at bistandsloven udtømmende regulerer kommunernes  

 muligheder for at yde tilskud til børnepasningsordninger, således at der ikke  

 ved siden af reglerne i bistandsloven består en adgang for kommunerne til med  

 hjemmel i kommunalfuldmagtsreglerne at yde tilskud til børnepasning.
 Spørgsmålet er dog ikke utvivlsomt.
 I den konkrete sag fandt indenrigsministeriet ikke grundlag for at  

 udtale, at et tilsynsråds beslutning om ikke at gribe ind overfor en kommunes  

 tilskud til nogle forældreforeninger, var ulovlig under hensyn til, at der  

 hersker tvivl såvel med hensyn til spørgsmålet om bistandslovens betydning  

 for lovligheden af en kommunes tilskud til børnepasningsordninger, der ikke  

 er omfattet af loven, som med hensyn til den nærmere afgrænsning af, hvilke  

 aktiviteter, der i givet fald ikke kan støttes.
 (Indenrigsministeriets brev af 11. januar 1994 til Folketingets  

 Ombudsmand - 2. k.kt. j.nr. 1993/1120/819-1).
Folketingets Ombudsmand Gammel Torv 22 1457 København K Ved brev af 18. juni med bilag, j.nr. 1993-1323-411 LG, har Folketingets  

 Ombudsmand anmodet Tilsynsrådet for Nordjyllands Amt om en udtalelse i  

 anledning af en klage af 7. juni 1993 fra Børne- og Ungdomspædagogernes  

 Landsforbund (BUPL) over tilsynsrådets udtalelse af 11. februar 1993 angående  

 lovligheden af Hirtshals Kommunes tilskud til nogle forældreforeninger.  

 Folketingets Ombudsmand anmodede endvidere om, at tilsynsrådets udtalelse  

 blev sendt via Indenrigsministeriet med henblik på ministeriets eventuelle  

 bemærkninger til sagen samt om udlån af sagens akter.
 Ved påtegning af 9. juli 1993 på brevet fra Folketingets Ombudsmand har  

 Tilsynsrådet for Nordjyllands Amt fremsendt sagen til Indenrigsministeriet  

 med bemærkning om, at tilsynsrådet kan henholde sig til sin udtalelse af 11.  

 februar 1993.
 Det fremgår af det fremsendte materiale, at BUPL til tilsynsrådet har  

 klaget over, at Hirtshals Kommune har ydet tilskud, bl.a. i form af  

 vederlagsfrit udlån af skolelokaler, til 6 forældreforeninger i Hirtshals  

 Kommune.
Af vedtægterne for de 6 forældreforeninger fremgår bl.a., at  

 »formålet med foreningerne er at tilbyde medlemmernes børn mulighed for  

 leg og beskæftigelse udenfor skoletiden i de (af skolen) anviste  

 lokaler«.
Hertil er i vedtægterne for nogle af foreningerne tilføjet, at  

 forældreforeningerne også tilbyder skolepasningsordning for børn i  

 børnehaveklasse, 1., 2. og 3. klasse.
 Om forældreforeningernes virke er i bilag til Hirtshals Kommunes brev af  

 19. marts 1992 til Tilsynsrådet for Nordjyllands Amt (bilag 16 til BUPL's  

 brev af 7. juni 1993) bl.a. anført følgende:
 »Forældreforeningerne er organiseret som normale foreninger, hvor  

 forældre med børn har det fulde ansvar for driften af foreningen ..........
 Det kan endvidere oplyses, at der ikke er indgået en aftale mellem  

 forældreforeningerne og de enkelte skoler, hvor foreningerne har lånt  

 lokaler, men at der naturligvis sker et vist samarbejde mellem  

 forældreforeningerne og skolen om praktiske forhold......
 Forældreforeningerne anvender pædagoger samt anden ikke-uddannet medhjælp.  

 Forældrene deltager i driften, idet de bistår med aktiviteter ved særlige  

 lejligheder samt med vedligeholdelse og udbygning af legeplads m.m........
Nogle af foreningerne driver kun foreningsvirksomhed efter børnenes  

 skoletid.
Andre foreninger har også aktiviteter før skoletid.« Hirtshals Kommune har oprindeligt antaget, at tilskud til  

 forældreforeningerne kunne ydes med hjemmel i den tidligere gældende lov om  

 fritidsundervisning m.v.
Senere har kommunen anført, at tilskud til  

 forældreforeningerne er ydet med hjemmel i de uskrevne retsregler om  

 kommunernes opgavevaretagelse, de såkaldte kommunalfuldmagtsregler.
 Socialministeriet har i brev af 21. marts 1991 afgivet en udtalelse i  

 sagen over for tilsynsrådet for Nordjyllands Amt.
 I tilsynsrådets udtalelse af 11. februar 1993 er bl.a. anført følgende:
»Kommunalfuldmagten omfatter de opgaver/anliggender, der kan eller  

 skal varetages af kommunen.
Hjemlen for at varetage disse opgaver findes  

 enten i udtrykkelig lovbestemmelse eller i almindeligt anerkendte  

 retsgrundsætninger.
 Det antages således, at kommunerne uden for det lovbestemte område lovligt  

 kan yde tilskud til aktiviteter, hvis formål er at virke for børn og unges  

 almene, folkelige, kulturelle og demokratiske oplysning, fx. idrætsudøvelse,  

 spejdervirksomhed og lignende aktiviteter.
 Det fremgår som nævnt af Socialministeriets udtalelse, at bistandslovens  

 regler udtømmende regulerer kommunens mulighed for at yde tilskud til pasning  

 af børn, medmindre der er tale om tilskud, der ydes med hjemmel i anden  

 lovgivning, f.eks. folkeskoleloven og lov om  

 fritidsundervisning/folkeoplysningsloven.
 Det må således antages, at kommunalt tilskud til virksomhed, der  

 udelukkende har børnepasning til formål, ikke kan ydes uden hjemmel i de  

 nævnte love.
Hirtshals kommunes støtte til forældreforeningerne er efter det oplyste  

 ikke ydet med hjemmel i de nævnte love, men i henhold til de ulovbestemte  

 kommunalfuldmagtsregler.
De pågældende foreningers formål er som nævnt at  

 tilbyde medlemmernes børn mulighed for leg og beskæftigelse uden for  

 skoletiden.
Da grænserne mellem børnepasning og de aktiviteter for børn og unge, som  

 kommunerne lovligt kan støtte efter kommunalfuldmagtsreglerne er flydende,  

 finder tilsynsrådet ikke at kunne fastslå, at Hirtshals kommune har handlet  

 ulovligt ved vederlagsfrit at stille lokaler, lys og varme til rådighed for  

 forældreforeningerne.« BUPL har i brevet af 7. juni 1993 bl.a. anført følgende til tilsynsrådets  

 udtalelse:
 »...Hovedproblemet i sagen er, hvorvidt kommunalfuldmagten giver  

 hjemmel for børnepasning med offentligt tilskud. .....
 Socialministeriets udtalelse til Tilsynsrådet (bilag 11) fastslår, at de i  

 skrivelsen anførte lovbestemmelser udtømmende regulerer muligheden for at yde  

 offentlige tilskud til pasning af børn.
 Denne udtalelse fra Socialministeriet gengives i afgørelsen fra  

 Tilsynsrådet i nærværende sag (Tilsynsrådets udtalelse, bilag 21).  

 Tilsynsrådet fortolker imidlertid udtalelsen og retspraksis således, at:  

 »det må ... antages, at kommunaltilskud til virksomhed, der udelukkende  

 har børnepasning til formål, ikke kan ydes uden hjemmel i de nævnte  

 love.« (vor understregning).
 Ved denne konstruktion, som der ikke er dækning for i retspraksis, når  

 tilsynsrådet frem til følgende konklusion: »Da grænserne mellem  

 børnepasning og de aktiviteter for børn og unge som kommunerne lovligt kan  

 støtte efter kommunalfuldmagtens reglerne er flydende, finder tilsynsrådet  

 ikke at kunne fastslå, at Hirtshals kommune har handlet ulovligt ved  

 vederlagsfrit at stille lokaler, lys og varme til rådighed for  

 forældreforeningerne«, hvilket indebærer at Tilsynsrådet opfatter  

 kommunalfuldmagten som hjemmel for kommunalt tilskud, der blandt andet er  

 gået til pasning af børn.
 Ud fra retspraksis i lignende sager, og ud fra Socialministeriets  

 udtalelse, må BUPL mene, at ovennævnte afgørelse fra Tilsynsrådet for  

 Nordjyllands amt ikke er korrekt, og at Hirtshals kommune har handlet  

 ulovligt ved ydelse af tilskud til forældreforeningerne uden lovhjemmel.
Det bemærkes, at forældreforeningerne i Hirtshals ikke længere driver  

 børnepasningsordninger.
Disse drives nu som puljeordninger med lovhjemmel i  

 bistandslovens § 70. Men sagen er naturligvis alligevel af principiel  

 interesse for Børne- og Ungdomspædagogernes Landsforbund.' Indenrigsministeriet har i sagens anledning den 24. september 1993 anmodet  

 Socialministeriet om en udtalelse.
Socialministeriet har ved breve af 1. og  

 22. november 1993 afgivet udtalelser i sagen.
Af Socialministeriets udtalelse  

 af 22. november 1993 fremgår bl.a. følgende:
 »Bistandslovens bestemmelser (§§ 63, 64, 69, og 70 -  

 Indenrigsministeriets tilføjelse) regulerer sammen med forsøgsreglerne i  

 bistandslovens § 138 b udtømmende muligheden for at yde tilskud til dagtilbud  

 for børn og unge, og hermed omfattes som ovenfor anført tilbud, der ikke  

 alene udgør et pasningstilbud, men også et socialt og pædagogisk tilbud for  

 børn.
 Offentlige midler vil dog kunne anvendes i henhold til særlig hjemmel i  

 anden lovgivning f.eks. folkeskolelovens § 3, stk. 4 om  

 skolefritidsordninger, hvorefter skolen kan tilbyde børnene leg og  

 beskæftigelse udenfor skoletiden.
En kommune kan herudover efter kommunalfuldmagten yde tilskud til  

 legestuer og legesteder.
Legestuer er et tilbud til børn uden et egentligt  

 pasningsbehov, men alene med behov for samvær med andre børn.
Legestuerne er  

 typisk karakteriseret ved at have kort åbningstid, lav bemanding, idet det  

 forudsættes at forældrene er tilstede, og legestuerne tilbydes førskolebørn.  

 Legestuerne indgår ikke i den kommunale forpligtelse jf. bistandslovens § 69,  

 stk. 1 og er ikke omfattet af formålsbeskrivelsen i bistandslovens § 69, stk.  

 2.
 Det fremgår af sagen, at forældreforeningerne ifølge vedtægterne har som  

 formål at tilbyde medlemmernes børn mulighed for leg og beskæftigelse udenfor  

 skoletiden, herunder en skolepasningsordning for børn i børnehaveklasse, 1.,  

 2. og 3. klasse.
På denne baggrund kan Socialministeriet vejledende udtale, at  

 forældreforeningernes virksomhed svarer til den virksomhed, der i øvrigt  

 foregår i skolefritidsordninger efter folkeskoleloven og fritidsordninger  

 efter bistandsloven.« Undervisningsministeriet har i sagens anledning over for  

 Indenrigsministeriet telefonisk oplyst, at der ikke i den lovgivning, som  

 hører under Undervisningsministeriet, er hjemmel til eller noget til hinder  

 for, at en kommune yder tilskud f.eks. i form af vederlagsfrit udlån af  

 lokaler til forældreforeninger, som de i sagen omhandlede.
 Indenrigsministeriet skal herefter udtale følgende:
Det tilsyn, som tilsynsrådene udøver over for kommunerne, er et retligt  

 tilsyn.
Det betyder, at tilsynet kun omfatter spørgsmål om, hvorvidt der er  

 sket en tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (jf.  

 lovbekendtgørelse nr. 526 af 22. juni 1993). Tilsynsrådene kan således ikke  

 tage stilling til spørgsmål om hensigtsmæssigheden af kommunernes  

 sagsbehandling eller vedrørende skønsudøvelsen, så længe skønnet udøves inden  

 for de rammer, der følger af lovgivningen.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager dog sager op til vurdering, såfremt  

 ministeriet har grund til at antage, at den retsopfattelse, som et tilsynsråd  

 har givet udtryk for, er urigtig eller hvilende på et urigtigt faktisk  

 grundlag, jf. § 61 a i lov om kommunernes styrelse.
 Det er i den foreliggende sag oplyst, at Hirtshals Kommunes tilskud til  

 pasningsordningerne i de omhandlede forældreforeninger nu ydes med hjemmel i  

 bistandslovens § 70.
 Indenrigsministeriet har lagt til grund, at Hirtshals Kommunes tidligere  

 tilskud til forældreforeningerne ikke blev ydet med hjemmel i lov om  

 fritidsundervisning m.v., bistandsloven eller folkeskoleloven.
 Bistandslovens §§ 63, 64, 69, 70 og 71, jf. lovbekendtgørelse nr. 829 af  

 1. oktober 1992 med senere ændringer, har følgende ordlyd:
»§ 63. Ingen må modtage mere end 2 børn under 14 år i privat dagpleje  

 mod betaling uden at have tilladelse dertil fra kommunalbestyrelsen.
Der kan  

 ikke gives tilladelse til at have mere end 5 børn i privat dagpleje, jf dog §  

 64, stk. 1, 2. pkt.
 Stk. 2. Dagplejehjem og lignende, der modtager flere end 5 børn under 14  

 år mod betaling, og som drives af private uden offentlige midler, må kun  

 oprettes og drives med tilladelse fra kommunalbestyrelsen.
Stk. 3. Kommunalbestyrelsen fører tilsyn med forholdene i hjemmene.« »§ 64. Kommunalbestyrelsen kan formidle anbringelse af børn i  

 dagpleje i private hjem og andre lokaler i børnenes hjemlige miljø, der forud  

 er godkendt af kommunalbestyrelsen til dette formål.
Varetages dagplejen af  

 flere personer, kan kommunalbestyrelsen bestemme, at der i dagplejen kan  

 modtages op til 10 børn..... ....
 Stk. 4. Kommunalbestyrelsen fører tilsyn med dagplejens udøvelse.
Stk. 5. Børnenes forældre betaler for dagplejen efter samme regler som ved  

 anbringelse i daginstitutioner.« »§ 69. Kommunalbestyrelsen skal sørge for, at der er det nødvendige  

 antal pladser på daginstitutioner for børn og unge, herunder  

 socialpædagogiske fritidsforanstaltninger, jf dog § 95a.
 Stk. 2. Tilbud om ophold i daginstitution er sammen med dagpleje efter §  

 64 og pasningsordninger efter § 70 et led i kommunens samlede generelle og  

 forebyggende tilbud til børn, og ordningerne skal i samarbejde med forældrene  

 og børnene skabe rammer, der fremmer børns udvikling, trivsel og  

 selvstændighed.
Stk. 3. Daginstitutioner for børn og unge kan oprettes og drives af en  

 eller flere kommuner eller som private institutioner, med hvilke  

 kommunalbestyrelsen indgår overenskomst.
Private instituioner skal være  

 selvejende, hvis der er plads til mindst 6 børn.« »§ 70. Kommunalbestyrelsen kan til private pasningsordninger for børn  

 yde et tilskud pr. barn.
Stk. 2. Pasningsordninger efter stk. 1 er ikke omfattet af § 73, stk. 1,  

 stk. 3 og 4, dog kan forældrebetalingen ikke overstige 32 pct af udgifterne  

 til tilsvarende kommunale pasningstilbud. .........« »§ 71. Kommunalbestyrelsen fører tilsyn med den daglige drift af  

 daginstitutioner i kommunen..............« Bistandsloven blev oprindeligt gennemført ved lov nr. 333 af 19. juni  

 1974. Af bemærkningerne til lovens § 69, jf.
Folketingstidende, 1973-74, 2.  

 samling, Tillæg A, spalte 710, fremgår bl.a. følgende:
» I den foreslåede affattelse af § 69, stk. 1, fastslås det, at det  

 er kommunalbestyrelsens ansvar at sørge for, at der findes det nødvendige  

 antal pladser.
Man har herved forladt opdelingen i børneforsorgslovens §§ 65  

 ff. (vuggestuer, børnehaver, fritidshjem, legesteder m.v.).........
Efter de gældende regler i børneforsorgslovens § 66 kan institutionerne  

 drives som selvejende institutioner, af kommuner, af anerkendte foreninger  

 for børne- og ungdomsforsorg og af private personer.
I overensstemmelse med  

 grundprincipperne i socialreformkommissionens 2. betænkning og for ikke at  

 forflygtige kommunalbestyrelsens ansvar foreslås det i bestemmelsens stk. 2  

 (den nugældende § 69, stk. 3 - Indenrigsministeriets tilføjelse) at fastslå,  

 at kommunerne selv skal oprette og drive institutionerne eller indgå  

 overenskomst med private institutioner om optagelse. .....
Ud over kravet om overenskomst, der efter en overgangsperiode på 2  

 år....gælder for alle private institutioner uanset oprettelsestidspunkt og  

 uanset, om de er selvejende eller ejes af enkeltpersoner eller foreninger,  

 foreslås det, at private institutioner, der oprettes efter lovens  

 ikrafttræden ..., skal være selvejende, hvis der er plads til mindst 6  

 børn........« Bistandslovens § 69 er senere ændret ved lov nr. 258 af 8. juni 1978 og  

 ved lov nr. 277 af 2. maj 1990. Ved den seneste ændring, hvorved gennemførtes  

 øget fleksibilitet med hensyn til dagpasningsordninger for børn, blev den  

 gældende bestemmelse i § 69, stk. 2 og bestemmelsen i § 70 indsat.
Af de  

 almindelige bemærkninger til loven, jf.
Folketingstidende 1989-90, Tillæg A,  

 spalte 1623 ff, fremgår bl.a. følgende:
 »Efter bistandsloven kan kommunerne tilbyde pasning af børn og unge i  

 daginstitutioner eller i den kommunale dagpleje.
Institutionerne kan være kommunale eller selvejende institutioner, som  

 kommunen har indgået overenskomst med.
De selvejende institutioner er  

 omfattet af bistandslovens almindelige regler om f.eks. forældrebetaling,  

 central pladsanvisning m.v........ .............
 Gennem de selvejende institutioner er der således mulighed for, at privat  

 foretagsomhed kan medvirke til at fremskaffe pasningstilbud, men det må  

 samtidig konstateres, at de gældende regler kan stille sig i vejen for, at  

 private på andre måder kan deltage i løsningen af ventelisteproblemet.
 For at skabe yderligere fleksibilitet og for at give forældre og andre  

 bedre betingelser for på egne præmisser at løse børns dagpasningsbehov  

 foreslås derfor indført adgang til, at kommunerne kan yde et økonomisk  

 tilskud til pasningsordninger. ...................
 Initiativtagerne må på baggrund af de modtagne kommunale tilskud og evt.  

 andre indtægter fastsætte forældrebetalingen således, at der er dækning for  

 udgifterne til pasningsordningen, dog må forældrebetalingen ikke overstige 35  

 % af udgifterne i tilsvarende kommunale pasningstilbud. ................
 Kernen i disse nye muligheder er således, at de bestående  

 pasningsordninger skal kunne suppleres med private ordninger, hvor der -  

 bortset fra et kommunalt tilskud - i udstrakt grad er et selvstændigt ansvar  

 for ordningens drift m.v. ...............
 Bistandsloven sætter kun få grænser for kommunernes handlefrihed på  

 dagforanstaltningsområdet.
 De få bindende regler er følgende:
a.
Institutionerne skal enten være kommunale eller selvejende  

 institutioner, med hvem kommunen indgår overenskomst.
Dette fremgår af lovens  

 § 69, stk. 2. Denne bestemmelse blødgøres nu med forslaget om mulighed for  

 »puljeordninger«,..
b.
Kommunalbestyrelsen skal føre tilsyn med institutionerne.
Dette fremgår  

 af lovens § 71, som også omfatter »puljeordninger« etableret efter  

 den nye affattelse af § 70.
c.
Der skal være en central pladsanvisning, jf. § 72. Denne bestemmelse  

 lempes for så vidt angår »puljeordningerne«.
d.
Der er fastsat en øverstegrænse for forældrebetalingen, og der skal  

 ydes fripladser efter regler fastsat af socialministeren.
Dette fremgår af  

 lovens § 73. For »puljeordninger« gælder særlige regler.' § 70 er senere ændret på enkelte punkter ved lov nr. 794 af 30. november  

 1990 og ved lov nr. 402 og nr. 403 af 6. juni 1991.
 Bistandslovens § 73 har følgende ordlyd:
 »Børnenes forældre betaler for opholdet med et beløb, der svarer til  

 30 pct. af udgifterne ved ophold i institutionen, bortset fra  

 ejendomsudgifter, herunder husleje og vedligeholdelse, .....
Stk. 2. Socialministeren fastsætter nærmere regler om betalingen efter  

 stk. 1 .....« Med hjemmel i § 73, stk. 2 har socialministeren i bekendtgørelse nr. 800  

 af 30. september 1993 om betaling for ophold i dagtilbud for børn og unge  

 fastsat nærmere regler om betaling.
Bekendtgørelsen trådte i kraft 1. januar  

 1994.
 Bistandslovens § 138 b har følgende ordlyd:
»Socialministeren kan efter indstilling fra kommunalbestyrelsen eller  

 amtsrådet tillade, at der for en forsøgsperiode oprettes andre  

 socialpædagogiske tilbud for børn og andre institutionsformer for børn og  

 voksne end dem, der er omtalt i afsnit VI og VII.
På tilsvarende måde kan der  

 gives tilladelse til andre forsøgsordninger, der sigter mod at nedbringe  

 ventelister til dagtilbud for børn...........« § 138 b blev indsat i bistandsloven ved lov nr. 620 af 8. december 1982.  

 Af bemærkningerne til bestemmelsen, jf.
Folketingstidende 1982-83, tillæg A,  

 spalte 754, fremgår bl.a. følgende:
»Det er hensigten med forslaget at understøtte mulighederne for det  

 lokale initiativ på området, således at der som alternativ til de  

 eksisterende pasnings- og institutionsformer etableres mere smidige og  

 utraditionelle former - der kan gå på tværs af de hidtidige pasnings- og  

 institutionsordninger - og dermed et mere bredspektret udbud til forældre og  

 brugere.« Bistandslovens § 138 b er senere ændret på enkelte punkter ved lov nr. 270  

 af 3. maj 1989, ved lov nr. 853 af 29. december 1989, og ved lov nr. 192 af  

 23. marts 1992.
 Spørgsmålet om, hvorvidt bistandsloven udtømmende regulerer kommunernes  

 adgang til at yde tilskud til børnepasningsordninger m.v., har flere gange  

 været bragt op i Folketinget.
 Den daværende socialminister udtalte således i 1979 som svar på et  

 spørgsmål fra et folketingsmedlem (spm. nr. 1215, Folketingets Forhandlinger  

 1978-79, spalte 12855 om forældrebetaling i skoletilsynsordninger bl.a.  

 følgende:
 »Børnepasningsordninger på skoler kan på nuværende tidspunkt alene  

 oprettes med hjemmel i bistandslovens regler om daginstitutioner.....
Dette indebærer, at der i henhold til bistandsloven ikke kan etableres  

 skolepasningsordninger, hvor forældrene betaler mere end 25 pct. - for børn i  

 børnehaveklasse 35 pct. - af driftsudgifterne.« I forbindelse med Folketingets behandling i 1979 af et forslag til lov om  

 ændring af lov om folkeskolen (Om børnehaveklasser, skolepasningsordninger  

 m.v.) besvarede den daværende undervisningsminister den 8. maj 1979 spørgsmål  

 59 (L 161 - bil. 17) fra folketingets uddannelsesudvalg på følgende måde:
 » Spørgsmål 59...
»Er der i dag hjemmel i kommunalfuldmagten til at drive  

 skolepasningsordninger med forældrebetaling, hvis disse ikke har hjemmel i  

 bistandslovens § 69?» Svar:
 I anledning af spørgsmålet har indenrigsministeriet oplyst følgende, som  

 man kan henholde sig til:
 Kommunalretlige principper om kommunalfuldmagten vil ikke i dag være til  

 hinder for, at en kommune etablerer skolepasningsordninger med  

 forældrebetaling, der ikke har hjemmel i bistandslovens § 69. Det er dog en  

 forudsætning herfor, at bistandsloven fortolkes således, at den ikke  

 udelukker sådanne ordninger.
Det bemærkes endvidere, at det må være en forudsætning for etablering af  

 skolepasningsordninger uden for bistandslovens regie, at adgangen til  

 skolepasningsordningen ikke er afhængig af forældrenes økonomiske forhold,  

 men er åben for alle børn på den enkelte skole (eller dog for alle børn på  

 bestemte klassetrin) på lige vilkår. ............« Den daværende socialminister udtalte endvidere i 1979 som svar på et  

 spørgsmål fra et folketingsmedlem (spm. nr. 973, Folketingets Forhandlinger  

 1979-80, 2. samling, spalte 11825 om, hvorvidt ministeren agtede at gribe ind  

 over for »den stribe af ulovlige skolepasningsordninger, der er  

 etableret rundt om i kommunerne i strid med bistandsloven« bl.a.  

 følgende:
»Som det formentlig er spørgeren bekendt, har der i forbindelse med  

 en række forslag til ændringer af folkeskoleloven bl.a. været stillet forslag  

 om, at der efter folkeskoleloven skulle kunne etableres pasningsordninger på  

 skoler.
Dette led i lovforslaget er under folketingets behandling udgået.
Dette betyder ikke, at der ikke kan oprettes pasningsordninger på skoler,  

 idet sådanne ordninger, i lighed med hvad der hidtil har været gældende, kan  

 oprettes efter bistandslovens regler.
Socialministeriet er bekendt med, at  

 der i en række kommuner er etableret pasningsordninger, der ikke formelt er  

 etableret efter bistandsloven.
Vi har derfor taget kontakt med  

 undervisningsministeriet og indenrigsministeriet med henblik på at få de  

 eksisterende ordningers tilhørsforhold afklaret.« På et spørgsmål med tilsvarende indhold udtalte den daværende  

 socialminister i 1979 desuden følgende (spm. nr. 151, Folketingets  

 Forhandlinger 1979-80, 2. samling, spalte 2159):
»Ordningen med pasning af børn på skolerne findes på skolerne i en  

 række kommuner landet over.
En del af disse ordninger er etableret og drives  

 efter bistandslovens regler om institutioner under kommunerne, mens andre er  

 blevet oprettet i forventning om, at sådanne ordninger kan etableres og  

 drives efter folkeskolelovens regler. ..............
Spørgsmålet om disse pasningsordningers tilhørsforhold er ...taget op til  

 fornyede overvejelser mellem undervisningsministeren og mig, og inden disse  

 overvejelser har fundet deres afslutning, finder jeg ikke at det vil være  

 rimeligt at rette henvendelse til de kommuner, der har  

 skolepasningsordninger, der ikke er oprettet og drives efter reglerne i  

 bistandsloven...« Som et svar på et spørgsmål fra et folketingsmedlem (spørgsmål nr. 745) om  

 mere flexible ordninger for legestuer udtalte den daværende socialminister i  

 1982 bl.a. følgende, jf.
Folketingets Forhandlinger 1981-82, 2. samling,  

 spalte 8913:
 »Daginstitutioner omfatter traditionelt vuggestuer, børnehaver og  

 fritidshjem, men også andre og nyere former for daginstitutioner falder ind  

 under bestemmelsen i § 69, således også f.eks. legestuer og legesteder samt  

 skolepasningsordninger.
Da bistandslovens regler om dagforanstaltninger er udtømmende, indebærer  

 dette, at en kommune ikke af egne midler kan yde tilskud til en  

 dagforanstaltning i kraft af den såkaldte kommunalfuldmagt.« Socialministeriet har i brev af 2. august 1985 til samtlige kommuner og  

 amtskommuner bl.a. udtalt følgende om kommuners mulighed for uden hjemmel i  

 bistandsloven at yde tilskud til legestuer og legesteder:
 »Socialministeriet har godkendt en række forsøg efter bistandslovens  

 § 138 b om dagforanstaltninger for børn og unge i tilfælde, hvor der ikke er  

 tale om egentligt pasningsbehov (typisk kaldet legestuer og legesteder).
 På baggrund af erfaringerne fra disse forsøg har socialministeriet  

 overvejet, om der er grundlag for at fastholde krav om dispentation efter §  

 138 b som forudsætning for ydelse af kommunalt tilskud til disse dagtilbud.
 Sammenslutningen af sociale udvalg har ... over for socialministeriet  

 tilkendegivet, at mange kommuner finder det utilfredsstillende, at den eneste  

 mulighed for at yde tilskud til legestuer er at søge disse godkendt som  

 forsøg efter bistandslovens § 138 b.
 Sammenslutningen af sociale udvalg har i denne forbindelse peget på, at  

 der er tale om hævdvundne kommunale muligheder for kommunerne til at kunne  

 yde tilskud til sådanne aktiviteter. ...........................
Socialministeriet har i sine overvejelser taget udgangspunkt i den  

 praksis, der havde udviklet sig med hensyn til dagforanstaltninger, der ikke  

 kunne betragtes som »egentlige institutioner for forebyggende  

 børnedorsorg« inden bistandslovens ikrafttræden på det da gældende  

 lovgrundlag, og de forudsætninger, der ligger til grund for  

 dagforanstaltningsområdets indpasning i bistandsloven.
Socialministeriet  

 finder på den baggrund, at der vil være en adgang for kommunerne til at yde  

 tilskud - uden adgang til statsrefusion - til sådanne tilbud i form af  

 legestuer, legesteder og lignende til børn, der ikke er omfattet af  

 formålsbeskrivelsen for dagforanstaltninger for børn og unge.' Indholdet af de dagforanstaltninger for børn, som er omfattet af  

 bistandslovens regler, er ikke præcist beskrevet i bistandslovens såkaldte  

 formålsbeskrivelse for dagforanstaltninger, jf. § 69, stk. 2.
Det fremgår ikke direkte af bistandsloven eller bemærkningerne til loven,  

 at lovens regler om børnepasning er udtømmende.
Der synes endvidere, som det  

 fremgår af de ovenfor citerede svar på spørgsmål fra Folketinget, forud for  

 vedtagelse af folkeskolelovens regler om skolepasningsordninger at have været  

 en vis usikkerhed om dette spørgsmål.
 De hensyn, som må antages at ligge bag bistandslovens regler om offentligt  

 iværksat eller støttet pasning af børn mod betaling, - d.v.s. at sikre, at  

 der stilles pasningsmuligheder til rådighed for børn, at der fra kommunal  

 side føres særligt tilsyn med pasningen, og at der kun afkræves forældrene en  

 bestemt andel af udgifterne til pasningsordningerne - taler dog efter  

 ministeriets opfattelse mod, at der skulle bestå en adgang for kommunerne til  

 på ulovhjemlet grundlag at yde tilskud til private pasningsordninger.
 Det må ligeledes antages, at en forudsætning om, at bistandslovens regler  

 om offentlig støtte til børnepasning var udtømmende, har ligget til grund for  

 Folketingets vedtagelse af bestemmelserne i bistandslovens § 138 b og § 70,  

 idet disse bestemmelser kun ses at have selvstændigt indhold, såfremt der  

 ikke allerede forud for vedtagelsen af bestemmelserne bestod en adgang for  

 kommunerne til at etablere og yde kommunale tilskud til alternative  

 pasningsordninger for børn efter de uskrevne regler om kommunernes  

 opgavevaretagelse.
 Endelig synes den detaljerede beskrivelse i bistandsloven af de  

 muligheder, som kommunerne har for at opfylde forpligtelsen i loven til at  

 tilvejebringe dagforanstaltninger for børn, at forudsætte, at kommunerne ikke  

 kan løse de anførte opgaver ved tilskud til mindre udgiftskrævende  

 foranstaltninger.
 Indenrigsministeriet er på den anførte baggrund mest tilbøjelig til at  

 være enig med Socialministeriet i, at bistandsloven udtømmende regulerer  

 kommunernes muligheder for at yde tilskud til børnepasningsordninger som de  

 af sagen omhandlede, således at der ikke ved siden af reglerne i  

 bistandsloven består en adgang for Hirtshals Kommune til med hjemmel i  

 kommunalfuldmagtsreglerne at yde tilskud til den nævnte børnepasning.
 Spørgsmålet er dog ikke uivivlsomt, jf. herved også Mogens Heide  

 Jørgensen, Den kommunale interesse, 1993, s. 247-253 og 452-454.
 Det tilføjes, at såfremt der ikke i de omhandlede forældreforeninger var  

 tale om børnepasning, der er omfattet af bistandslovens formålsbeskrivelse  

 for dagforanstaltninger, jf. ovenfor, ville Hirtshals Kommune efter  

 Indenrigsministeriets opfattelse kunne yde tilskud til foreningernes  

 aktiviteter, jf. herved tillige Socialministeriets udtalelse af 2. august  

 1985. Det vil dog være en forudsætning for lovligheden af tilskud, at der  

 foreligger saglige kriterier for optagelse af medlemmer, at kontingentets  

 størrelse ikke er betinget af medlemmernes økonomiske forhold, og at kommunen  

 fører tilsyn med, at bevilget støtte anvendes i overensstemmelse med  

 formålet.
 Under hensyn til, at der hersker tvivl såvel med hensyn til spørgsmålet om  

 bistandslovens betydning for lovligheden af kommunens tilskud til  

 børnepasningsordninger, der ikke er omfattet af loven, som med hensyn til den  

 nærmere afgrænsning af, hvilke aktiviteter der i givet fald ikke kan støttes,  

 har Indenrigsministeriet ikke fundet grundlag for at udtale, at tilsynsrådets  

 beslutning om ikke at gribe ind over for Hirthals Kommune i den foreliggende  

 sag var ulovlig.
Kopi af sagens akter i Indenrigsministeriet vedlægges.
Tilsynsrådets akter  

 i sagen er for størstedelens vedkommende gået tabt ved oversendelsen til  

 Indenrigsministeriet, men var ifølge oplysninger fra tilsynsrådet næsten  

 identiske med det materiale, som er fremsendt fra BUPL til ombudsmanden.
