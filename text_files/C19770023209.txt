 For sejlads gennem den gravede rende over Hals Barre er der ved  

 bekendtgørelse nr. 173 af 19. november 1902 fastsat lodstvang for skibe med  

 dybgående på 5 m og derover.
 For yderligere at betrygge sejladsen i området og for derved at nedsætte  

 risikoen for alvorlige ulykker og forurening forårsaget af, at tankskibe ved  

 møde med andre skibe grundstøder eller kolliderer, vil der i en  

 forsøgsperiode fra den 1. januar 1978 og indtil videre blive oprettet en  

 meldetjeneste i forbindelse med sejladsen over Hals Barre.
 For at kunne vurdere meldetjenestens værdi på det bedst mulige grundlag  

 skal handelsministeriet henstille, at alle skibe, for hvilke meldetjenesten  

 er åben, benytter denne.
 Meldetjenesten, der vil være åben for alle tank- og kemikalieskibe samt  

 for andre skibe over 300 BRT, vil blive formidlet af Hals lodseri over VHF,  

 kanal 16, efter følgende retningslinier:
 1. Alle tank- og kemikalieskibe samt øvrige skibe over  

 300 BRT skal holde lyttevagt på VHF, kanal 16, på strækningen mellem Hals  

 Barre fyr og Skellet Q.blk. i Langerak.
 2. De i pkt. 1 omhandlede skibe skal før passage af  

 Hals Barre fyr for indgående og ved passage af Skellet Q.blk. for udgående  

 give oplysning om tidspunktet for passage af nævnte punkter og sejlretningen  

 til Hals lodseri på VHF, kanal 16.
 3. Ved modtagelse af de i pkt. 2 nævnte meldinger  

 giver lodseriet så vidt muligt oplysning om meldinger modtaget fra modgående  

 skibe i området.
 Meldetjenesten vil alene tjene informative formål, og der vil ikke blive  

 udstedt sejlanvisninger eller sejlordrer.
 Handelsministeriet, den 23. november  

 1977.
 Ivar Nørgaard.
/äT.
R.
Funder.
