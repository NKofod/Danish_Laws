Skriftlig fremsættelse (6. november 2019) Social- og indenrigsministeren (Astrid Krag):
 Herved tillader jeg mig for Folketinget at fremsætte:
Forslag til lov om ændring af lov om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale (Ændring af perioden for hjælp til dækning af tabt arbejdsfortjeneste samt plejevederlag efter lov om social service i forbindelse med Det Forenede Kongeriges udtræden af Den Europæiske Union uden en aftale) (Lovforslag nr.
L 44) Folketinget har vedtaget lov nr. 264 af 25. marts 2019 om videreførelse af visse rettigheder i forbindelse med Det Forenede Kongeriges udtræden af Den Europæiske Union uden en aftale (herefter Brexit-loven), der har til formål at modvirke de alvorligste konsekvenser af, at Det Forenede Kongerige forlader Den Europæiske Union (EU) uden en udtrædelsesaftale.
 Loven indeholder bl.a. i § 21 en bestemmelse, der i forhold til det oprindeligt forventede udtrædelsestidspunkt ville give borgere, der er socialsikret i Danmark, og som før Det Forenede Kongeriges udtræden af EU har medtaget hjælp til dækning af tabt arbejdsfortjeneste efter lov om social service (herefter serviceloven), jf. lovbekendtgørelse nr. 798 af 7. august 2019, ret til i en periode på ca. 9 måneder at bevare denne hjælp.
 Efter Folketingets vedtagelse af Brexit-loven blev fristen for Det Forenede Kongeriges udtræden af Den Europæiske Union forlænget til den 31. januar 2020.
 Denne forlængelse af fristen medfører, at det er nødvendigt at foretage en teknisk ændring af § 21 i Brexit-loven, sådan at personer omfattet af lovens § 21, uanset denne nye frist for udtræden, vil kunne modtage tabt arbejdsfortjeneste efter § 42 i serviceloven i 9 måneder efter udtrædelsestidspunktet.
 Forlængelsen har ligeledes medført et behov for en teknisk ændring af § 24 i Brexit-loven, sådan at personer omfattet af lovens § 24, uanset denne nye frist for udtræden, vil kunne fortsætte allerede bevilgede og igangsatte pasningsforhold af døende efter servicelovens § 119 efter udtrædelsestidspunktet.
 De foreslåede ændringer tager også højde for eventuelt kommende forlængelser af fristen for udtrædelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
