Bekendtgørelse om EF-direktiver om  

 hejse-, løfte- og transportmateriel I medfør af §§ 46, 73, 74, stk. 1 og 84, i lov om  

 arbejdsmiljø, jfr. lovbekendtgørelse nr. 646 af 18. december  

 1985, samt under henvisning til Rådets direktiv 84/528/EØF om  

 fællesbestemmelser for hejse-, løfte- og transportmateriel  

 fastsættes:
 § 1. Denne bekendtgørelse finder anvendelse  

 på hejse-, løfte- og transportmateriel som defineret i stk.  

 2.
 Stk. 2. Ved hejse-, løfte- og transportmateriel  

 forstås i denne bekendtgørelse alt hejse-, løfte- og  

 transportmateriel, der drives elektrisk, hydraulisk eller på enhver  

 anden mekanisk måde, som f.eks. personførende elevatorer,  

 byggeelevatorer, rene godselevatorer, kraner, transportører og  

 selvkørende trucks, samt komponenter hertil.
 Stk. 3. Hejse-, løfte- og transportmateriel, der  

 specielt er konstrueret til brug for forsvaret eller til  

 forsøgsformål, eller som anvendes på skibe, i anlæg,  

 der er beregnet til søprospektering og udvinding (off-shore), til  

 bjergværksdrift i miner eller til behandling af radioaktive stoffer,  

 omfattes ikke af denne bekendtgørelses anvendelsesområde.
 § 2. Markedsføring, ibrugtagning eller  

 anvendelse efter dets formål af hejse-, løfte- og  

 transportmateriel, jfr. § 1, kan ikke nægtes, forbydes eller  

 begrænses under henvisning til, at det ikke opfylder danske  

 bestemmelser om udførelse og efterprøvning, såfremt  

 materiellet opfylder bestemmelserne i EF-direktivet vedrørende  

 fælles bestemmelser for hejse-, løfte- og transportmateriel  

 (84/528/EØF af 17. september 1984) samt særdirektiver udstedt i  

 henhold til, herunder særdirektiv om indbyrdes tilnærmelse af  

 medlemsstaternes lovgivning vedrørende elektrisk drevne elevatorer  

 (84/529/EØF af 17. september 1984) med senere ændringer.
 § 3. Direktøren for arbejdstilsynet  

 udsteder, suspenderer og tilbagekalder EØF-typegodkendelser i  

 overensstemmelse med reglerne i direktiv 84/528/EØF og det  

 pågældende særdirektiv.
 Stk. 2. Ansøgning om EØF-typegodkendelse af  

 en bestemt type hejse-, løfte- og transportmateriel må kun  

 indgives i een medlemsstat.
 § 4. Direktøren for arbejdstilsynet  

 godkender i overensstemmelse med reglerne i direktiv 84/528/EØF de  

 organer, der skal foretage EØF-typeafprøvning inden  

 materiellets markedsføring og ibrugtagning, og fører kontrol  

 med, at de udfører deres opgaver korrekt.
 Stk. 2. Ansøgning om  

 EØF-typeafprøvning af en og samme type materiel må kun  

 indgives til eet godkendt organ.
 § 5. Klage over afgørelser truffet i  

 medfør af § 3, stk. 1, behandles efter reglerne i  

 arbejdsmiljølovens § 81.
 § 6. Overtrædelse af § 3, stk. 2, eller § 4,  

 stk. 2, straffes med bøde.
 Stk. 2. For overtrædelser, der begås af  

 aktieselskaber, andelsselskaber eller lignende, kan der pålægges  

 selskabet som sådant bødeansvar.
 § 7. Bekendtgørelsen træder i kraft  

 den 26. september 1986.
