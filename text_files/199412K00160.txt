Nr LSF 160 Forslag til Lov om en indskydergarantifond (* 1) Fremsat af erhvervsministeren (Mimi Jakobsen) den 25. januar 1995 Vedtaget ved tredjebehandling den 2. juni 1995 Lov nr. 367 af 14/06/1995 § 1. Indskydergarantifonden (Fonden) er en privat, selvejende  

 institution, der skal yde indskydere i de i § 3, stk. 1, nævnte institutter  

 dækning for tab på indskud i tilfælde af konkurs.
§ 2. Såfremt Finanstilsynet har inddraget et instituts tilladelse  

 til at drive virksomhed, kan Fonden tilføre midler og stille garantier til  

 dækning af instituttets ikke efterstillede kreditorer i forbindelse med  

 afvikling af instituttet.
De tilførte midler og garantier må ikke overstige  

 Fondens skønnede tab ved en eventuel konkurs.
 Stk. 2. Fondens medvirken kan ske i fællesskab med andre.
 Stk. 3. Fonden kan medvirke, uanset at der forudgående er stillet  

 en likviditetsgaranti.
 Stk. 4. Erhvervsministeren fastsætter bestemmelser vedrørende  

 samarbejdet mellem Finanstilsynet og Fonden.
 § 3. Loven omfatter indskud i følgende institutter:
 1. Danske banker, sparekasser og andelskasser samt danske selskaber  

 omfattet af lov om visse kreditinstitutter.
 2. Filialer af kreditinstitutter med hjemsted i et land uden for Den  

 Europæiske Union bortset fra lande, som Unionen har indgået samarbejdsaftale  

 med.
 Stk. 2. Finanstilsynet kan fastsætte bestemmelser om, at filialer  

 af de i stk. 1, nr. 1, nævnte institutter i lande uden for Den Europæiske  

 Union bortset fra lande, som Unionen har indgået samarbejdsaftale med, kan  

 undtages fra at være omfattet af Fonden.
§ 4. Filialer af institutter fra lande inden for Den Europæiske  

 Union eller lande, som Unionen har indgået samarbejdsaftale med, kan  

 tilslutte sig Fonden som supplement til hjemlandets indskydergarantiordning,  

 hvis den danske ordning som nævnt i § 5 er mere gunstig end hjemlandets  

 ordning.
Finanstilsynet fastsætter nærmere bestemmelser herom.
 § 5. Fonden dækker efter fradrag af indskyderens eventuelle  

 forpligtelser over for det pågældende institut navnenoterede indskud i  

 instituttet indtil 300.000 kr. pr. indskyder.
Stk. 2. Fonden dækker fuldt ud indskud 1) på indekskonti i henhold til lov, 2) på kapitalpensionskonti i henhold til lov, 3) på selvpensioneringskonti i henhold til lov, 4) på ratepensionskonti i henhold til lov, 5) på børneopsparingskonti i henhold til lov, 6) på boligopsparingskontrakter i henhold til lov, 7) på uddannelsesopsparingskonti i henhold til lov, 8) på etableringskonti i henhold til lov, 9) der indestår på advokaters klientkonti, 10) der forvaltes i godkendte forvaltningsafdelinger i henhold til lov om  

 anbringelse og bestyrelse af umyndiges midler m.v. eller arvelovens §§ 61 og  

 65, 11) der indestår på en skifteretskonto vedrørende dødsbo under offentligt  

 skifte, og 12) der er deponeret i henhold til deponeringsloven.
Stk. 3. Fonden dækker fuldt ud, jf. dog 2. pkt., indskud af  

 købesum for fast ejendom, der indtil 9 måneder fra indsættelsen er deponeret  

 i henhold til forudgående købsaftale, og indskud af provenu af realkreditlån  

 i forbindelse med belåning af fast ejendom indtil 9 måneder fra indsættelsen  

 af beløbet, ved nybyggeri dog indtil 2 år.
Fondens dækning sker med fradrag  

 af forpligtelser, der har relation til realkreditlånesagen eller  

 ejendomshandelen, og eventuelle forpligtelser, der ikke er modregnet over for  

 det pågældende institut i henhold til stk. 1. Det er en forudsætning, at den  

 faste ejendom har været anvendt hovedsagelig ikkeerhvervsmæssigt eller er  

 bestemt til hovedsagelig ikkeerhvervsmæssig anvendelse af køberen eller  

 sælgeren af ejendommen, henholdsvis den, der har optaget realkreditlånet.
 Stk. 4. Fonden kan beslutte, at også andre former for indskud  

 dækkes fuldt ud.
Stk. 5. Fonden dækker ikke indskud fra det nødlidende instituts  

 direktører eller bestyrelsesmedlemmer.
Loven omfatter endvidere ikke  

 indskydere, der ejer 10 pct. eller mere af aktie-, garanti- eller  

 andelskapitalen.
Loven omfatter heller ikke indskud fra andre institutter,  

 efterstillede kapitalindskud eller indskud, der hidrører fra transaktioner, i  

 forbindelse med hvilke der er blevet afsagt dom i forbindelse med  

 hvidvaskning af penge.
 § 6. Hvor flere personer er noteret som indehavere af en konto,  

 indgår den andel, der tilkommer hver enkelt indskyder, ved beregningen af den  

 i § 5, stk. 1, fastsatte grænse.
§ 7. Indskydere skal have oplysning om dækningsomfanget m.v. for  

 den indskudsgarantiordning, som instituttet er tilsluttet.
Finanstilsynet  

 fastsætter nærmere bestemmelser herom.
§ 8. Udbetalinger fra Fonden eller Fondens overførsler af indskud  

 til konti i andre institutter skal finde sted snarest muligt og senest 3  

 måneder efter betalingsstandsningens eller konkursens indtræden.
Det er en  

 betingelse for udbetalingen, at der er tale om behørigt efterprøvede krav.  

 Ved betalingsstandsning indtræder Fondens forpligtelse først 7 bankdage  

 efter, at anmeldelse af betalingsstandsning har fundet sted.
 Stk. 2. Finanstilsynet kan efter anmodning fra Fonden forlænge den  

 i stk. 1, 1. pkt., nævnte frist, dog højst med 9 måneder.
 Stk. 3. Fonden kan ikke under henvisning til den i stk. 1 og 2  

 nævnte frist afslå at udbetale dækning til en indskyder, som ikke har været i  

 stand til i tide at påberåbe sig sin ret til at få beløbet udbetalt.
 Stk. 4. Finanstilsynet fastsætter nærmere regler om Fondens  

 forpligtelse til at give oplysning om et instituts betalingsstandsning eller  

 konkurs samt om indskyderes anmeldelse af krav til Fonden.
 § 9. Fonden indtræder, i det omfang den har ydet dækning, i  

 indskyderens krav mod det institut, der er undergivet betalingsstandsning  

 eller trådt i konkurs.
§ 10. Efter forhandling med Danmarks Nationalbank fastsætter  

 Finanstilsynet regler om institutternes bidrag til Fonden.
Bidrag skal ske  

 ved indbetaling og garantistillelse.
Stk. 2. Det samlede bidrag kan årligt højst udgøre et beløb  

 svarende til 2 promille af institutternes indlånsmasse.
Institutternes  

 individuelle bidrag beregnes på baggrund af institutternes dækkede  

 nettoindlån.
 Stk. 3. Erhvervsministeren kan med Finansudvalgets tilslutning  

 stille garanti for lån optaget af Fonden til opfyldelse af dens  

 forpligtelser.
§ 11. Fonden skal underrette Finanstilsynet, hvis et institut  

 undlader at opfylde de forpligtelser, der påhviler instituttet som medlem af  

 indskydergarantiordningen.
Hvis en filial har tilsluttet sig  

 indskydergarantiordningen, jf. § 4, underretter Finanstilsynet de kompetente  

 myndigheder i filialens hjemland.
 Stk. 2. Finanstilsynet kan tilbagekalde et instituts tilladelse  

 til at drive virksomhed, hvis instituttet ikke opfylder lovens regler, regler  

 udstedt i medfør af loven eller bestemmelser i Fondens vedtægter.
§ 12. Fonden ledes af en bestyrelse på 5 medlemmer, der udnævnes  

 af erhvervsministeren.
Medlemmerne og stedfortræderne for disse udnævnes for  

 3 år.
Stk. 2. Bestyrelsens formand skal repræsentere nationaløkonomisk  

 og regnskabsmæssig sagkundskab.
Næstformanden skal repræsentere juridisk  

 sagkundskab.
To medlemmer skal repræsentere institutterne, og et medlem skal  

 repræsentere indskyderne.
 Stk. 3. Som formand eller næstformand kan ikke vælges personer,  

 der deltager i ledelsen af eller i øvrigt har en sådan tilknytning til et  

 selskab eller en organisation, at der vil kunne opstå modsatrettede hensyn  

 mellem disse og Fonden.
 § 13. Fondens vedtægter og bestyrelsens forretningsorden godkendes  

 af Finanstilsynet.
 Stk. 2. Vedtægterne skal indeholde bestemmelser om anbringelse af  

 Fondens midler samt om, hvilke former for indskud der skal dækkes fuldt ud,  

 jf. § 5, stk. 4. Beslutning om udvidelse af dækningsomfanget træffes ved  

 enstemmighed.
 § 14. Bestyrelsen antager fornøden medhjælp og afgiver inden 3  

 måneder efter et kalenderårs udløb regnskab for det forløbne år med beretning  

 om Fondens virksomhed til Finanstilsynet.
 § 15. Omkostningerne ved Fondens administration afholdes af  

 Fonden.
 Stk. 2. Fonden afholder tillige udgifterne ved statens tilsyn, jf.  

 § 16.
§ 16. Finanstilsynet fører tilsyn med Fonden.
Finanstilsynet og  

 Fonden kan af institutter og indskydere forlange alle oplysninger, som  

 skønnes nødvendige for at sikre, at lovens regler, regler udstedt i medfør af  

 loven og bestemmelser i Fondens vedtægter overholdes.
§ 17. For så vidt højere straf ikke er forskyldt efter den øvrige  

 lovgivning, straffes med bøde den, der 1) afgiver urigtige eller vildledende oplysninger eller fortier  

 oplysninger ved anmeldelse, opgørelse eller udbetaling af dækningskrav eller 2) undlader at give de af tilsynet eller Fonden i henhold til § 16 krævede  

 oplysninger eller i øvrigt afgiver urigtige eller vildledende oplysninger til  

 brug for kontrollen med Fonden.
 Stk. 2. På samme måde straffes et institut omfattet af loven, der  

 undlader at opfylde de forpligtelser, der påhviler det som tilsluttet en  

 indskudsgarantiordning.
§ 18. For overtrædelser, der begås af aktieselskaber,  

 andelsselskaber, anpartsselskaber eller lignende, kan der pålægges selskabet  

 som sådant bødeansvar.
Er overtrædelsen begået af en kommune eller et  

 kommunalt fællesskab, der er omfattet af § 60 i lov om kommunernes styrelse,  

 kan der pålægges kommunen eller det kommunale fællesskab bødeansvar.
 § 19. I lov om banker og sparekasser m.v., jf. lovbekendtgørelse  

 nr. 182 af 20. marts 1995, foretages følgende ændringer:
 1. I § 22 indsættes som stk. 3:
»Stk. 3. Såfremt kapital som nævnt i stk. 1 og 2 udstedes i  

 form af massegældsbreve, skal pengeinstituttet benævne disse  

 kapitalbeviser.« 2. Efter § 42 b indsættes:
»§ 42 c.
Bestemmelserne i dette kapitel finder også  

 anvendelse på de i § 6 a nævnte kreditinstitutter.
Stk. 2. Kapitalpension, rateopsparing og selvpension anbragt på en  

 indlånskonto i henhold til § 42 a, stk. 1, 1. pkt., skal være fuldt dækket af  

 Indskydergarantifonden eller af en tilsvarende ordning i kreditinstituttets  

 hjemland i tilfælde af kreditinstituttets konkurs.« 3. § 47 d, stk. 1, affattes således:
»Bliver et pengeinstitut insolvent, kan tilsynet indgive  

 konkursbegæring.« 4. I § 50 b, stk. 2 , indsættes efter nr. 9 som nyt nummer:
»10) til Folketingets stående udvalg vedrørende et pengeinstituts  

 generelle økonomiske forhold som led i den parlamentariske kontrol med  

 forvaltningen, for så vidt angår pengeinstitutter under betalingsstandsning  

 eller konkurs, når staten yder garanti eller stiller midler til rådighed for  

 afvikling af instituttet.« Nr. 10-12 bliver herefter nr. 11-13.
 5. I § 50 b indsættes efter stk. 4 som nyt stykke:
»Stk. 5. Adgangen til udlevering af fortrolige oplysninger  

 til Folketingets stående udvalg i henhold til stk. 2, nr. 10, er begrænset  

 til dokumenter i sager, der er oprettet i Finanstilsynet efter lovens  

 ikrafttræden, jf. § 21, stk. 1.« Stk. 5 og 6 bliver herefter stk. 6 og 7.
 6. I § 54, stk. 1, indsættes efter »§ 21, stk.  

 3,»: »§ 22, stk. 3,».
 § 20. I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 851 af 30. september 1994, som  

 senest ændret ved § 2 i lov nr. 313 af 17. maj 1995, indsættes efter § 7 A:
»§ 7 B.
Beløb, som Indskydergarantifonden udbetaler til et  

 pengeinstitut til hel eller delvis udligning af en regnskabsmæssig  

 underbalance i forbindelse med overdragelse af aktiver og passiver fra et  

 pengeinstitut til et andet pengeinstitut, medregnes ikke til den  

 skattepligtige indkomst.
Den del af underbalancen, der er dækket af et  

 tilskud eller en garanti fra Indskydergarantifonden, kan herefter ikke anses  

 for en del af det overtagende pengeinstituts anskaffelsessum for de overtagne  

 aktiver.
Stk. 2. Såfremt Indskydergarantifonden har udbetalt beløb omfattet  

 af stk. 1 eller stillet garanti, der kan føre til udbetaling af beløb  

 omfattet af stk. 1, og et overdragende selskab omfattet af stk. 1 påbegynder  

 ny aktivitet, kan et underskud for tidligere indkomstår ikke føres til  

 fradrag i den skattepligtige indkomst for det pågældende indkomstår eller  

 senere indkomstår, ligesom underskud for det pågældende indkomstår ikke kan  

 føres til fradrag i den skattepligtige indkomst for senere indkomstår.« § 21. Erhvervsministeren fastsætter, jf. dog stk. 2, tidspunktet  

 for lovens ikrafttræden.
Samtidig ophæves lov om en indskydergarantifond, jf.  

 lovbekendtgørelse nr. 28 af 14. januar 1994.
 Stk. 2. Erhvervsministeren fastsætter efter samråd med  

 skatteministeren tidspunktet for ikrafttrædelsen af § 20.
 Stk. 3. § 20 har virkning for beløb, som Indskydergarantifonden  

 udbetaler fra og med § 20's ikrafttræden efter stk. 2.
 Stk. 4. Uanset bestemmelsen i § 3 finder loven indtil 31. december  

 1999 anvendelse på filialer af spanske og græske kreditinstitutter etableret  

 her i landet, som indtil 31. december 1999 er undtaget fra krav om  

 tilslutning til en indskydergarantiordning i deres hjemland, jf. artikel 12  

 samt bilag 3 i rådets direktiv af 94/19/EF af 30. maj 1994 om  

 indskudsgarantiordninger.
 Stk. 5. Uanset bestemmelsen i § 5 må den dækning, der ydes  

 indskydere i filialer af danske institutter, jf. § 3, etableret i lande inden  

 for Den Europæiske Union eller lande, som Unionen har indgået  

 samarbejdsaftale med, indtil 31. december 1999 ikke overstige den dækning,  

 der tilbydes af garantiordningen i værtslandet.
§ 22. Loven gælder ikke for Færøerne og Grønland.
Loven kan med  

 undtagelse af § 20 ved kongelig anordning sættes i kraft for disse landsdele  

 med de afvigelser, som de særlige færøske og grønlandske forhold tilsiger.
Oprindeligt fremsat forslag § 1. Indskydergarantifonden (Fonden) er en privat, selvejende  

 institution, der skal yde indskydere i de i § 3, stk. 1, nævnte institutter  

 dækning for tab på indskud i tilfælde af konkurs.
§ 2. Såfremt Finanstilsynet har inddraget et instituts tilladelse  

 til at drive virksomhed, kan Fonden tilføre midler og stille garantier til  

 dækning af instituttets ikke efterstillede kreditorer i forbindelse med  

 afvikling af instituttet.
De tilførte midler og garantier må ikke overstige  

 Fondens skønnede tab ved en eventuel konkurs.
 Stk. 2. Fondens medvirken kan ske i fællesskab med andre.
 Stk. 3. Fonden kan medvirke uanset, at der forudgående er stillet  

 en likviditetsgaranti.
 Stk. 4. Erhvervsministeren fastsætter bestemmelser vedrørende  

 samarbejdet mellem Finanstilsynet og Fonden.
 § 3. Loven omfatter indskud i følgende institutter:
 1. Danske banker, sparekasser og andelskasser samt danske selskaber  

 omfattet af lov om visse kreditinstitutter.
 2. Filialer af kreditinstitutter med hjemsted i et land uden for Den  

 Europæiske Union, bortset fra lande, som Unionen har indgået samarbejdsaftale  

 med.
 Stk. 2. Finanstilsynet kan fastsætte bestemmelser om, at filialer  

 af de i stk. 1, nr. 1, nævnte institutter i lande uden for Den Europæiske  

 Union, bortset fra lande, som Unionen har indgået samarbejdsaftale med, kan  

 undtages fra at være omfattet af Fonden.
§ 4. Filialer af institutter fra lande inden for Den Europæiske  

 Union eller lande, som Unionen har indgået samarbejdsaftale med, kan  

 tilslutte sig Fonden som supplement til hjemlandets indskydergarantiordning,  

 hvis den danske ordning, som nævnt i § 5, er mere gunstig end hjemlandets  

 ordning.
Finanstilsynet fastsætter nærmere bestemmelser herom.
 § 5. Fonden dækker, efter fradrag af indskyderens eventuelle  

 forpligtelser over for det pågældende institut, navnenoterede indskud i  

 instituttet indtil 300.000 kr. pr. indskyder.
Stk. 2. Fonden dækker fuldt ud indskud 1) på indekskonti, 2) på kapitalpensionskonti, 3) på selvpensioneringskonti, 4) på ratepensionskonti, 5) på børneopsparingskonti, 6) på boligopsparingskontrakter, 7) på uddannelsesopsparingskonti, 8) der indestår på advokaters klientkonti, 9) der forvaltes i godkendte forvaltningsafdelinger i henhold til lov om  

 anbringelse og bestyrelse af umyndiges midler m.v. eller arvelovens §§ 61 og  

 65, 10) der indestår på en skifterets konti vedrørende dødsbo under offentligt  

 skifte, og 11) der er deponerede i henhold til deponeringsloven.
Stk. 3. Fonden dækker fuldt ud med fradrag af forpligtelsen, der  

 har relation til realkreditlånesagen eller ejendomshandlen samt af eventuelle  

 forpligtelser, der ikke er modregnet i henhold til stk. 1, overfor det  

 pågældende institut, indskud af købesum for fast ejendom, deponeret i henhold  

 til forudgående købsaftale, indtil 9 måneder fra indsættelsen af beløbet,  

 samt indskud af provenu af realkreditlån i forbindelse med belåning af fast  

 ejendom indtil 9 måneder fra indsættelsen af beløbet, ved nybyggeri dog  

 indtil 2 år.
Det er en forudsætning, at den faste ejendom har været anvendt  

 hovedsageligt ikke-erhvervsmæssigt eller er bestemt til hovedsagelig  

 ikke-erhvervsmæssig anvendelse af køberen eller sælgeren af ejendommen,  

 henholdsvis den, der har optaget realkreditlånet.
 Stk. 4. Fonden kan beslutte, at også andre former for indskud  

 dækkes fuldt ud.
Stk. 5. Fonden dækker ikke indskud fra det nødlidende instituts  

 direktører eller bestyrelsesmedlemmer.
Loven omfatter endvidere ikke  

 indskydere, der ejer 10 pct. eller mere af aktie-, garanti- eller  

 andelskapitalen.
Loven omfatter heller ikke indskud fra andre institutter,  

 efterstillede kapitalindskud eller indskud, der hidrører fra transaktioner i  

 forbindelse med hvilke, der er blevet afsagt dom i forbindelse med  

 hvidvaskning af penge.
 § 6. Hvor flere personer er noteret som indehavere af en konto,  

 indgår den andel, der tilkommer hver enkelt indskyder, ved beregningen af den  

 i § 5, stk. 1, fastsatte grænse.
§ 7. Indskydere skal have oplysning om dækningsomfanget m.v. for  

 den indskudsgarantiordning, som instituttet er tilsluttet.
Finanstilsynet  

 fastsætter nærmere bestemmelser herom.
§ 8. Udbetalinger fra Fonden eller Fondens overførsler af indskud  

 til konti i andre institutter skal finde sted snarest muligt og senest 3  

 måneder efter betalingsstandsningens eller konkursens indtræden.
Det er en  

 betingelse for udbetalingen, at der er tale om behørigt efterprøvede krav.  

 Ved betalingsstandsning indtræder Fondens forpligtelse først 7 bankdage  

 efter, at anmeldelse af betalingsstandsning har fundet sted.
 Stk. 2. Finanstilsynet kan efter anmodning fra Fonden forlænge den  

 i stk. 1, 1. pkt., nævnte frist, dog højst med 9 måneder.
 Stk. 3. Fonden kan ikke under henvisning til den i stk. 1 og 2  

 nævnte frist afslå at udbetale dækning til en indskyder, som ikke har været i  

 stand til i tide at påberåbe sig sin ret til at få beløbet udbetalt.
 Stk. 4. Finanstilsynet fastsætter nærmere regler om Fondens  

 forpligtelse til at give oplysning om et instituts betalingsstandsning eller  

 konkurs samt om indskyderes anmeldelse af krav til Fonden.
 § 9. Fonden indtræder, i det omfang den har ydet dækning, i  

 indskyderens krav mod det institut, der er undergivet betalingsstandsning  

 eller trådt i konkurs.
§ 10. Efter forhandling med Danmarks Nationalbank fastsætter  

 Finanstilsynet regler om institutternes bidrag til Fonden.
Bidrag skal ske  

 ved indbetaling og garantistillelse.
 Stk. 2. Det samlede bidrag kan årligt højst udgøre et beløb  

 svarende til 2 promille af institutternes indlånsmasse.
 Stk. 3. Erhvervsministeren kan med Finansudvalgets tilslutning  

 stille garanti for lån optaget af Fonden til opfyldelse af dens  

 forpligtelser.
§ 11. Fonden skal underrette Finanstilsynet, hvis et institut  

 undlader at opfylde de forpligtelser, der påhviler instituttet som medlem af  

 indskydergarantiordningen.
Hvis en filial har tilsluttet sig  

 indskydergarantiordningen, jf. § 4, underretter Finanstilsynet de kompetente  

 myndigheder i filialens hjemland.
 Stk. 2. Finanstilsynet kan tilbagekalde et instituts tilladelse  

 til at drive virksomhed, hvis instituttet ikke opfylder lovens regler, regler  

 udstedt i medfør af loven eller bestemmelser i Fondens vedtægter.
§ 12. Fonden ledes af en bestyrelse på 5 medlemmer, der udnævnes  

 af erhvervsministeren.
Medlemmerne og stedfortræderne for disse udnævnes for  

 3 år.
Stk. 2. Bestyrelsens formand skal repræsentere nationaløkonomisk  

 og regnskabsmæssig sagkundskab.
Næstformanden skal repræsentere juridisk  

 sagkundskab.
To medlemmer skal repræsentere institutterne, og et medlem skal  

 repræsentere indskyderne.
 Stk. 3. Som formand eller næstformand kan ikke vælges personer,  

 der deltager i ledelsen af eller i øvrigt har en sådan tilknytning til et  

 selskab eller en organisation, at der vil kunne opstå modsatrettede hensyn  

 mellem disse og Fonden.
 § 13. Fondens vedtægter og bestyrelsens forretningsorden godkendes  

 af Finanstilsynet.
 Stk. 2. Vedtægterne skal indeholde bestemmelser om anbringelse af  

 Fondens midler samt om, hvilke former for indskud der skal dækkes fuldt ud,  

 jf. § 5, stk. 4. Beslutning om udvidelse af dækningsomfanget træffes ved  

 enstemmighed.
 § 14. Bestyrelsen antager fornøden medhjælp og afgiver inden 3  

 måneder efter et kalenderårs udløb regnskab for det forløbne år med beretning  

 om Fondens virksomhed til Finanstilsynet.
 § 15. Omkostningerne ved Fondens administration afholdes af  

 Fonden.
 Stk. 2. Fonden afholder tillige udgifterne ved statens tilsyn, jf.  

 § 16.
§ 16. Finanstilsynet fører tilsyn med Fonden.
Finanstilsynet og  

 Fonden kan af institutter og indskydere forlange alle oplysninger, som  

 skønnes nødvendige for at sikre, at lovens regler, regler udstedt i medfør af  

 loven og bestemmelser i Fondens vedtægter overholdes.
§ 17. For så vidt højere straf ikke er forskyldt efter den øvrige  

 lovgivning, straffes med bøde den, der 1) afgiver urigtige eller vildledende oplysninger eller fortier  

 oplysninger ved anmeldelse, opgørelse eller udbetaling af dækningskrav, eller 2) undlader at give de af tilsynet eller Fonden i henhold til § 16 krævede  

 oplysninger eller i øvrigt afgiver urigtige eller vildledende oplysninger til  

 brug for kontrollen med Fonden.
 Stk. 2. På samme måde straffes et institut omfattet af loven, der  

 undlader at opfylde de forpligtelser, der påhviler det som tilsluttet en  

 indskudsgarantiordning.
§ 18. For overtrædelser, der begås af aktieselskaber,  

 andelsselskaber, anpartsselskaber eller lignende, kan der pålægges selskabet  

 som sådant bødeansvar.
Er overtrædelsen begået af en kommune eller et  

 kommunalt fællesskab, der er omfattet af § 60 i lov om kommunernes styrelse,  

 kan der pålægges kommunen eller det kommunale fællesskab bødeansvar.
 § 19. I lov om banker og sparekasser m.v., jf. lovbekendtgørelse  

 nr. 261 af 12. april 1994, foretages følgende ændringer:
 1. I § 22 indsættes som stk. 3:
 »Stk. 3. Såfremt kapital som nævnt i stk. 1 og 2 udstedes i  

 form af massegældsbreve, skal pengeinstituttet benævne disse  

 kapitalbeviser.«.
 2. I § 32 indsættes som stk. 4:
 »Stk. 4. Finanstilsynet kan pålægge et pengeinstitut at  

 fravige principperne i stk. 1, ved vurdering af udlån og garantier, der  

 samlet har særlig høj risikoprofil.«.
 3. I § 34, stk. 1, indsættes efter 2. punktum:
 »Finanstilsynet kan i særlige tilfælde udpege yderligere en  

 statsautoriseret eller registreret revisor.«.
 4. Efter § 34 indsættes:
»§ 34 a.
Finanstilsynet kan foranstalte en undersøgelse af et  

 pengeinstituts finansielle fremtidsudsigter.
Undersøgelsen kan foretages af  

 et revisionsfirma eller af Finanstilsynet.
Pengeinstituttet kan pålægges at  

 betale for undersøgelsens udførelse.
Finanstilsynet godkender  

 revisionsfirmaets honorars størrelse.«.
 5. Efter § 42 b indsættes:
»§ 42 c.
Bestemmelserne i dette kapitel finder også  

 anvendelse på de i § 6 a nævnte kreditinstitutter.
 Stk. 2. Kapitalpension, rateopsparing og selvpension anbragt på en  

 indlånskonto i henhold til § 42 a, stk. 1, 1. pkt., skal være fuldt dækket af  

 Indskydergarantifonden eller af en tilsvarende ordning i kreditinstituttets  

 hjemland i tilfælde af kreditinstituttets konkurs.«.
 6. § 47 d, stk. 1, affattes således:
 »Bliver et pengeinstitut insolvent, kan tilsynet indgive  

 konkursbegæring.«.
 7. I § 50b, stk. 2 , indsættes efter nr. 9 som nyt nr.:
 »10) til Folketingets stående udvalg vedrørende et pengeinstituts  

 generelle økonomiske forhold som led i den parlamentariske kontrol med  

 forvaltningen for så vidt angår pengeinstitutter under betalingsstandsning  

 eller konkurs, når staten yder garanti eller stiller midler til rådighed for  

 afvikling af instituttet.«.
 Nr. 10 - 12 bliver herefter nr. 11 - 13.
 8. I § 50b , indsættes efter stk. 4 som nyt stykke:
 »Stk. 5. Adgangen til udlevering af fortrolige oplysninger  

 til Folketingets stående udvalg i henhold til stk. 2, nr. 10, er begrænset  

 til dokumenter i sager, der er oprettet i Finanstilsynet efter lovens  

 ikrafttræden, jf. § 21, stk. 1.«.
 Stk. 5 og 6 bliver herefter stk. 6 og 7.
 9. I § 54, stk. 1, indsættes efter »§ 21, stk.  

 3,»: »§ 22, stk. 3,».
 § 20. I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 851 af 30. september 1994, som  

 senest ændret ved § 3 i lov nr. 1128 af 21. december 1994, indsættes efter §  

 7 A:
»§ 7 B.
Beløb, som Indskydergarantifonden udbetaler til et  

 pengeinstitut til hel eller delvis udligning af en regnskabsmæssig  

 underbalance i forbindelse med overdragelse af aktiver og passiver fra et  

 pengeinstitut til et andet pengeinstitut, medregnes ikke til den  

 skattepligtige indkomst.
Den del af underbalancen, der er dækket af et  

 tilskud eller en garanti fra Indskydergarantifonden, kan herefter ikke anses  

 for en del af det overtagende pengeinstituts anskaffelsessum for de overtagne  

 aktiver.
 Stk. 2. Såfremt Indskydergarantifonden har udbetalt beløb omfattet  

 af stk. 1 eller stillet garanti, der kan føre til udbetaling af beløb  

 omfattet af stk. 1, og et overdragende selskab omfattet af stk. 1 påbegynder  

 ny aktivitet, kan et underskud for tidligere indkomstår ikke føres til  

 fradrag i den skattepligtige indkomst for det pågældende indkomstår eller  

 senere indkomstår, ligesom underskud for det pågældende indkomstår ikke kan  

 føres til fradrag i den skattepligtige indkomst for senere indkomstår.«.
§ 21. Erhvervsministeren fastsætter, jf. dog stk. 2, tidspunktet  

 for lovens ikrafttræden.
Samtidig ophæves lov om en indskydergarantifond, jf.  

 lovbekendtgørelse nr. 28 af 14. januar 1994.
 Stk. 2. Erhvervsministeren fastsætter efter samråd med  

 skatteministeren tidspunktet for ikrafttrædelsen af § 20.
 Stk. 3. § 20 har virkning for beløb, som Indskydergarantifonden  

 udbetaler fra og med § 20's ikrafttræden efter stk. 2.
 Stk. 4. Uanset bestemmelsen i § 3 finder loven indtil 31. december  

 1999 anvendelse på filialer af spanske og græske kreditinstitutter etableret  

 her i landet, som indtil 31. december 1999 er undtaget fra krav om  

 tilslutning til en indskydergarantiordning i deres hjemland, jf. artikel 12  

 samt bilag 3 i rådets direktiv af 94/19/EF af 30. maj 1994 om  

 indskudsgarantiordninger.
 Stk. 5. Uanset bestemmelsen i § 5 må den dækning, der ydes  

 indskydere i filialer af danske institutter, jf. § 3, etableret i lande inden  

 for Den Europæiske Union eller lande, som Unionen har indgået  

 samarbejdsaftale med, indtil 31. december 1999 ikke overstige den dækning,  

 der tilbydes af garantiordningen i værtslandet.
§ 22. Loven gælder ikke for Færøerne og Grønland.
Loven kan med  

 undtagelse af § 20 ved kongelig anordning sættes i kraft for disse landsdele  

 med de afvigelser, som de særlige færøske og grønlandske forhold tilsiger.
Bemærkninger til lovforslaget Almindelige bemærkninger 1. Indskydergarantifonden Baggrund Lovforslaget gennemfører Rådets direktiv (94/19/EF) af 30. maj 1994 om  

 indskudsgarantiordninger, der er vedhæftet lovforslaget.
Direktivet er et led  

 i bestræbelserne på at sikre en harmonisk udvikling af kreditinstitutters  

 virksomhed i Unionen.
 Endvidere gennemfører lovforslaget anbefalinger indeholdt i Det  

 Tværministerielle Kontaktudvalg vedrørende det Finansielle Markeds rapport:  

 Den danske pengeinstitutsektor.
 Desuden indeholder lovforslaget enkelte forslag, der udvider  

 dækningsomfanget i forhold til den nugældende lov, samt enkelte forslag til  

 præcisering af dækningsomfanget.
 Af lovtekniske grunde er det besluttet at udarbejde en ny lovtekst for lov  

 om en indskydergarantifond.
Direktivet Formålet med direktivet er dels at beskytte et kreditinstituts indskydere  

 i tilfælde af instituttets betalingsstandsning eller konkurs dels at beskytte  

 banksystemet mod risikoen for, at indskyderne opsiger deres konti, ikke blot  

 i et kreditinstitut i vanskeligheder men også i relativt sunde  

 kreditinstitutter, som er udsat for ubegrundede rygter.
 Direktivet er et minimumsdirektiv, hvilket indebærer, at medlemslandene  

 nationalt kan fastsætte krav til indskydergarantiordninger, der går ud over  

 direktivets mindstegrænse.
Hovedprincippet i direktivet er, at samtlige kreditinstitutter med  

 tilladelse til at drive kreditinstitutvirksomhed har pligt til at tilslutte  

 sig en indskudsgarantiordning i medlemsstaten.
Indskydergarantiordningen skal  

 sikre dækning af indskud med et beløb svarende til 20.000 ECU (ca. 150.000  

 DKK.).
 Ifølge direktivet skal medlemsstatens garantiordning dække indskud i  

 kreditinstitutters filialer etableret i andre EU-medlemsstater.
 Dette er en forskel fra den nugældende danske lovgivning, hvor  

 indskydergarantiordningen dækker indskud i kreditinstitutter eller filialer,  

 der driver virksomhed her i landet, samt indskud i udenlandske filialer af  

 danske institutter, hvis disse ikke er omfattet af en obligatorisk ordning i  

 værtslandet.
 Direktivet bestemmer, at andre medlemslandes filialer samt filialer fra  

 lande som Unionen har indgået samarbejdsaftale med, som frivilligt supplement  

 skal have mulighed for at tilslutte sig værtslandets indskudsgarantiordning,  

 såfremt denne er gunstigere end hjemlandets garantiordninger.
 I medfør af direktivet indføres der tidsbegrænset forbud mod at bruge  

 hjemlandets evt. højere dækningsniveauer på filialer, idet hjemlandets  

 garantiordning ikke må dække indskud i filialer med højere beløb, end det som  

 værtslandets ordning tilbyder sine egne institutter.
 Endvidere bestemmer direktivet, at der skal fastsættes regler om  

 information af nuværende og kommende kunder om den garantiordning, der dækker  

 disses indskud.
2. Redegørelsen om den danske pengeinstitutsektor Baggrunden for redegørelsen Regeringen besluttede i december 1993, at den i samarbejde med Danmarks  

 Nationalbank ville udarbejde en redegørelse for situationen i banksektoren og  

 forventningerne til de kommende års udvikling.
 Kommissoriet var bl.a. at belyse modeller for, hvorledes der opnås  

 sikkerhed for, at den finansielle sektor selv finansierer afvikling af  

 nødlidende pengeinstitutter og at analysere behovet for øget indsigt og bedre  

 indgrebsmuligheder.
 Forslag til ændringer i lov om banker og sparekasser m.v.
 I forslaget til ændring af lov om banker og sparekasser m.v. er der  

 stillet forslag om forbedrede indsigts- og indgrebsmuligheder for  

 Finanstilsynet, der følger anbefalingerne fra redegørelsen.
 Det foreslås, at Finanstilsynet får mulighed for at udpege en medrevisor,  

 der kan give pengeinstituttets revision et kritisk modspil og dermed reducere  

 risikoen for, at revisionen ikke giver pengeinstituttet en tilstrækkelig  

 kritisk vurdering.
Herudover foreslås en ændring af Finanstilsynets vurderingsprincipper.
I  

 dag kan tilsynet alene kræve ekstra hensættelser, såfremt der er en konkret  

 tabsrisiko på et engagement.
Hvert enkelt engagement vurderes for sig.
Hvis  

 et pengeinstitut har mange udlån, der lige akkurat er sikre nok til, at de  

 ikke efter Finanstilsynets nuværende vurderingsprincipper kræver ekstra  

 hensættelser, så vil de samlede hensættelser erfaringsmæssigt blive for små.
 Dette foreslås nu ændret, så tilsynet kan kræve større hensættelser for  

 institutter med en koncentration af engagementer med høj risiko.  

 Finanstilsynets afgørelser vil som hidtil kunne indbringes for  

 Erhvervsankenævnet.
Herudover foreslåes, at Finanstilsynet får beføjelse til at iværksætte en  

 undersøgelse af pengeinstituttets fremtidsmuligheder.
I en sådan undersøgelse  

 skal der kunne foreslås ændringer i ledelsen, fusion med et andet  

 pengeinstitut samt ændringer i driften, organisationen eller  

 forretningspolitikken.
Undersøgelsen skal foretages af et revisionsfirma  

 eller af Finanstilsynet selv.
Undersøgelsens resultat vil ikke være offentlig  

 tilgængelig, men tilstilles direktion og bestyrelse.
I dag har Finanstilsynet ikke lovgrundlag for at kræve en sådan  

 undersøgelse udarbejdet men må begrænse sig til at vurdere  

 pengeinstitutternes aktuelle situation.
Med de foreslåede nye beføjelser vil  

 tilsynet få denne mulighed.
Efter aktieselskabsloven skal resultatet af undersøgelsen behandles af  

 bestyrelsen.
Hvis en bestyrelse vælger at overhøre advarslerne i rapporten,  

 vil dette kunne bevirke, at bestyrelsen efterfølgende vil kunne drages til  

 ansvar.
 Forslaget indeholder bestemmelser vedrørende benævnelse af obligationer  

 udstedt af et pengeinstitut som efterstillet kapital.
Endelig indeholder forslaget en lempelse af lovens  

 tavshedspligtsbestemmelse.
Der gives Folketingets stående udvalg adgang til  

 fortrolige oplysninger fra Finanstilsynet.
Oplysningerne vedrører  

 institutter, der er under betalingsstandsning eller konkurs, når Folketinget  

 er inddraget, ved at staten stiller garanti eller andre midler til rådighed i  

 forbindelse med en afvikling af det nødlidende institut.
Lempelsen finder  

 anvendelse på dokumenter i sager, der er oprettet i Finanstilsynet efter  

 lovforslagets ikrafttræden.
Forslag til ændringer i lov om en indskydergarantifond Ved ændringen af lov om Indskydergarantifonden, der blev gennemført pr. 1.  

 januar 1994, er der skabt mulighed for, at Indskydergarantifonden kan  

 medvirke ved »andre former for afvikling end konkurs«.
Dette  

 bevirker, at Fonden kan medvirke til løsninger, der f.eks. indebærer frasalg  

 af hele eller dele af institutter, der har tabt hele kapitalen, fremfor alene  

 at udbetale penge til indskyderne ved konkurs.
Denne medvirken er dog begrænset af, at Indskydergarantifonden højst må  

 anvende et beløb, der svarer til Fondens skønnede tab ved en konkurs.
Det er  

 Fondens bestyrelse, der træffer beslutningen om at medvirke ved sådanne  

 løsninger.
Det er forventningen, at Fonden vil udnytte sine muligheder efter  

 lovgivningen.
Såfremt det viser sig, at beløbet, som Fonden i medfør af loven kan  

 bidrage med, ikke er tilstrækkelig til at sørge for en rolig afvikling af det  

 kriseramte pengeinstitut, kan Finanstilsynet medvirke til, at Fonden indgår  

 samarbejde med andre med henblik på at undgå unødige tab i forbindelse med  

 afvikling.
Fonden vil således kunne indgå i et samarbejde med andre parter  

 herunder kreditorer i det kriseramte institut med henblik på at nedbringe  

 underbalancen til det beløb, som Fonden kan bidrage med.
For at sikre en betryggende informationsudveksling mellem Finanstilsynet  

 og Indskydergarantifonden har erhvervsministeren bedt tilsynet om at indføre  

 skriftlighed i samarbejdet mellem Fonden og tilsynet.
Fonden har oplyst, at  

 den på eget initiativ agter at tage skridt til at sikre, at udveksling af  

 information i en afviklingssituation sker med størst mulig sikkerhed,  

 herunder at der i videst mulig omfang gennemføres skriftlig kommunikation  

 mellem Fonden, Tilsynet, det nødlidende og det overtagende institut.
Det foreslås, at erhvervsministeren herudover udsteder en bekendtgørelse,  

 der bl.a. pålægger Fonden at gå ind i en nøje vurdering af evt. forskelle i  

 Finanstilsynets, Fondens og et evt. køberinstituts talmateriale, og at Fonden  

 skal kunne begrunde, hvis den alene bruger sit eget talmateriale.
Endvidere  

 skal Indskydergarantifonden og tilsynet udarbejde en fælles beredskabsplan,  

 hvoraf det skal fremgå, hvorledes en krisesituation, hvor Fonden er  

 inddraget, håndteres.
 Det foreslås herudover, at der indsættes habilitetsbetingelser for Fondens  

 formand og næstformand i loven.
Det anbefales endvidere at ajourføre beløbsgrænsen for  

 Indskydergarantifondens dækning under hensyntagen til prisudviklingen siden  

 Fondens oprettelse.
En sådan ajourføring vil betyde, at dækningen i danske  

 pengeinstitutter vil stige fra 250.000 kr. til 300.000 kr.
 Der foreslås endelig en præcisering i lovgivningen, så det klart fremgår,  

 at Fonden kan medvirke til at redde et pengeinstitut, selv om der forud for  

 den endelige løsning er stillet en likviditetsgaranti.
Forslag til ændring af ligningsloven Lovforslaget er en udmøntning af en anbefaling i Det Tværministerielle  

 Kontaktudvalg vedrørende det Finansielle Markeds rapport: Den danske  

 pengeinstitutsektor.
 Med lovforslaget opnås en forbedring af Indskydergarantifondens muligheder  

 for at deltage i afviklingen af et pengeinstituts aktiviteter ved  

 overdragelse af dets aktiver og passiver til et overtagende pengeinstitut.
 I ovennævnte rapport er anført, at efter gældende regler er udbetalinger  

 fra Indskydergarantifonden til et pengeinstitut til udligning af en  

 regnskabsmæssig underbalance i forbindelse med overdragelse af aktiver fra et  

 pengeinstitut til et overtagende pengeinstitut, skattepligtige hos det  

 modtagende pengeinstitut.
 Skattepligten gælder uanset, om udbetalingen sker umiddelbart i  

 forbindelse med overdragelsen eller på et senere tidspunkt som følge af en  

 garantistillelse i forbindelse med overdragelsen.
Skattepligten vil endvidere foreligge, uanset om udbetalingen fra  

 Indskydergarantifonden sker til det pengeinstitut, der er nødlidende, eller  

 til det pengeinstitut, der overtager aktiver og passiver.
Hvis udbetalingen  

 til det nødlidende pengeinstitut er betinget af, at udbetalingen videregives  

 til det overtagende pengeinstitut, kan beløbet efter omstændighederne være  

 skattepligtigt hos sidstnævnte.
 Udbetalinger fra Indskydergarantifonden til indskyderne til erstatning af  

 disses ikkefradragsberettigede tab i forbindelse med pengeinstituttets  

 eventuelle konkurs, er derimod ikke skattepligtige.
 I redegørelsen anbefaler Kontaktudvalget, at udbetalinger fra  

 Indskydergarantifonden ved et pengeinstituts overdragelse af aktiver og  

 passiver til et andet pengeinstitut fritages for beskatning, men at det dog  

 samtidig fastsættes, at retten for det nødlidende pengeinstitut til at  

 fremføre skattemæssige underskud ophører på det tidspunkt, hvor der eventuelt  

 lægges ny aktivitet ind i det pågældende pengeinstitut.
3. Høring Forslaget har været sendt i høring i følgende ministerier og  

 organisationer: Justitsministeriet, Finansministeriet, Statsministeriet,  

 Skatteministeriet, Økonomiministeriet, Udenrigsministeriet, Boligministeriet,  

 Finansrådet, Danmarks Nationalbank, Foreningen af Statsautoriserede  

 Revisorer, Foreningen af Registrerede Revisorer, Assurandør-Societetet,  

 Forbrugerrådet, Garantifonden for Danske Optioner og Futures, Danske  

 Investeringsforeningers Fællesrepræsentation, Advokatrådet, Realkreditrådet,  

 Arbejderbevægelsens Erhvervsråd, Det Danske Handelskammer,  

 Børsmæglerforeningen, Indskydergarantifonden, Andelskasseforeningen,  

 Foreningen af J.A.K.
Andelskasser, Finansieringsinstituttet for Industri og  

 Håndværk A/S, Arbejdsmarkedspensionsrådet, AMPSamarbejdet, Finanssektorens  

 Arbejdsgiverforening, Finansforbundet, Københavns Fondsbørs samt Danmarks  

 Landboungdom.
4. Administrative, statsfinansielle, miljømæssige og  

 erhvervsøkonomiske konsekvenser Lovforslaget ventes ikke at medføre nævneværdige administrative eller  

 miljømæssige konsekvenser.
 Forslaget vil have følgende erhvervsøkonomiske og provenumæssige  

 konsekvenser:
En forhøjelse af dækningsbeløbet fra 250.000 kr. til 300.000 kr., vil  

 forøge Fondens omkostninger marginalt.
En skønsmæssig beregning viser, at  

 Fondens omkostninger vil forøges med ca. 3 pct.
Vurderet på baggrund af  

 erfaringerne fra Fondens 7-årige levetid svarer det til, at  

 pengeinstitutterne skal udrede ca. 1,5 mio. kr. i årlige ekstraomkostninger.  

 Den fremtidige belastning vil dog afhænge af det fremtidige antal  

 pengeinstitutlukninger og størrelsen af disse.
Pengeinstitutternes bidrag til Finanstilsynet vil kunne forøges som følge  

 af de yderligere arbejdsopgaver, som Finanstilsynet pålægges.
Forøgelserne  

 påregnes at være beskedne.
Den foreslåede skattefritagelse for Indskydergarantifondens tilskud til  

 pengeinstitutter, som overtager nødlidende institutter, vil medføre et  

 umiddelbart provenutab i forbindelse med sådanne redningsaktioner.
En række  

 modgående forhold vil imidlertid reducere tabet.
 For det første vil bortfaldet af underskuddene hos overdragende  

 pengeinstitutter reducere provenutabet, og skattefritagelsen vil reducere  

 kravet til tilskuddenes størrelse, hvorved behovet for fradragsberettigede  

 bidrag til Indskydergarantifonden reduceres.
 Hertil kommer, at i det omfang skattefritagelsen er alternativet til en  

 konkurs, hvor selskaber m.v. vil lide fradragsberettigede tab på den del af  

 deres indskud, der ikke dækkes af Indskydergarantifonden, vil bortfaldet af  

 disse tab ligeledes modvirke provenutabet ved skattefritagelsen.
 Det er ikke muligt at kvantificere nettoresultatet, der bl. a. vil afhænge  

 af omfanget af fremtidige udbetalinger fra Indskydergarantifonden og de  

 nødlidende pengeinstitutters konkrete forhold.
Forslaget vil forbedre mulighederne for, at andre pengeinstitutter under  

 Indskydergarantifondens medvirken overtager nødlidende institutter.  

 Nødlidende pengeinstitutters kunder, både private og virksomheder, taber  

 herved ikke penge på samme måde som ved en konkurs eller bliver stillet over  

 for krav om hurtig indfrielse af lån m.v.
Dette vil endvidere være til fordel  

 for andre virksomheder, som handler med eller på anden måde har økonomiske  

 forbindelser med de pågældende kunder.
Bemærkninger til lovforslagets enkelte bestemmelser Til § 1 Forslaget svarer til den nugældende § 1 i lov om en indskydergarantifond.
 Bestemmelsen gennemfører artikel 3, stk. 1, i direktivet (Rådets direktiv  

 om indskudsgarantiordninger).
Til § 2 Bestemmelserne i stk. 1 og 2, svarer til bestemmelsen i den nugældende §  

 1a i lov om en indskydergarantifond.
 I stk. 3 foreslås det præciseret, at Fonden kan deltage i afviklingen af  

 et institut, selvom det offentlige eller andre forudgående har stillet en  

 likviditetsgaranti.
 Forslaget skal hindre, at der i fremtiden opstår tvivl om, hvorvidt Fonden  

 har mulighed for at stille en garanti ved afviklingen af et nødlidende  

 institut, uanset at der forinden er stillet en likviditetsgaranti af staten,  

 Nationalbanken eller andre.
 I stk. 4 er det foreslået, at erhvervsministeren bemyndiges til at  

 fastsætte bestemmelser vedrørende samarbejdet mellem Finanstilsynet og  

 Fonden.
 Erfaringer fra behandling af nødlidende pengeinstitutter har vist, at der  

 efterfølgende er opstået tvivl om, hvilke roller Finanstilsynet og Fonden har  

 haft.
 For at undgå sådan tvivl foreslås det, at der udstedes en bekendtgørelse  

 om proceduren vedrørende Fondens og Finanstilsynets samarbejde i forbindelse  

 med behandling af nødlidende pengeinstitutter.
 Der vil i denne forbindelse navnlig være behov for at få fastlagt  

 bestemmelser om, hvem der skal lede forhandlingerne mellem det overtagende  

 institut og Fonden, om Fondens vurdering af det nødlidende institut samt om  

 udarbejdelse af en beredskabsplan til brug for Fonden og Finanstilsynet i  

 forbindelse med håndtering af nødlidende institutter.
Til § 3 Bestemmelsen gennemfører direktivets artikel 1, nr. 4, artikel 3, stk. 1,  

 artikel 4, stk. 1, 1. pkt., samt artikel 6, stk. 1.
 I medfør af den nugældende lov dækker Fonden indskud i danske  

 pengeinstitutter og danske kreditinstitutter omfattet af § 4b i lov om visse  

 kreditinstitutter samt indskud i filialer af udenlandske pengeinstitutter.
 Danske pengeinstitutter og danske kreditinstitutter er institutter, der  

 har tilladelse i henhold til bank- og sparekasseloven eller lov om visse  

 kreditinstitutter.
 Med forslaget til stk. 1 fastslås det såkaldte hjemlandsprincip, der  

 betyder, at indskud i danske penge- og kreditinstitutter, herunder indskud i  

 filialer i andre EU-lande, er omfattet af den danske indskydergarantiordning.
Forslaget indebærer endvidere, at institutter omfattet af lov om visse  

 kreditinstitutter skal være medlem af indskydergarantiordningen.
Tidligere  

 var det kun indskud i kreditinstitutter, som nævnt i § 4b i lov om visse  

 kreditinstitutter, der var omfattet.
Dette indebærer i praksis, at navnenoterede indskud i  

 Finansieringsinstituttet for Industri og Håndværk A/S (FIH) vil blive  

 omfattet af indskydergarantiordningen.
Da FIH kun har ganske få navnenoterede  

 indskud, vil ændringen hovedsagelig have formel karakter.
Forslaget indebærer, at indskud i filialer af kreditinstitutter med  

 hjemsted i et land inden for Den Europæiske Union eller lande, som Unionen  

 har indgået samarbejdsaftale med, ikke er omfattet af den danske  

 indskydergarantiordning.
Disse institutter vil efter direktivet blive  

 omfattet af deres hjemlands indskydergarantiordning.
 Da lande, der indgår i EØS-samarbejdet (medlemmer af Den Europæiske Union,  

 Norge, Island og Liechtenstein) skal gennemføre direktivet, indebærer  

 princippet om hjemlandskontrol, at kun filialer af kreditinstitutter med  

 hjemsted i et land uden for EØS-samarbejdet, skal være omfattet af den danske  

 ordning.
 Bestemmelsen i stk. 2 præciserer, at Finanstilsynet kan fastsætte  

 bestemmelser om, at filialer af danske kreditinstitutter i lande uden for Den  

 Europæiske Union bortset fra lande, som Unionen har indgået samarbejdsaftale  

 med, kan undtages fra medlemskab af garantiordningen.
 Bestemmelsen skal hindre, at disse filialer bliver pålagt obligatorisk  

 medlemskab af to garantiordninger, hvis der i værtslandet er bestemmelser om  

 obligatorisk medlemskab af værtslandets garantiordning.
Til § 4 Bestemmelsen gennemfører artikel 4, stk. 2 og 3, i direktivet.
 Forslaget indebærer, at en filial kan tilslutte sig Fonden, såfremt  

 Fondens dækning overstiger den dækning, der tilbydes af garantiordningen i en  

 EU-filials hjemland.
 Bestemmelsens formål er at forhindre, at der opstår ulige  

 konkurrencevilkår for henholdsvis nationale kreditinstitutter og filialer af  

 kreditinstitutter med hjemsted i andre medlemsstater som følge af  

 medlemslandenes mulighed for at opretholde indskudsgarantiordninger, der  

 overstiger det harmoniserede minimum.
 Det er frivilligt for en filial, om den vil tilslutte sig værtslandets  

 garantiordning.
 Det foreslås, at Finanstilsynet bemyndiges til at fastsætte regler om  

 tilslutning, herunder om bidragsbetaling til indskydergarantiordningen samt  

 om udbetaling af garantibeløb til indskydere i en filial, der har tilsluttet  

 sig den danske garantiordning.
 Direktivet indeholder i bilag II principper for sådanne regler.
 Fonden kan ikke afvise en filial, der ansøger om tilslutning, hvis  

 filialen opfylder de almindelige betingelser, der gælder herfor.
 Dette er en konsekvens af, at et værtsland i medfør af direktivet har  

 pligt til at sikre, at filialer og kreditinstitutter med hjemsted i Den  

 Europæiske Union eller lande som Unionen har indgået samarbejdsaftale med,  

 kan tilslutte sig en garantiordning som supplement til hjemlandets  

 garantiordning, således at filialen kan tilbyde samme garantiordning som  

 værtslandets kreditinstitutter.
Til § 5 Bestemmelsen i § 5 gennemfører artikel 1, nr. 1, artikel 2, artikel 7,  

 stk. 1, samt artikel 8, stk. 1 og 2, i direktivet.
Endvidere indeholder  

 forslaget nogle tilpasninger til Fondens praksis.
Ifølge nugældende regler er der fastsat et maksimum for dækning af  

 navnenoterede indskud på 250.000 kr.
Dette maksimum blev indført i 1987.
I redegørelsen om den danske pengeinstitutsektor har udvalget anbefalet,  

 at der sker en pristalsregulering af det maksimale dækningsbeløb.
Det  

 anføres, at priserne i perioden fra 1987 til 1994 generelt er steget med godt  

 20 pct.
Dette taler for en ajourføring af beløbet.
En begrænset forhøjelse  

 vil ikke udsætte Fonden for en betydelig potentiel ekstraudgift.
En  

 skønsmæssig beregning viser, at merudgifterne baseret på Fondens hidtidige  

 udbetalinger vil være 1,5 mio. kr. pr. år eller ca. 3 pct. i  

 ekstraomkostninger.
 På denne baggrund foreslås dækningsbeløbet på 250.000 kr. forhøjet med 20  

 pct. til i alt 300.000 kr.
 I stk. 2 foreslås yderligere, som en udvidelse i forhold til den  

 nugældende lov, at skifteretters konti for dødsboer under offentligt skifte  

 dækkes fuldt ud.
 Herved sidestilles konti fra sådanne boer med privat skiftede boer, hvor  

 boets konto dækkes i medfør af bestemmelsen om advokaters klientkonti.
 I stk. 3 foreslås det, at der sker fuld dækning af indskud, der er  

 deponeret som del af købesum i forbindelse med køb og salg af ejendom, eller  

 som hidrører fra realkreditlån i indskyderens egen bolig med fradrag af  

 forpligtelser, der har relation til realkreditlånesagen eller ejendomshandlen  

 samt af eventuelle forpligtelser, der ikke er medregnet i henhold til stk. 1.  

 Herved sikres det, at indskyderens eventuelle gæld fradrages i kravet mod  

 Indskydergarantifonden.
Bestemmelsen er begrænset til situationer, hvor ejendommen er bestemt til  

 hovedsagelig ikke-erhvervsmæssig anvendelse for køber eller sælger.
Dette er  

 i overensstemmelse med lovens generelle forbrugerbeskyttelsessigte.
Perioden, hvor indskud i form af købesum i forbindelse med køb og salg af  

 bolig eller indskud, der hidrører fra realkreditlån, dækkes ubegrænset, er  

 gjort tidsbegrænset til indtil 9 måneder efter indsættelsen af beløbet, ved  

 nybyggeri dog indtil 2 år.
Efter udløb af den tidsbegrænsede periode vil  

 omhandlede indskud blive dækket efter reglerne i lovens § 5, stk. 1.
 Baggrunden for ovennævnte udvidelser i forhold til den nugældende lov er,  

 at Fondens bestyrelse allerede i dag har besluttet, at sådanne indskud vil  

 blive dækket fuldt ud, hvis et institut går konkurs eller i  

 betalingsstandsning, idet Fonden har udnyttet bestemmelsen i den nugældende §  

 3, stk. 3, til administrativt at udvide dækningsomfanget.
 Da der er indført en fast administrativ praksis, og da der er tale om en  

 væsentlig forbedring af indskydernes stilling i tilfælde af konkurs, foreslås  

 ændringen lovfæstet.
Forslaget til stk. 5 svarer til den gældende lovs § 2, stk. 2, bortset fra  

 en tilføjelse om, at indskud fra andelshavere eller garanter, der ejer mere  

 end 10 pct. af instituttets kapital, ikke er omfattet af loven.
Endvidere er  

 indskud, der stammer fra transaktioner i forbindelse med hvilke, der er  

 afsagt dom for hvidvaskning af penge, foreslået undtaget.
 Bestemmelsen om at andelshavere og indehavere af garantibeviser, der ejer  

 10 pct. eller mere af instituttets kapital, ikke er omfattet af loven, er en  

 præcisering af gældende lov, som er sket efter ønske fra Fonden.
 Andelshavere og indehavere af garantibeviser har således også tidligere  

 været sidestillet med indehavere af aktier.
Det foreslås desuden i stk. 4, at loven ikke omfatter indskud fra andre  

 kreditinstitutter.
I forhold til den gældende bestemmelse medfører dette, at  

 indskud fra realkreditinstitutter og FIH bliver omfattet af bestemmelsen.
 Bestemmelsen om at indskud der hidrører fra transaktioner i forbindelse  

 med hvilke, der er afsagt dom i forbindelse med hvidvaskning af penge,  

 gennemfører direktivets artikel 2.
Til § 6 Bestemmelsen i § 6 gennemfører artikel 1, nr. 2, samt artikel 8, stk. 2.
 Bestemmelsen regulerer spørgsmålet om dækning af indskydere med indskud på  

 en fælles konto.
 Forslaget indebærer, at hver indskyder kan få dækket op til 300.000 kr. i  

 tilfælde, hvor flere fysiske eller juridiske personer i et kreditinstitut er  

 noteret som indehavere af en konto.
 Indholdet svarer til den fortolkning af lov om en indskydergarantifond,  

 som Fonden hidtil har lagt til grund.
Til § 7 Bestemmelsen i § 7 gennemfører artikel 6, stk. 2 og 3, samt artikel 9 i  

 direktivet.
Direktivet indeholder bestemmelser om, at indskydere skal have information  

 om den indskydergarantiordning, som det kreditinstitut eller den filial, hvor  

 der indskydes penge, er tilsluttet.
Informationspligten gælder både over for  

 nuværende og kommende indskydere.
Det foreslås, at Finanstilsynet bemyndiges til at fastsætte nærmere  

 bestemmelser herom.
Disse bestemmelser skal fastlægge en standardiseret  

 information, der er uafhængig af forholdene i det enkelte pengeinstitut.  

 Dette skyldes, at det fremgår af direktivet, at da ureguleret anvendelse i  

 reklameøjemed af henvisninger til en indskydergarantiordnings størrelse og  

 rækkevidde vil kunne påvirke banksystemets stabilitet eller indskydernes  

 tillid.
Direktivet fastslår derfor, at medlemsstaterne bør fastsætte regler  

 om begrænsning af sådanne henvisninger.
Finansrådet har allerede udarbejdet en informationspjece, som fås ved  

 henvendelse i pengeinstitutterne.
I de kommende bestemmelser, som  

 Finanstilsynet udarbejder, vil det blive krævet, at pengeinstitutter ved  

 tydelig skiltning gør opmærksom på, at pjecen findes og kan udleveres.
Denne  

 oplysning kan ligeledes fremgå af pengeinstitutternes generelle  

 forretningsbetingelser.
Til § 8 Bestemmelsen i § 8, stk. 1, gennemfører artikel 10, stk. 1, i direktivet.
I medfør af den nugældende lovgivning skal udbetalinger fra Fonden eller  

 Fondens overførsler af indskud til konti i andre institutter finde sted  

 snarest muligt efter betalingsstandsningens eller konkursens indtræden.
Ved  

 betalingsstandsning indtræder Fondens forpligtelser dog først 3 bankdage  

 efter, at anmeldelse af betalingsstandsning har fundet sted.
I medfør af direktivet indføres der bestemmelse om, at der højst må  

 forløbe 3 måneder fra betalingsstandsningen eller konkursens indtræden, til  

 der sker udbetaling fra Fonden.
Det er både i loven og direktivet en  

 forudsætning for, at der kan ske udbetaling, at der er tale om behørigt  

 efterprøvede krav.
Erfaringerne fra kriser i pengeinstitutter har vist, at der ofte er et  

 betydeligt tidspres, når et pengeinstituts situation skal afklares.
Det  

 anbefales i redegørelsen om den danske pengeinstitutsektor, at Finanstilsynet  

 gives større mulighed for at vinde tid bl.a. ved at anvende  

 betalingsstandsning, såfremt der er en forhandlingsløsning i sigte.  

 Betalingsstandsningsinstrumentet bør kombineres med, at den nugældende frist  

 på 3 dage fra betalingsstandsning til Fondens forpligtelser indtræder,  

 udvides til 7 dage.
Herved udvides tidsrammen for at finde en løsning, hvor  

 Fonden kan medvirke.
 Bestemmelsen i § 8, stk. 2, gennemfører artikel 10, stk. 2, i direktivet.  

 Det foreslås, at der indføres mulighed for, at Finanstilsynet efter anmodning  

 fra Fonden i ekstraordinære tilfælde kan forlænge fristen for udbetaling fra  

 Fonden med op til 9 måneder.
 Forlængelsen forudsættes, som ovenfor nævnt, kun anvendt i ekstraordinære  

 situationer.
Bestemmelsen i stk. 3, gennemfører artikel 10, stk. 3, i direktivet.
Det  

 foreslås, at udbetalingsfrister ikke kan anvendes af Fonden, som begrundelse  

 for at undlade at udbetale garantibeløb, når en indskyder ikke har været i  

 stand til at påberåbe sig sin ret til at få beløbet udbetalt.
 Bestemmelsen vil kun finde anvendelse i ekstraordinære situationer, hvor  

 vedkommende har været bortrejst i længere tid, eller for eksempel på grund af  

 sygdom ikke har været i stand til at anmelde sit krav.
Til § 9 Bestemmelsen svarer til § 5 i den nugældende lov og gennemfører artikel 11  

 i direktivet.
Til § 10 Bestemmelsen i § 11, stk. 1, svarer, bortset fra en redaktionel ændring,  

 til § 6 i den nugældende lov.
Til § 11 Bestemmelsen gennemfører artikel 4, stk. 4, i direktivet.
 I bestemmelsen fastslås pligt for Fonden til at orientere Finanstilsynet  

 eller en filials hjemlandstilsyn, hvis et institut ikke opfylder de  

 forpligtelser, der følger af medlemskab af en indskydergarantiordning.
 § 11, stk. 2, svarer til § 7 i den nugældende lov.
Til § 12 Forslaget til affattelsen af § 12, stk. 1, svarer til den gældende lovs §  

 9, stk. 1, 1. og 5. pkt.
 Forslaget til affattelsen af § 12, stk. 2, svarer til den gældende lovs §  

 9, 2., 3. og 4. pkt.
 I stk. 3 foreslås indført en habilitetsbestemmelse for bestyrelsens  

 formand og næstformand.
 Med ændringen af lov om en indskydergarantifond i januar 1994 fik Fonden  

 mulighed for at beslutte, at den ønsker at medvirke i afviklingen at et  

 pengeinstitut.
 Fonden har hermed fået tildelt en rolle, der indebærer, at Fonden skal  

 varetage flere modsatrettede hensyn af økonomisk, politisk og samfundsmæssig  

 karakter.
 På denne baggrund foreslås, at der indsættes en habilitetsbestemmelse for  

 Fondens formand og næstformand.
 Det foreslås, at der ved udnævnelse af formand og næstformand tages hensyn  

 til, at der kan opstå situationer, hvor disse personer repræsenterer både  

 Fonden og de parter, der indgår eller kan tænkes at indgå i forhandlinger med  

 Fonden om løsning af et nødlidende instituts problemer.
 For samtlige bestyrelsesmedlemmer gælder herudover dansk rets almindelige  

 habilitetsregler.
 Dette indebærer bl.a., at disse personer ikke kan deltage i behandling af  

 sager, hvor de f.eks. har en særlig personlig eller økonomisk interesse i  

 sagens udfald eller deltager i ledelsen af, eller i øvrigt har nær  

 tilknytning til et selskab, en forening eller en anden privat eller juridisk  

 person, som har en særlig interesse i sagens udfald.
Til § 13 Bestemmelsen svarer til § 10 i den gældende lov.
Til § 14 Bestemmelsen svarer til § 11 i den gældende lov.
Til § 15 Bestemmelsen svarer til § 12 i den gældende lov.
Til § 16 Bestemmelsen svarer til § 13 i den gældende lov.
Til § 17 § 17, stk. 1, svarer til § 14 i den gældende lov.
 § 17, stk. 2, gennemfører artikel 3, stk. 2, i direktivet.
 Bestemmelsen indfører mulighed for at pålægge et institut bøde, hvis det  

 ikke opfylder forpligtelser, som påhviler det som medlem af Fonden.
Til § 18 Bestemmelsen svarer til den gældende lovs § 15.
Til § 19 Til nr. 1.
 Ændringen gennemfører Det Tværministerielle Kontaktudvalg vedrørende det  

 Finansielle Markeds anbefaling vedrørende benævnelse af kapitalandele med  

 status som efterstillet kapital.
 Erfaringerne fra kriser i pengeinstitutter har vist, at obligationer  

 udstedt af pengeinstitutter med status af efterstillet kapital ofte opfattes  

 som havende sikkerhed på linie med realkredit- og statsobligationer.
 For at signalere, at disse papirer ikke har samme sikkerhed som  

 realkredit- og statsobligationer, foreslås det, at der indføres en  

 bestemmelse, der pålægger det udstedende pengeinstitut at benævne disse  

 kapitalbeviser.
 Til nr. 2.
 Ændringen gennemfører udvalgets anbefaling vedrørende differentierede  

 hensættelseskrav i institutter med særlig høj risikoprofil.
Efter gældende regler skal pengeinstitutter foretage hensættelser til  

 imødegåelse af tab på enkelt-engagementer, hvis der er en sandsynliggjort  

 risiko for tab.
Disse regler hjemler således ikke mulighed for at foretage  

 hensættelse på enkeltengagementer, der samlet udgør en udlånsportefølje med  

 meget høj risikoprofil.
 Et pengeinstitut kan imidlertid oparbejde en koncentration af  

 engagementer, hvor en isoleret bedømmelse af hvert engagement efter et  

 »going-concern princip« ikke vil medføre et markant  

 hensættelsesbehov.
 Derimod vil et mindre konjunkturudsving eller andre uheldige begivenheder  

 kunne medføre, at hensættelsesbehovet vil stige markant.
 I pengeinstitutter med en koncentration af sådanne udlånsgrupper, og hvor  

 der i øvrigt er en høj generel risikoprofil, vil der relativt hurtigt kunne  

 opstå krisesituationer.
 Med ændringsforslaget får Finanstilsynet hjemmel til at pålægge et  

 pengeinstitut at foretage hensættelser på engagementer, som ud fra et  

 »going-concern princip«, ikke nødvendigvis ville kræve  

 hensættelser, men som samlet udgør en udlånsportefølje med høj risikoprofil.
 Finanstilsynet kan som ovenfor anført kun anvende det skærpede  

 hensættelsesprincip i pengeinstitutter med generel høj risikoprofil og/eller  

 mangelfuld kreditstyring generelt.
 Finanstilsynet vil drøfte anvendelsen af det skærpede hensættelsesprincip  

 med pengeinstituttets eksterne revision samt institutets ledelse, forinden  

 det anvendes.
Da der alene er tale om anvendelse af nye tilsynsprincipper vil en  

 skærpelse af hensættelsesprincipperne ikke bevirke, at der skal ske  

 indberetning til Københavns Fondsbørs.
Hvis anvendelsen af de skærpede  

 principper medfører en væsentlig ændring af instituttets resultatet, vil der  

 skulle ske indberetning i overensstemmelse med de hidtidige principper.
 Til nr. 3.
 Ændringen gennemfører udvalgets anbefaling vedrørende Finanstilsynets  

 adgang til at pålægge et institut en yderligere revisor.
 På denne baggrund foreslås det at give Finanstilsynet hjemmel til at  

 udpege yderligere en ekstern revisor i pengeinstitutter, hvor revisionen ikke  

 har levet op til sit ansvar.
 Udpegningen kan finde sted, uanset om instituttet i forvejen har flere end  

 to revisorer.
 Den yderligere revisor betales af pengeinstituttet på samme måde som den  

 af pengeinstituttets øverste myndighed udpegede revisor.
 Til nr. 4.
 Ændringsforslaget gennemfører udvalgets anbefaling vedrørende udarbejdelse  

 af rapport om et pengeinstituts sundhedstilstand.
 Med henblik på at styrke forebyggelsen af kriser i pengeinstitutter  

 foreslås indført mulighed for, at Finanstilsynet kan lade foretage en  

 tilbundsgående undersøgelse/analyse af et pengeinstitut, der har problemer.
Undersøgelsen vil bl.a. kunne indebære en kortlægning af pengeinstituttets  

 situation, en afdækning af aktuelle problemer samt en vurdering af  

 pengeinstituttets fremtidsmuligheder med forslag til hvilke initiativer, der  

 bør tages i denne forbindelse.
Dette kan f.eks. være tiltag over for  

 risikofyldte engagementer og foranstaltninger til forbedring af indtjeningen  

 (f.eks. tegning af ny kapital eller salg af filialer). I rapporten vil der  

 endvidere kunne stilles forslag om ændringer i ledelsen, forslag om at søge  

 fusion med et andet pengeinstitut samt ændringer i driften og organisationen  

 m.v.
 Rapporten vil blive sendt til pengeinstituttets bestyrelse, der vil have  

 ansvaret for at tage stilling til rapportens konklusioner.
 Det er Finanstilsynet, som lader undersøgelsen foretage, hvilket  

 indebærer, at tilsynet kan ansætte et revisionsfirma.
 Finanstilsynet kan også selv udføre undersøgelsen.
 Da der reelt kun er tale om en udvidelse af Finanstilsynets  

 inspektionsadgng vil selve beslutningen om at udarbejde en rapport ikke  

 bevirke, at der skal ske en indberetning til Københavns Fondsbørs.  

 Spørgsmålet om hvorvidt der på baggrund af rapporten skal indberettes til  

 Københavns Fondsbørs skal følge de gældende regler om indberetning til  

 Københavns Fondsbørs.
 Til nr. 5.
 Med forslaget åbnes der mulighed for, at der også kan foretages opsparing  

 i pensionsøjemed i de udenlandske kreditinstitutter, der i medfør af § 6 a  

 udøver virksomhed her i landet.
 Pensionsordninger som kapitalpension, rateopsparing og selvpension er  

 blandt de ordninger, som Indskydergarantifonden dækker fuldt ud i tilfælde af  

 et pengeinstituts konkurs.
 For at sikre, at denne dækning også vil skulle ske for konti i udenlandske  

 filialer, er det præciseret i stk. 2, at pensionerne skal være fuldt dækket  

 enten af Indskydergarantifonden eller af en tilsvarende ordning i filialens  

 hjemland.
 Såfremt filialens hjemlands garantiordning ikke yder fuld dækning for  

 disse pensionsopsparinger, har filialen mulighed for at tilslutte sig den  

 danske indskydergarantiordning som supplement til hjemlandets  

 indskydergarantiordning og kan derved sikre indskyderne fuld dækning af  

 pensionsopsparingen.
 Til nr. 6.
Det foreslås, at kravet til Finanstilsynet om at indgive konkursbegæring  

 mod pengeinstituttet, som er blevet insolvent, ændres til, at Finanstilsynet  

 kan indgive konkursbegæring.
Baggrunden for forslaget er bl.a. et ønske om at  

 give Finanstilsynet mere tid til at forhandle med institutter, om muligheden  

 for at overtage instituttet i betalingsstandsning.
Ved forslaget gives  

 Finanstilsynet mulighed for i den konkrete sag at vurdere, om det bedste  

 forhandlingsresultat eller forhandlingsvilkår kan opnås, uden at  

 pengeinstituttet erklæres konkurs.
Det vil fortsat være hovedreglen, at  

 Finanstilsynet skal indgive konkursbegæring.
Men der vil være situationer,  

 hvor det kan være hensigtsmæssigt at give en vis tidsfrist for at undersøge  

 muligheden for rekonstruktion.
Bestemmelsen påvirker ikke solvenskravet til pengeinstitutterne.
Et  

 pengeinstitut skal derfor stadig have 8% i solvens for at kunne drive  

 pengeinstitutvirksomhed.
Forslaget skal ses i sammenhæng med forslaget om  

 udvidelse af fristen i indskydergarantifondloven fra 3 til 7 dage (forslagets  

 § 8).
 Til nr. 7.
Tavshedspligtsbestemmelsen i bank- og sparekasseloven er direktivbestemt.  

 Lovbestemmelsen gennemfører artikel 16 i 2. banksamordningsdirektiv.
På denne  

 baggrund har erhvervsministeren rettet henvendelse til Europakommissionen i  

 sagen.
Efter Kommissionens opfattelse udelukker direktivet ikke, at  

 Finanstilsynet i øget omfang kan videregive oplysninger til Folketingets  

 stående udvalg om nødlidende institutter, der er trådt i betalingsstandsning  

 eller er under konkurs.
 Tavshedspligten har det dobbelte formål at beskytte pengeinstitutterne og  

 deres kunder mod udlevering af fortrolige oplysninger og samtidig give  

 Finanstilsynet mulighed for effektivt at udøve den lovpligtige  

 tilsynsvirksomhed.
Hensynet bag tavshedspligtsbestemmelsen går især på institutter i  

 »levende live«.
Hvis et institut er under betalingsstandsning eller  

 konkurs, er der ikke længere det samme fortrolighedshensyn vedrørende  

 oplysninger, der vedrører selve instituttet.
Det er endvidere en forudsætning  

 for videregivelse af oplysninger, at det er besluttet, at staten yder en  

 garanti eller stiller midler til rådighed for en afvikling af det nødlidende  

 institut.
Afvikling, uden at offentlige midler er involveret, bør ikke kunne  

 bevirke, at fortrolige oplysninger om disse private virksomheder kan  

 videregives til Folketinget.
Det gælder heller ikke inden for andre brancher  

 med private virksomheder.
En lempelse bør imidlertid ikke berøre  

 tavshedspligten i forhold til de oplysninger, instituttet er i besiddelse af  

 om kundernes økonomiske forhold m.v.
En kunde i et pengeinstitut bør altid  

 være sikret fuld fortrolighed.
Balancen mellem hensynet bag tavshedspligten og det politiske behov for at  

 kende sagens rette sammenhæng til brug for den parlamentariske kontrol med  

 forvaltningen tilgodeses ved, at Folketingets stående udvalg gives adgang til  

 fortrolige oplysninger i tilfælde, hvor et nødlidende institut ikke længere  

 er i drift, fordi det er under betalingsstandsning eller konkurs, og  

 afviklingen sker med bidrag af statsmidler.
Videregivelse af oplysninger i de  

 nævnte situationer tjener en egentlig samfundsmæssig interesse.
 Forslagets bestemmelse i § 50b, stk. 2, nr. 10, er udformet således, at  

 Folketingets stående udvalg kan få fortrolige oplysninger om nødlidende  

 pengeinstitutter under betalingsstandsning eller konkurs, når staten yder  

 garanti eller stiller midler til rådighed for afviklingen.
 Bestemmelsen opregner udtømmende de situationer, der kan medføre  

 videregivelse af fortrolige oplysninger fra Finanstilsynet til Folketingets  

 stående udvalg.
 Anmeldelse af betalingsstandsning og afsigelse af konkursdekret er de  

 objektive kriterier, der lægges til grund ved anvendelse af bestemmelsen.
 Udtrykket »oplysninger om generelle økonomiske forhold«  

 begrænser videregivelsen af oplysninger til Udvalget, således at f.eks.  

 oplysninger om enkelte kunders forhold, forretningshemmeligheder, herunder  

 eventuelle overtagelses- eller fusionstilbud fra andre institutter eller  

 interne oplysninger fra Indskydergarantifonden, tilsynets interne  

 arbejdsdokumenter og oplysninger af personlig karakter ikke kan videregives  

 til Udvalget.
Det kan forekomme, at der indeholdes intern viden i de fortrolige  

 oplysninger, som videregives i medfør af bestemmelsen.
I fondsbørsloven er  

 der forbud mod insider-handel og tilskyndelse hertil samt mod videregivelse  

 af intern viden.
Insider-forbudene omfatter alle, og overtrædelse af  

 forbudene er strafsanktioneret i loven.
 Med ændringen omfattes de stående udvalgs medlemmer endvidere af lovens §  

 50b, stk. 4, og medlemmerne er således under ansvar efter straffelovens §§  

 152-152e forpligtede til at hemmeligholde, hvad de bliver vidende om.
 Til nr. 8.
 For at undgå lovgivning med tilbagevirkende kraft gælder den øgede adgang  

 til at få fortrolige oplysninger i henhold til bestemmelsens stk. 2, nr. 10,  

 dokumenter i sager, der er oprettet i Finanstilsynet efter lovens  

 ikrafttræden.
 Til nr. 9.
 Ændringsforslaget indfører bestemmelse om straf for overtrædelse af reglen  

 i forslagets nr. 1.
Til § 20 Det foreslås i ligningslovens § 7 B, stk. 1, at fritage udbetalinger fra  

 Indskydergarantifonden i forbindelse med et pengeinstituts overdragelse af  

 aktiver og passiver til et andet pengeinstitut for beskatning hos det  

 modtagende pengeinstitut.
Skattefriheden gælder hvad enten  

 Indskydergarantifonden udbetaler beløbet til det nødlidende eller det  

 overtagende pengeinstitut.
 Såfremt indskydergarantifonden har stillet en garanti, og denne kommer til  

 udbetaling, vil den udbetalte garanti ligeledes være skattefri efter den  

 foreslåede bestemmelse.
 Det foreslås endvidere, at når Indskydergarantifonden udbetaler et beløb  

 til det overtagende pengeinstitut til hel eller delvis dækning af en  

 underbalance, kan den del af underbalancen, der er dækket af et tilskud eller  

 en garanti fra Inderskydergarantifonden ikke for det overtagende  

 pengeinstitut anses for en del af anskaffelsessummen for de overtagne  

 aktiver.
Den forelåede regel i ligningslovens § 7 B, stk. 2, skal ses som et  

 modstykke til den foreslåede regel i ligningslovens § 7 B, stk. 1. Reglen går  

 ud på, at der i det tilfælde, hvor Indskydergarantifonden udbetaler et  

 skattefrit beløb efter ligninglovens § 7 B, stk. 1, eller stiller en garanti,  

 der kan føre til udbetaling af et skattefrit beløb efter ligningslovens § 7  

 B, stk. 1, til enten det nødlidende pengeinstitut eller det overtagende  

 pengeinstitut, og det overdragende selskab herefter påbegynder ny aktivitet,  

 kan et underskud for tidligere indkomstår ikke føres til fradrag i  

 skattepligtig indkomst for hverken dette indkomstår eller senere indkomstår.  

 Ligeledes kan underskud fra dette indkomstår ikke fradrages i skattepligtig  

 indkomst for senere indkomstår.
Det er efter bestemmelsen uden betydning, om  

 det overdragende pengeinstitut afvikler pengeinstitutvirksomheden og  

 fortsætter som et selskab uden tilladelse til pengeinstitutvirksomhed.
 Herved sikres, at de tab hos det nødlidende pengeinstitut, som har udløst  

 Indskydergarantifondens skattefrie udbetalinger til enten det nødlidende  

 eller det overtagende pengeinstitut, ikke kan nedbringe fremtidig  

 skattepligtig indkomst i det nødlidende pengeinstitut, der ikke hidrører fra  

 pengeinstitutvirksomhed.
Til § 21 Ændringerne af lov om en indskydergarantifond og ligningsloven skal  

 notificeres for Europa-Kommissionen i medfør af artikel 93, stk. 3, i  

 EF-Traktaten.
Lovændringerne vil derfor først blive sat i kraft, når  

 Europa-Kommissionens endelige anerkendelse af lovens forenelighed med  

 EU-retten foreligger.
Erhvervsministeren bemyndiges derfor til at fastsætte  

 tidspuntket for lovens ikrafttræden.
 I stk. 2 bemyndiges erhvervsministeren til efter samråd med  

 skatteministeren at fastsætte tidspunktet for ikrafttrædelsen af § 20.
 Efter stk. 3 skal loven - når Europa-Kommissionen har godkendt denne -  

 have virkning for udbetalinger af beløb fra Indskydergarantifonden, der sker  

 efter § 20's ikrafttræden.
 I stk. 4 foreslås det, som en overgangsordning, at kreditinstitutter, der  

 er godkendt i Spanien og Grækenland, og som i medfør af direktivet indtil den  

 31. december 1999 kan undlade at tilslutte sig en indskudsgarantiordning i  

 deres hjemland, skal være tilsluttet den danske indskydergarantiordning.
 Hermed sikres, at der ikke etableres filialer af kreditinstitutter i  

 Danmark, der ikke er omfattet af en garantiordning.
 De af undtagelsen omfattede institutter er opregnet i bilag III til  

 direktivet.
 Da det er bestemt i direktivet, at de nævnte institutter skal have  

 tilsluttet sig en garantiordning senest den 31. december 1999, er  

 bestemmelsen tidsbegrænset til denne dato.
 Bestemmelsen i stk. 5 gennemfører artikel 4, stk. 1, 2. pkt., i  

 direktivet.
 Bestemmelsen indeholder den såkaldte »topping-down«-bestemmelse,  

 der indebærer, at den dækning, som en filial af et dansk institut tilbyder  

 indskydere i et land inden for Den Europæiske Union eller lande, som Unionen  

 har indgået samarbejdsaftale med, ikke må overstige den maksimale størrelse  

 eller rækkevidde af den dækning, som tilbydes af værtslandets  

 indskydergarantiordning.
 Bestemmelsen gælder indtil den 31. december 1999, hvorefter de indhøstede  

 erfaringer og udviklingen i kreditinstitutsektoren vil blive vurderet af  

 Kommissionen.
Til § 22 Den eksisterende lov om en indskydergarantifond gælder på Færøerne og  

 Grønland.
Endvidere gælder bank- og sparekasseloven med visse afvigelser på  

 Færøerne og Grønland.
 Bestemmelsen fastsætter bemyndigelse til ved en anordning at sætte loven i  

 kraft for disse landsdele, samt i denne forbindelse at foretage tilpasninger  

 for så vidt angår Færøerne og Grønland.
Ligningsloven gælder ikke på Færøerne og i Grønland.
For at de af Det  

 Tværministerielle Kontaktudvalg anbefalede regler skal få virkning på  

 Færøerne og i Grønland, vil det kræve ændringer i den færøske og grønlandske  

 skattelovgivning.
EUROPA-PARLAMENTETS OG RÅDETS DIREKTIV 94/19/EF af 30. maj 1994 om indskudsgarantiordninger Efter 2. behandling den 31. maj 1995 § 1. Indskydergarantifonden (Fonden) er en privat, selvejende institution, der skal yde indskydere i de i § 3, stk. 1, nævnte institutter dækning for tab på indskud i tilfælde af konkurs.
§ 2. Såfremt Finanstilsynet har inddraget et instituts tilladelse  

 til at drive virksomhed, kan Fonden tilføre midler og stille garantier til  

 dækning af instituttets ikke efterstillede kreditorer i forbindelse med  

 afvikling af instituttet.
De tilførte midler og garantier må ikke overstige  

 Fondens skønnede tab ved en eventuel konkurs.
 Stk. 2. Fondens medvirken kan ske i fællesskab med andre.
 Stk. 3. Fonden kan medvirke, uanset at der forudgående er stillet  

 en likviditetsgaranti.
 Stk. 4. Erhvervsministeren fastsætter bestemmelser vedrørende  

 samarbejdet mellem Finanstilsynet og Fonden.
 § 3. Loven omfatter indskud i følgende institutter:
 1. Danske banker, sparekasser og andelskasser samt danske selskaber  

 omfattet af lov om visse kreditinstitutter.
 2. Filialer af kreditinstitutter med hjemsted i et land uden for Den  

 Europæiske Union bortset fra lande, som Unionen har indgået samarbejdsaftale  

 med.
 Stk. 2. Finanstilsynet kan fastsætte bestemmelser om, at filialer  

 af de i stk. 1, nr. 1, nævnte institutter i lande uden for Den Europæiske  

 Union bortset fra lande, som Unionen har indgået samarbejdsaftale med, kan  

 undtages fra at være omfattet af Fonden.
§ 4. Filialer af institutter fra lande inden for Den Europæiske  

 Union eller lande, som Unionen har indgået samarbejdsaftale med, kan  

 tilslutte sig Fonden som supplement til hjemlandets indskydergarantiordning,  

 hvis den danske ordning som nævnt i § 5 er mere gunstig end hjemlandets  

 ordning.
Finanstilsynet fastsætter nærmere bestemmelser herom.
 § 5. Fonden dækker efter fradrag af indskyderens eventuelle  

 forpligtelser over for det pågældende institut navnenoterede indskud i  

 instituttet indtil 300.000 kr. pr. indskyder.
Stk. 2. Fonden dækker fuldt ud indskud 1) på indekskonti i henhold til lov, 2) på kapitalpensionskonti i henhold til lov, 3) på selvpensioneringskonti i henhold til lov, 4) på ratepensionskonti i henhold til lov, 5) på børneopsparingskonti i henhold til lov, 6) på boligopsparingskontrakter i henhold til lov, 7) på uddannelsesopsparingskonti i henhold til lov, 8) på etableringskonti i henhold til lov, 9) der indestår på advokaters klientkonti, 10) der forvaltes i godkendte forvaltningsafdelinger i henhold til lov om  

 anbringelse og bestyrelse af umyndiges midler m.v. eller arvelovens §§ 61 og  

 65, 11) der indestår på en skifteretskonto vedrørende dødsbo under offentligt  

 skifte, og 12) der er deponeret i henhold til deponeringsloven.
Stk. 3. Fonden dækker fuldt ud, jf. dog 2. pkt., indskud af  

 købesum for fast ejendom, der indtil 9 måneder fra indsættelsen er deponeret  

 i henhold til forudgående købsaftale, og indskud af provenu af realkreditlån  

 i forbindelse med belåning af fast ejendom indtil 9 måneder fra indsættelsen  

 af beløbet, ved nybyggeri dog indtil 2 år.
Fondens dækning sker med fradrag  

 af forpligtelser, der har relation til realkreditlånesagen eller  

 ejendomshandelen, og eventuelle forpligtelser, der ikke er modregnet over for  

 det pågældende institut i henhold til stk. 1. Det er en forudsætning, at den  

 faste ejendom har været anvendt hovedsagelig ikkeerhvervsmæssigt eller er  

 bestemt til hovedsagelig ikkeerhvervsmæssig anvendelse af køberen eller  

 sælgeren af ejendommen, henholdsvis den, der har optaget realkreditlånet.
 Stk. 4. Fonden kan beslutte, at også andre former for indskud  

 dækkes fuldt ud.
Stk. 5. Fonden dækker ikke indskud fra det nødlidende instituts  

 direktører eller bestyrelsesmedlemmer.
Loven omfatter endvidere ikke  

 indskydere, der ejer 10 pct. eller mere af aktie-, garanti- eller  

 andelskapitalen.
Loven omfatter heller ikke indskud fra andre institutter,  

 efterstillede kapitalindskud eller indskud, der hidrører fra transaktioner, i  

 forbindelse med hvilke der er blevet afsagt dom i forbindelse med  

 hvidvaskning af penge.
 § 6. Hvor flere personer er noteret som indehavere af en konto,  

 indgår den andel, der tilkommer hver enkelt indskyder, ved beregningen af den  

 i § 5, stk. 1, fastsatte grænse.
§ 7. Indskydere skal have oplysning om dækningsomfanget m.v. for  

 den indskudsgarantiordning, som instituttet er tilsluttet.
Finanstilsynet  

 fastsætter nærmere bestemmelser herom.
§ 8. Udbetalinger fra Fonden eller Fondens overførsler af indskud  

 til konti i andre institutter skal finde sted snarest muligt og senest 3  

 måneder efter betalingsstandsningens eller konkursens indtræden.
Det er en  

 betingelse for udbetalingen, at der er tale om behørigt efterprøvede krav.  

 Ved betalingsstandsning indtræder Fondens forpligtelse først 7 bankdage  

 efter, at anmeldelse af betalingsstandsning har fundet sted.
 Stk. 2. Finanstilsynet kan efter anmodning fra Fonden forlænge den  

 i stk. 1, 1. pkt., nævnte frist, dog højst med 9 måneder.
 Stk. 3. Fonden kan ikke under henvisning til den i stk. 1 og 2  

 nævnte frist afslå at udbetale dækning til en indskyder, som ikke har været i  

 stand til i tide at påberåbe sig sin ret til at få beløbet udbetalt.
 Stk. 4. Finanstilsynet fastsætter nærmere regler om Fondens  

 forpligtelse til at give oplysning om et instituts betalingsstandsning eller  

 konkurs samt om indskyderes anmeldelse af krav til Fonden.
 § 9. Fonden indtræder, i det omfang den har ydet dækning, i  

 indskyderens krav mod det institut, der er undergivet betalingsstandsning  

 eller trådt i konkurs.
§ 10. Efter forhandling med Danmarks Nationalbank fastsætter  

 Finanstilsynet regler om institutternes bidrag til Fonden.
Bidrag skal ske  

 ved indbetaling og garantistillelse.
Stk. 2. Det samlede bidrag kan årligt højst udgøre et beløb  

 svarende til 2 promille af institutternes indlånsmasse.
Institutternes  

 individuelle bidrag beregnes på baggrund af institutternes dækkede  

 nettoindlån.
 Stk. 3. Erhvervsministeren kan med Finansudvalgets tilslutning  

 stille garanti for lån optaget af Fonden til opfyldelse af dens  

 forpligtelser.
§ 11. Fonden skal underrette Finanstilsynet, hvis et institut  

 undlader at opfylde de forpligtelser, der påhviler instituttet som medlem af  

 indskydergarantiordningen.
Hvis en filial har tilsluttet sig  

 indskydergarantiordningen, jf. § 4, underretter Finanstilsynet de kompetente  

 myndigheder i filialens hjemland.
 Stk. 2. Finanstilsynet kan tilbagekalde et instituts tilladelse  

 til at drive virksomhed, hvis instituttet ikke opfylder lovens regler, regler  

 udstedt i medfør af loven eller bestemmelser i Fondens vedtægter.
§ 12. Fonden ledes af en bestyrelse på 5 medlemmer, der udnævnes  

 af erhvervsministeren.
Medlemmerne og stedfortræderne for disse udnævnes for  

 3 år.
Stk. 2. Bestyrelsens formand skal repræsentere nationaløkonomisk  

 og regnskabsmæssig sagkundskab.
Næstformanden skal repræsentere juridisk  

 sagkundskab.
To medlemmer skal repræsentere institutterne, og et medlem skal  

 repræsentere indskyderne.
 Stk. 3. Som formand eller næstformand kan ikke vælges personer,  

 der deltager i ledelsen af eller i øvrigt har en sådan tilknytning til et  

 selskab eller en organisation, at der vil kunne opstå modsatrettede hensyn  

 mellem disse og Fonden.
 § 13. Fondens vedtægter og bestyrelsens forretningsorden godkendes  

 af Finanstilsynet.
 Stk. 2. Vedtægterne skal indeholde bestemmelser om anbringelse af  

 Fondens midler samt om, hvilke former for indskud der skal dækkes fuldt ud,  

 jf. § 5, stk. 4. Beslutning om udvidelse af dækningsomfanget træffes ved  

 enstemmighed.
 § 14. Bestyrelsen antager fornøden medhjælp og afgiver inden 3  

 måneder efter et kalenderårs udløb regnskab for det forløbne år med beretning  

 om Fondens virksomhed til Finanstilsynet.
 § 15. Omkostningerne ved Fondens administration afholdes af  

 Fonden.
 Stk. 2. Fonden afholder tillige udgifterne ved statens tilsyn, jf.  

 § 16.
§ 16. Finanstilsynet fører tilsyn med Fonden.
Finanstilsynet og  

 Fonden kan af institutter og indskydere forlange alle oplysninger, som  

 skønnes nødvendige for at sikre, at lovens regler, regler udstedt i medfør af  

 loven og bestemmelser i Fondens vedtægter overholdes.
§ 17. For så vidt højere straf ikke er forskyldt efter den øvrige  

 lovgivning, straffes med bøde den, der 1) afgiver urigtige eller vildledende oplysninger eller fortier  

 oplysninger ved anmeldelse, opgørelse eller udbetaling af dækningskrav eller 2) undlader at give de af tilsynet eller Fonden i henhold til § 16 krævede  

 oplysninger eller i øvrigt afgiver urigtige eller vildledende oplysninger til  

 brug for kontrollen med Fonden.
 Stk. 2. På samme måde straffes et institut omfattet af loven, der  

 undlader at opfylde de forpligtelser, der påhviler det som tilsluttet en  

 indskudsgarantiordning.
§ 18. For overtrædelser, der begås af aktieselskaber,  

 andelsselskaber, anpartsselskaber eller lignende, kan der pålægges selskabet  

 som sådant bødeansvar.
Er overtrædelsen begået af en kommune eller et  

 kommunalt fællesskab, der er omfattet af § 60 i lov om kommunernes styrelse,  

 kan der pålægges kommunen eller det kommunale fællesskab bødeansvar.
 § 19. I lov om banker og sparekasser m.v., jf. lovbekendtgørelse  

 nr. 182 af 20. marts 1995, foretages følgende ændringer:
 1. I § 22 indsættes som stk. 3:
»Stk. 3. Såfremt kapital som nævnt i stk. 1 og 2 udstedes i  

 form af massegældsbreve, skal pengeinstituttet benævne disse  

 kapitalbeviser.« 2. Efter § 42 b indsættes:
»§ 42 c.
Bestemmelserne i dette kapitel finder også  

 anvendelse på de i § 6 a nævnte kreditinstitutter.
Stk. 2. Kapitalpension, rateopsparing og selvpension anbragt på en  

 indlånskonto i henhold til § 42 a, stk. 1, 1. pkt., skal være fuldt dækket af  

 Indskydergarantifonden eller af en tilsvarende ordning i kreditinstituttets  

 hjemland i tilfælde af kreditinstituttets konkurs.« 3. § 47 d, stk. 1, affattes således:
»Bliver et pengeinstitut insolvent, kan tilsynet indgive  

 konkursbegæring.« 4. I § 50 b, stk. 2 , indsættes efter nr. 9 som nyt nummer:
»10) til Folketingets stående udvalg vedrørende et pengeinstituts  

 generelle økonomiske forhold som led i den parlamentariske kontrol med  

 forvaltningen, for så vidt angår pengeinstitutter under betalingsstandsning  

 eller konkurs, når staten yder garanti eller stiller midler til rådighed for  

 afvikling af instituttet.« Nr. 10-12 bliver herefter nr. 11-13.
 5. I § 50 b indsættes efter stk. 4 som nyt stykke:
»Stk. 5. Adgangen til udlevering af fortrolige oplysninger  

 til Folketingets stående udvalg i henhold til stk. 2, nr. 10, er begrænset  

 til dokumenter i sager, der er oprettet i Finanstilsynet efter lovens  

 ikrafttræden, jf. § 21, stk. 1.« Stk. 5 og 6 bliver herefter stk. 6 og 7.
 6. I § 54, stk. 1, indsættes efter »§ 21, stk.  

 3,»: »§ 22, stk. 3,».
 § 20. I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 851 af 30. september 1994, som  

 senest ændret ved § 2 i lov nr. 313 af 17. maj 1995, indsættes efter § 7 A:
»§ 7 B.
Beløb, som Indskydergarantifonden udbetaler til et  

 pengeinstitut til hel eller delvis udligning af en regnskabsmæssig  

 underbalance i forbindelse med overdragelse af aktiver og passiver fra et  

 pengeinstitut til et andet pengeinstitut, medregnes ikke til den  

 skattepligtige indkomst.
Den del af underbalancen, der er dækket af et  

 tilskud eller en garanti fra Indskydergarantifonden, kan herefter ikke anses  

 for en del af det overtagende pengeinstituts anskaffelsessum for de overtagne  

 aktiver.
Stk. 2. Såfremt Indskydergarantifonden har udbetalt beløb omfattet  

 af stk. 1 eller stillet garanti, der kan føre til udbetaling af beløb  

 omfattet af stk. 1, og et overdragende selskab omfattet af stk. 1 påbegynder  

 ny aktivitet, kan et underskud for tidligere indkomstår ikke føres til  

 fradrag i den skattepligtige indkomst for det pågældende indkomstår eller  

 senere indkomstår, ligesom underskud for det pågældende indkomstår ikke kan  

 føres til fradrag i den skattepligtige indkomst for senere indkomstår.« § 21. Erhvervsministeren fastsætter, jf. dog stk. 2, tidspunktet  

 for lovens ikrafttræden.
Samtidig ophæves lov om en indskydergarantifond, jf.  

 lovbekendtgørelse nr. 28 af 14. januar 1994.
 Stk. 2. Erhvervsministeren fastsætter efter samråd med  

 skatteministeren tidspunktet for ikrafttrædelsen af § 20.
 Stk. 3. § 20 har virkning for beløb, som Indskydergarantifonden  

 udbetaler fra og med § 20's ikrafttræden efter stk. 2.
 Stk. 4. Uanset bestemmelsen i § 3 finder loven indtil 31. december  

 1999 anvendelse på filialer af spanske og græske kreditinstitutter etableret  

 her i landet, som indtil 31. december 1999 er undtaget fra krav om  

 tilslutning til en indskydergarantiordning i deres hjemland, jf. artikel 12  

 samt bilag 3 i rådets direktiv af 94/19/EF af 30. maj 1994 om  

 indskudsgarantiordninger.
 Stk. 5. Uanset bestemmelsen i § 5 må den dækning, der ydes  

 indskydere i filialer af danske institutter, jf. § 3, etableret i lande inden  

 for Den Europæiske Union eller lande, som Unionen har indgået  

 samarbejdsaftale med, indtil 31. december 1999 ikke overstige den dækning,  

 der tilbydes af garantiordningen i værtslandet.
§ 22. Loven gælder ikke for Færøerne og Grønland.
Loven kan med  

 undtagelse af § 20 ved kongelig anordning sættes i kraft for disse landsdele  

 med de afvigelser, som de særlige færøske og grønlandske forhold tilsiger.
 (* 1) Loven indeholder bestemmelser, der gennemfører Rådets direktiv om  

 indskudsgarantiordninger (direktiv nr. 94/19/EF, EF-Tidende, 1994, L 135 s.  

 5).
