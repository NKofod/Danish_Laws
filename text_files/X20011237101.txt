Forældelse, tilbagesøgningskrav,  

 afgift af udtrædelsesgodtgørelse fra pensionskasse Et medlem A af en pensionskasse anmodede i marts 1996 om udbetaling af en  

 såkaldt kontant udtrædelsesgodtgørelse, hvilket var  

 foranlediget af, at A havde modtaget afslag på en ansøgning om  

 invalidepension.
Pensionskassen udbetalte  

 udtrædelsesgodtgørelsen d. 12. marts 1996, og der blev samtidig  

 trukket 60 % eller kr. 180.000 til dækning af afgift i henhold til  

 pensionsbeskatningslovens § 29.
En efterfølgende højesteretsdom af 22. dec. 1999  

 vedrørende betingelserne for retten til mellemste  

 førtidspension gav Den Sociale Ankestyrelse anledning til at genoptage  

 A s sag herom og tilkende mellemste førtidspension.
På dette  

 ændrede grundlag ansøgte A påny pensionskassen om  

 invalidepension, hvilket blev tilkendt i marts 2001 og med tilbagevirkende  

 kraft fra 1. dec. 1995. Den tidligere udbetalte  

 udtrædelsesgodtgørelse blev modregnet i den opsummerede  

 invalidepension, således at udtrædelsesgodtgørelsen i  

 realiteten blev ophævet med tilbagevirkende kraft.
Pensionskassen anmodede derfor på A s vegne d. 31. maj 2001 om  

 tilbagebetaling af den i marts 1996 indeholdte 60 %-afgift.
Dette blev  

 nægtet af den stedlige told- og skatteregion med den begrundelse, at  

 tilbagesøgningskravet var forældet efter forældelsesloven  

 fra 1908, fordi anmodningen var indgivet mere end 5 år efter det  

 tidspunkt, hvor afgiften var indbetalt til myndighederne.
Afgørelsen  

 blev påklaget til Told- og Skattestyrelsen, der var af den opfattelse,  

 at tilbagesøgningskravet ikke kunne anses for omfattet af den  

 udtømmende opregning i 1908-lovens § 1, stk. 1, nr. 1. I den  

 forbindelse bemærkes særligt, at 1908-lovens § 1, stk. 1, nr. 6,  

 forudsætter, at det tilbagesøgte beløb har været  

 betalt i urigtig formening om forpligtelse hertil.
Denne betingelse er ikke  

 opfyldt, da den senere tilkendelse af invalidepension ikke ændrer noget  

 i, at der i forhold til skattemyndighederne eksisterede en ubetinget pligt  

 til at svare afgift på tidspunktet for udbetaling af  

 udtrædelsesgodtgørelsen.
 Da tilbagesøgningskravet ikke var omfattet af 1908-lovens  

 5-års frist, fandt 20-års reglen i Danske Lovs 5-14-4 anvendelse,  

 hvorfor Told- og Skattestyrelsen traf afgørelse om, at kravet på  

 tilbagebetaling af afgift ikke var forældet.
