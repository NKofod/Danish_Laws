Børnebidrag, krydsende Reference:
 LL § 10, stk. 1.
 A klagede for indkomstårene 1994-1996 inkl. over, at  

 skatteankenævnet havde forhøjet hendes indkomst med hhv. 8.436  

 kr., 8.472 kr. og 8.676 kr., idet fradrag for børnebidrag alene var  

 godkendt med normalbidrag.
 Det var oplyst, at klageren i forbindelse med separation i 1990 ved  

 statsamtet i henhold til parternes aftale var fastsat til at skulle betale  

 det til enhver tid gældende normalbidrag + 100% til underhold af det  

 barn, som havde opholdt sig hos tidligere ægtefælle med virkning  

 fra den 1. juli 1990. Klagerens tidligere ægtefælle var  

 tilsvarende blevet anset bidragspligtig til at betale normalbidraget + 100%  

 til underhold af det barn, der havde opholdt sig hos klageren.
 Klagerens lønindtægter havde i de påklagede  

 indkomstår været hhv. 198.966 kr., 226.782 kr. og 203.198 kr.
Klageren havde ved indkomstopgørelserne fra 1990 til 1996  

 selvangivet fradrag for det betalte børnebidrag.
Betalingen var sket  

 ved modregning.
 Klagerens tidligere ægtefælles indkomster i de omhandlede  

 indkomstår var over for Landsskatteretten oplyst til at være  

 343.042 kr., 336.685 kr. og 303.125 kr.
Skattemyndighederne i X havde for indkomståret 1991 lignet klagerens  

 ansættelse for så vidt angik børnebidrag og havde, efter  

 indsendt dokumentation bestående af statsamtets bidragsaftale samt  

 bekræftelse fra tidligere ægtefælle på at have  

 modtaget børnebidrag, godkendt dette.
Skattemyndighederne i Y havde  

 for indkomståret 1993 anmodet om dokumentation for betalt  

 børnebidrag og havde efterfølgende godkendt dette.
Skatteankenævnet havde ved de påklagede ansættelser  

 alene godkendt fradrag for børnebidrag svarende til normalbidraget.  

 Nævnet havde ved afgørelsen henset til, at det ikke kunne anses  

 for bevist, at statsamtet havde krævet, at klageren skulle betale et  

 tillæg til normalbidraget på 100% på grundlag af et  

 skøn over samtlige omstændigheder i sagen.
Aftalen om betalingen  

 af tillægget vurderedes derfor til at være sket frivilligt fra  

 klagerens side.
Nævnet havde videre under henvisning til Østre  

 Landsrets dom af 12. januar 1982 anført, at der ikke var fradragsret  

 for gensidige børnebidrag, som stod i misforhold til parternes  

 økonomiske vilkår.
Ved vurderingen af, om det betalte bidrag  

 stod i misforhold til bidragyderens økonomiske kår, blev  

 ifølge Civilretsdirektoratets cirkulæreskrivelse af 21. december  

 1995 til statsamterne taget udgangspunkt i bidragyderens bruttoindtægt,  

 og det fremgik af beløbsgrænserne i cirkulæret, at  

 klageren alene ville blive pålagt at betale normalbidrag uden  

 tillæg, idet hendes bruttoindtægt ikke i de omhandlede  

 indkomstår havde oversteget beløbsgrænsen på ca.  

 260.000 kr.
Klagerens advokat havde over for Landsskatteretten nedlagt påstand  

 om, at de selvangivne fradrag for børnebidrag blev godkendt.
Han havde  

 til støtte herfor bl.a. gjort gældende, at statsamtet ved  

 resolution af 31. juli 1990 havde godkendt størrelsen af de gensidigt  

 ydede bidrag.
Bidragene var således ikke alene aftalt mellem parterne  

 men tillige godkendt af statsamtet, hvorefter klageren var berettiget til at  

 foretage fradrag for de faktisk ydede bidrag.
Advokaten havde subsidiært under henvisning til ØLD af 12.  

 januar 1982 anført, at praksis på baggrund af denne  

 afgørelse baserede sig på et konkret skøn, idet  

 "fradragene normalt fastsættes til de beløb, de  

 bidragsfastsættende myndigheder ville have fastsat", jf.
LV 1997.  

 A.F.4.1., samt at de i cirkulæreskrivelse af 21. december 1995 fra  

 Civilretsdirektoratet til statsamterne meddelte retningslinier ved  

 fastsættelse af børnebidrag alene var udgangspunkter og dermed  

 alene var vejledende.
Endvidere anføres det i TfS 1987.166 som svar  

 på spørgsmål fra Folketingets skatte- og afgiftsudvalg, at  

 bestemmelsen i Ligningsvejledningen om muligheden for at nedsætte  

 fradraget til normalbidraget alene havde til hensigt at begrænse  

 fradragsretten i åbenbare misforholdssituationer.
Endvidere  

 anførtes det, at fradragsretten kun burde begrænses i  

 ekstraordinære tilfælde, samt at der var tale om en konkret  

 individuel vurdering af bl.a. bidragyderens indtægtsforhold.
Denne  

 konkrete vurdering fandtes ikke at være foretaget i  

 nærværende sag.
Det var hertil anført, at klagerens ydede  

 bidrag i forhold til bruttoindkomsten i de påklagede indkomstår  

 1994 - 1996 havde været henholdsvis 7,8%, 7,47% og 8,5%. Set i forhold  

 til husstandens bruttoindtægter havde bidraget i de omhandlede  

 indkomstår alene udgjort 3% heraf.
Klageren havde i 1994 indgået  

 ægteskab, og den nye ægtefælles årlige  

 bruttoindtægter havde været 1994: 309.354 kr., 1995: 319.998 kr.,  

 1996: 321.863 kr.
Mere subsidiært var det gjort gældende, at såvel  

 skattemyndighederne i X som i Y havde lignet fradrag for børnebidrag i  

 årene 1991 og 1993, og at skattemyndighederne på baggrund af  

 indsendt dokumentation for betalt bidrag havde godkendt fradragene.
Det blev  

 gjort gældende, at klageren havde haft en retsbeskyttet forventning om,  

 at hele det ydede bidrag kunne fratrækkes ved  

 indkomstopgørelsen.
Landsskatteretten bemærkede, at bidrag, der blev udredet i anledning  

 af separation eller skilsmisse, ifølge ligningslovens § 10, stk. 1,  

 kunne fratrækkes i den skattepligtige indkomst, hvad enten bidraget var  

 fastsat af en offentlig myndighed eller ved aftale mellem parterne, forudsat  

 at aftalen mellem parterne var tilstrækkelig klar med hensyn til  

 bidragets størrelse og løbetid.
Det bemærkedes videre, at  

 når der i henhold til bidragsresolution eller aftale mellem parterne  

 forelå en forpligtelse for begge parter til at svare underholdsbidrag  

 til det hos den anden værende barn, kunne et sådant bidrag  

 fradrages, selv om udredelsen helt eller delvis skete ved modregning i det  

 beløb, den anden skulle betale.
 Retten fandt, at parternes aftale var tilstrækkelig klar med hensyn  

 til størrelse og løbetid, ligesom det fandtes dokumenteret, at  

 bidragene var betalt ved modregning.
 Under henvisning til Østre Landsrets dom af 12. januar 1982, UfR  

 1982.492Ø, bemærkede retten imidlertid, at fradrag i  

 tilfælde ved gensidigt aftalt bidragspligt kunne begrænses,  

 såfremt det aftalte bidrag havde stået i misforhold til parternes  

 økonomiske kår.
 Landsskatteretten lagde i nærværende tilfælde til grund,  

 at klagerens tidligere ægtefælle ved en bidragsresolution efter  

 Civilretsdirektoratets cirkulæreskrivelse af 21. december 1995 ville  

 være pålagt at betale normalbidraget + 100% til det hos klageren  

 værende barn, medens klageren alene ville være pålagt at  

 betale normalbidraget til det hos ægtefællen værende  

 barn.
Under disse omstændigheder, hvor en tilsidesættelse af  

 parternes aftale reelt ville indebære, at klageren gav afkald på  

 at modtage det i så tilfælde fremkomne forskelsbeløb, var  

 der ikke grundlag for i skattemæssig henseende at tilsidesætte  

 denne aftale som værende uden reelt indhold og hermed at lægge  

 til grund, at størrelsen af de aftalte bidrag i den konkrete sag stod  

 i misforhold til parternes økonomiske kår.
Herefter fik klageren  

 medhold i den nedlagte påstand.
 De påklagede ansættelser blev nedsat i overensstemmelse  

 hermed.
