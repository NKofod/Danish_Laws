 I medfør af § 1, stk. 1 og 2, § 7 og § 16, stk. 6, i lov nr. 595 af 22.  

 december 1972 om administration af Det europæiske økonomiske Fællesskabs  

 forordninger om markedsordninger for landbrugsvarer m. v., som ændret senest  

 ved lov nr. 309 af 8. juni 1977, fastsættes:
 § 1.  Bestemmelserne i denne bekendtgørelse vedrører  

 ydelse af produktionsrestitution for sukker, der anvendes i den kemiske  

 industri, i henhold til Det europæiske økonomiske Fællesskabs markedsordning  

 for sukker.
 Stk. 2.  Udover de af Det europæiske økonomiske  

 Fællesskab fastsatte betingelser skal de i §§ 2 og 3 anførte vilkår opfyldes.
 § 2.  Enhver virksomhed, der ønsker  

 produktionsrestitution, skal skriftligt fremsætte anmodning herom til  

 Direktoratet for Markedsordningerne, Frederiksborggade 18, 1360 København K,  

 og i øvrigt følge direktoratets anvisninger.
 Stk. 2.  På grundlag af anmodningens oplysninger  

 udsteder direktoratet snarest muligt et restitutionsbevis for den ansøgte  

 mængde sukker til et bestemt anvendelsesformål.
 § 3.  Det er et vilkår for ydelse af  

 produktionsrestitution, at der forud indhentes bevilling hos toldvæsenet,  

 samt at tilførslen og forarbejdningen af sukkeret undergives toldvæsenets  

 kontrol.
 Stk. 2.  De nærmere retningslinier for kontrollens  

 gennemførelse fastsættes af toldvæsenet i overensstemmelse med bestemmelserne  

 i §§ 7, 34, 35 og 36 i Landbrugsministeriets bekendtgørelse nr. 520 af 9.  

 oktober 1974 om administration af Det europæiske økonomiske Fællesskabs  

 markedsordninger for landbrugsvarer, frugt og gartneriprodukter m. v., som  

 ændret ved bekendtgørelse nr. 389 af 9. juli 1977.
 § 4.  Direktoratet kan yde en forskudsbetaling på  

 højst 80 pct. af den i restitutionsbeviset anførte produktionsrestitution, så  

 snart sukkeret er undergivet toldvæsenets kontrolforanstaltninger.
 Stk. 2.  Udbetaling af forskud er betinget af, at den  

 restitutionsberettigede over for direktoratet har stillet en af dette  

 godkendt sikkerhed, svarende til værdien af forskuddet forhøjet med 5 pct.  

 Det er endvidere en betingelse, at direktoratet fra toldvæsenet har modtaget  

 attest om, at varerne er taget under toldkontrol.
 § 5.  Direktoratet udbetaler produktionsrestitutionen  

 eller - i tilfælde af forskudsbetaling - forskellen mellem forskudsbeløbet og  

 produktionsrestitutionen snarest muligt og senest inden udløbet af den efter  

 produktionsmåneden følgende kalendermåned, forudsat at direktoratet  

 umiddelbart efter udgangen af produktionsmåneden har modtaget toldvæsenets  

 attest for, at produktionen har fundet sted.
 § 6.  Overtrædelse af anvisninger udfærdiget af  

 toldvæsenet i henhold til § 3 medfører tab af rettigheder i henhold til  

 restitutionsbeviset.
 Stk. 2.  Overtrædelse af de i restitutionsbeviset  

 fastsatte betingelser straffes med bøde, medmindre højere straf er forskyldt,  

 jfr. § 16 i lov nr. 595 af 22. december 1972 om administration af Det  

 europæiske økonomiske Fællesskabs forordninger om markedsordninger for  

 landbrugsvarer m. v., som ændret senest ved lov nr. 309 af 8. juni 1977.
 § 7.  Bekendtgørelsen træder i kraft ved  

 offentliggørelsen i Lovtidende.
 Stk. 2.  Samtidig ophæves bekendtgørelse af 16. marts  

 1973 om ydelse af produktionsrestitution for sukker, der anvendes i den  

 kemiske industri, og bekendtgørelse af 3. december 1974 om ændring af  

 bekendtgørelse om ydelse af produktionsrestitution for sukker, der anvendes i  

 den kemiske industri.
 Landbrugsministeriet, den 7. september  

 1978.
 Niels Anker Kofoed.
/K.
Aavang Jensen.
