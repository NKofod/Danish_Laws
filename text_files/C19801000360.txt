Placering af gasflasker i fiskeskibes pynteskorstene En kraftig lækage fra gasflasker, der var placeret i et fiskeskibs  

 pynteskorsten, har afstedkommet en alvorlig eksplosionsulykke, hvorved skibet  

 forliste, og en mand omkom.
Pynteskorstenen var indrettet således, at der fortil var en skakt,  

 hvorigennem udstødsrørene blev ført op, og agterparten, hvori gasflaskerne  

 stod, udgjorde et særligt rum, der var åbent foroven, havde drænhuller  

 forneden og i bagbord side en dør, der almindeligvis var lukket.
I skoddet  

 mellem disse to sektioner i pynteskorstenen var luftindsugningsåbningen til  

 maskinrummet.
 Gaslækagen fra gasflaskerne har været så kraftig, at der i bunden af  

 gasflaskerummet har ansamlet sig flydende gas i en sådan mængde, at  

 drænhullerne ikke har kunnet aftage dette hurtigt nok, hvorved gas er suget  

 igennem luftindsugningsåbningen ned i dieselmotorens luftindtag.
 På baggrund heraf har direktoratet ved indlæg i fiskeribladene opfordret  

 ejere og førere af fiskeskibe med tilsvarende placeringer af gasflasker til  

 snarest muligt at lade arrangementet ændre på en sådan måde, at udsivet gas  

 ikke vil kunne løbe eller blive suget fra gasflaskerummet eller -kassen ind  

 til maskinrummet og skibets indre i øvrigt.
Da det må formodes, at den omhandlede kraftige lækage er opstået ved en  

 løsgået flaskebund eller en større revne, har skibstilsynet opfordret til, at  

 man ved flaskeudskiftninger efterser, at flaskerne er fri for rustangreb -  

 især i bunden - samt buler.
Endvidere bør flaskerne aldrig stilles direkte på  

 dækket, men bør have et underlag af fastgjorte trælister, der kan hæve dem  

 fra evt. vandansamlinger, som kan fremme rustangreb på flaskerne.
 Man har henledt opmærksomheden på, at forinden et gasanlæg tages i brug  

 igen, efter at der er foretaget væsentlige ændringer i installationen, skal  

 skibstilsynet tilkaldes for kontrolsyn på anlægget.
 Skibstilsynet skal ved førstkommende syn meddele ovennævnte ændring som et  

 påbud, hvor der måtte findes anledning dertil.
 Placeringen var udført som vist på omstående skitse.
