 Ankenævnet fandt ikke, at der var hjemmel til at meddele udsættelse  

 eller fritagelse med hensyn til klageafgiften i patentlovens § 25, stk. 1.
År 1985, den 16. september afsagde patentankenævnet (Beyer,  

 Grønning-Nielsen, Franck) følgende k e n d e l s e i sagen j.nr.
P. 10/85: Klage fra Lars Munck Borg Svendsen, Ballerup over patentdirektoratets afgørelse af 27. marts 1985 af patentansøgning nr.  

 907/80.
 Lars Munck Borg Svendsen, Ballerup, der ved skrivelse af 27. marts 1985  

 fik afslag på en ansøgning om patent på en »energiskabende  

 elgenerator«, har ved skrivelse af 26. maj 1985 indbragt denne afgørelse  

 for patentankenævnet.
 I ankeskrivelsen anmoder klageren om udsættelse med hensyn til betalingen  

 af den for sagens indbringelse for ankenævnet fastsatte klageafgift på 2.000  

 kr.
 Ved skrivelse af 28. juni 1985 har nævnet gjort klageren bekendt med, at  

 klagen vil være at afvise, da klageafgiften ikke er betalt inden  

 klagefristens udløb og anmodet om hans udtalelse.
I skrivelse af 24. juli 1985 har klageren derefter oplyst, at grunden til,  

 at klageafgiften ikke er blevet betalt, er den, at han ikke har de fornødne  

 midler til betaling af afgiften.
Han forventer imidlertid inden ca. 2 måneder  

 at kunne betale klageafgiften, da det ved en Østre Landsretsdom den 2. april  

 1985 er blevet fastslået, at han uberettiget er slettet som medlem af  

 Handels- og Kontorfunktionærernes Arbejdsløshedskasse.
 Sagen har været behandlet i nævnets møde den 2. september 1985.
 Klageren mødte ikke.
 Nævnet skal udtale:
Da den for klagen fastsatte afgift ikke er rettidigt betalt, og da der  

 ikke er hjemmel til at tilstå udsættelse eller fritagelse med hensyn til  

 betalingen, bestemmes:
 Klagen afvises i medfør af bestemmelsen i patentlovens § 25, stk. 1.
