Bekendtgørelse om pulje til dataleverandører I medfør af tekstanmærkning nr. 121 ad 28.53.02. til § 28 på finanslov for finansåret 2022 fastsættes efter bemyndigelse i henhold til § 15 i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Anvendelsesområde § 1. Denne bekendtgørelse regulerer udmøntning af midler fra pulje til dataleverandører, der målrettes levering af datastandarder.
 Stk. 2. På finansloven for 2022 er afsat en pulje på 1 mio. kr. til støtte til dataleverandører til levering af data i de krævede datastandarder til NAP (National Access Point). Puljen skal udmøntes i 2022 og 2023. I begge år er der afsat 0,5 mio. kr. på finansloven for 2022.
Statsligt tilskud § 2. Det statslige tilskud til et projekt udgør op til 100 pct. af den støtteberettigede del af projektet.
Der er ingen krav om medfinansiering fra ansøger.
 Stk. 2. Det statslige tilskud kan ydes i årene 2022 og 2023.
 Stk. 3. Trafikstyrelsen kan til konkrete projekter stille vilkår for tilskud eller tilsagn om tilskud.
Ansøgning om tilskud § 3. Ansøgning om tilskud kan indgives til Trafikstyrelsen af dataleverandører, der leverer data til NAP.
Stk. 2. Andre selskaber kan indgå i et samarbejde mellem flere ansøgningsberettigede og med andre parter om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 4. Ansøgning om tilskud skal indsendes via virk.dk og vedhæftes projektbeskrivelse og projektbudget, jf. bilag 1. Skabeloner til brug herfor er tilgængelige på Trafikstyrelsens hjemmeside.
 Stk. 2. Ansøgning om tilskud for 2022 skal være modtaget i Trafikstyrelsen senest den 15. november 2022.
 Stk. 3. Ansøgning om tilskud for 2023 skal være modtaget i Trafikstyrelsen senest den 1. oktober 2023.
 Stk. 4. Trafikstyrelsen kan til enhver tid anmode om yderligere dokumentation i forbindelse med behandlingen af ansøgningen.
 Administration, opfølgning m.v.
 § 5. Trafikstyrelsen træffer afgørelse om tildeling af tilskud til de enkelte projekter og forestår den praktiske udbetaling af puljemidler.
Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål, jf. projektbeskrivelsen.
Ansøgning om ændring af et projekt skal godkendes af Trafikstyrelsen, inden ændringen iværksættes.
Der skal foretages afrapportering af det endelige projekt.
 Stk. 3. Trafikstyrelsen fører tilsyn med, at reglerne i denne bekendtgørelse overholdes og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 4. I det omfang ansøgeren anvender samarbejdspartnere, er ansøgeren forpligtet til i nødvendigt omfang at fremskaffe oplysninger fra den pågældende samarbejdspart.
Stk. 5. Tilskudsmodtager skal straks underrette Trafikstyrelsen, hvis 1) der foreligger forhold, som efter stk. 6 kan medføre krav om helt eller delvist bortfald af tilskud eller tilsagn om tilskud eller 2) der foreligger forhold, som efter § 6 kan medføre krav om hel eller delvis tilbagebetaling af tilskud.
Stk. 6. Trafikstyrelsen træffer beslutning om, at tilskuddet eller tilsagn om tilskud bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 5, 3) projektet ikke gennemføres i overensstemmelse med den godkendte ansøgning, eller eventuelle senere ændringer, som er godkendt af Trafikstyrelsen, 4) betingelserne for tilskud, herunder den til enhver tid gældende regnskabsinstruks, ikke opfyldes eller 5) midlerne har været anvendt til andre formål end beskrevet i projektbeskrivelsen.
 § 6. Trafikstyrelsen kan kræve, at udbetalte tilskud skal tilbagebetales helt eller delvist, hvis der er sket helt eller delvist bortfald af tilsagn om tilskud i henhold til § 5, stk. 6.
§ 7. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab § 8. Den til enhver tid gældende regnskabsinstruks skal overholdes.
Stk. 2. Den pågældende udgave for regnskabsinstruks vil være tilgængelig på Trafikstyrelsens hjemmeside.
Dette materiale vil ligeledes kunne rekvireres ved henvendelse til Trafikstyrelsen.
Klageadgang § 9. Afgørelser truffet af Trafikstyrelsen i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen sende sagen og dens dokumenter til transportministeren.
Ikrafttræden § 10. Bekendtgørelsen træder i kraft den 1. oktober 2022.
Trafikstyrelsen, den 26. august 2022 Carsten Falk Hansen / Jan Albrecht Bilag 1 Administrationsgrundlag for pulje til dataleverandører 1. Grundlag for puljen På finansloven for 2022 er der afsat en pulje på i alt 1 mio. kr. til støtte til dataleverandører til levering af data i de krævede datastandarder til NAP (National Access Point). Leveringen af data følger af implementeringen af EU-kommissionens retsakt A om datadeling på transportområdet under ITS-direktivet.
Puljen skal udmøntes i 2022 og 2023. I begge år er der afsat 0,5 mio. kr. på finansloven.
Der er intet krav om medfinansiering.
 På finansloven 2022 fremgår følgende:
Pulje til dataleverandører I forbindelse med implementering af EU Kommissionens retsakt A og National Access Point er der afsat 0,5 mio. kr. i 2022 og 2023 til midler til pulje til dataleverandører.
 Retsakt A forudsætter, at der i de enkelte medlemslande etableres et nationalt adgangspunkt (NAP), og at rejse- og trafikdata via adgangspunktet tilgængeliggøres og kan anvendes af forskellige databrugere.
 Der kan ydes støtte til dataleverandører til opgradering og tilkøb af software, der gør det muligt at levere data til NAP i de rigtige formater.
2. Udmøntning Puljen udmøntes til efterlevelse af Retsakt A, inkl. tilgængeliggørelse af dynamiske data, for både fartplanbaseret, efterspørgselsbaseret og personlig transport.
 Tilskud prioriteres efter omfanget af den data, som aktiviteten giver mulighed for at levere til NAP i de krævede datastandarder i Retsakt A, således at der kan ydes større tilskud, jo større opfyldelse af kravene.
 Tilskud prioriteres efter om budgettet er realistisk og samtidig giver mest mulig værdi for pengene, således at der er sammenhæng mellem det ansøgte beløb og dataleverancen.
 Tilskud kan prioriteres ud fra en geografisk placering i forhold til trafikale knudepunkter og store transportruter.
3. Økonomiske rammer Der er intet krav om medfinansiering af projekterne.
Dog kan Trafikstyrelsen vælge at tildele delvise tilsagn, såfremt der bliver søgt om flere midler, end der er i puljen.
 Såfremt Trafikstyrelsen vurderer, at en ansøgning ikke ligger inden for puljens formål, jf. afsnit 1 og 2, kan Trafikstyrelsen vælge ikke at give tilsagn til projektet  også i tilfælde af, at der er midler, der dermed ikke udmøntes i det enkelte år.
4. Procedure for ansøgning 4.1 Ansøgerkredsen Ansøgerkredsen er dataleverandører, der leverer data til NAP.
4.2 Ansøgningsfrister Ansøgningsfristerne er henholdsvis den 15. november i år 2022 og den 1. oktober i år 2023. Ansøgningerne indsendes elektronisk via virk.dk.
4.3 Ansøgningens indhold Det forlanges, at ansøgningerne er gennemarbejdede og konkrete.
 Ansøgningsberettigede skal, udover ansøgningsblanketten på virk.dk, fremsende oplysninger om følgende indhold til Trafikstyrelsen:
 Projektets hovedformål  Beskrivelse af det konkrete projekt  Liste over data, som aktiviteten giver mulighed for at levere til NAP i de krævede datastandarder, med angivelse af dataindhold samt ruter, linjer eller geografisk omfang.
 Projektets budget og herunder det ønskede tilskud  Projektets løbetid, herunder startdato og slutdato 4.4 Behandling af indkomne ansøgninger Trafikstyrelsen modtager, koordinerer og behandler ansøgningerne.
 Trafikstyrelsen træffer herefter, grundet puljens størrelse, beslutning om udmøntning af puljen.
Trafikstyrelsen udmelder tilsagn og afslag, hvilket finder sted ultimo 2022 og medio november 2023. ¬ 4.5 Afrapportering Det er en forudsætning for tildeling af midler, at projektet indeholder en afrapportering af det endelige projekt.
 Afrapporteringerne skal følge op på punkterne i ansøgningen.
5. Skabeloner På hjemmesiden www.trafikstyrelsen.dk under fanerne Kollektiv trafik og Løbende tilskud og puljer ligger skabeloner, der anvendes til aftaler om projektsamarbejde, afrapportering samt ansøgninger om ændringer af projektbeskrivelse og tidsplan.
