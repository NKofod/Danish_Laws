Bekendtgørelse om Sikkerhedsstyrelsens kontrol med forbud mod salg af elektroniske cigaretter og genopfyldningsbeholdere med og uden nikotin til personer under 18 år I medfør af § 15 a og § 33 i lov om elektroniske cigaretter m.v., jf. lov nr. 426 af 18. maj 2016, som ændret ved lov nr. 1558 af 18. december 2018 og lov nr. 2071 af 21. december 2020, fastsættes:
 § 1. Sikkerhedsstyrelsen bemyndiges til i medfør af § 15 a, stk. 1, i lov om elektroniske cigaretter m.v., at føre kontrol med forbud mod salg af elektroniske cigaretter og genopfyldningsbeholdere med og uden nikotin til personer under 18 år, jf. § 15, stk. 1, i lov om elektroniske cigaretter m.v.
 § 2. Sikkerhedsstyrelsens repræsentanter har til enhver tid uden forevisning af legitimation og uden retskendelse adgang til forhandleres butikslokaler med henblik på at kontrollere overholdelsen af forbuddet i § 15, stk. 1, i lov om elektroniske cigaretter m.v.
 Stk. 2. Sikkerhedsstyrelsens repræsentanter kan mod behørig legitimation og uden retskendelse kræve at få meddelt alle oplysninger fra detailforhandlere og købere af elektroniske cigaretter og genopfyldningsbeholdere med og uden nikotin, der er nødvendige for kontrollen efter § 1.
 § 3. Medmindre højere straf er forskyldt efter anden lov, straffes med bøde den detailforhandler, der undlader at efterkomme oplysningspligten i § 2, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. februar 2021.
