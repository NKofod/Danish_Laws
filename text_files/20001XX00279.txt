Skriftlig fremsættelse (31. januar  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om hold af slagtekyllinger.
(Lovforslag nr.
L 156).
 Lovforslaget har til formål at sikre en bedre  

 velfærd for slagtekyllinger, det vil sige kyllinger, der holdes  

 erhvervsmæssigt med henblik på slagtning til brug for konsum.
 Lovforslaget bygger på en model fra den  

 arbejdsgruppe om slagtefjerkræ, som jeg nedsatte den 8. oktober 1998.  

 Arbejdsgruppen fremlagde i november 2000 en delrapport om slagtekyllinger.
Et stort velfærdsmæssigt problem for  

 slagtekyllingerne er benproblemer, som bl.a. skyldes deres hurtige  

 vægtforøgelse.
Kyllingerne holdes i mange besætninger ved  

 konstant lys næsten 24 timer i døgnet, så de kan æde  

 hele tiden og dermed forøge vægten hurtigt.
Det foreslås  

 derfor, at der fastsættes regler for belysningen i kyllingehusene  

 (lysprogrammer). Formålet hermed er bl.a. at give kyllingerne  

 længerevarende hvileperiode, hvilket medvirker til at reducere deres  

 benproblemer.
En anden væsentlig medvirkende årsag til  

 slagtekyllingernes benproblemer er høje belægningsgrader, hvor  

 mange kyllinger skal gå sammen på meget lidt plads.
Det  

 foreslås derfor, at der indføres en maksimal  

 belægningsgrad på 40 kg levende kylling pr. kvadratmeter  

 gulvareal.
 Da nedsættelse af belægningsgraden i forhold  

 til den nuværende praksis imidlertid vil medføre betydelige  

 økonomiske konsekvenser for de fleste slagtekyllingeproducenter og for  

 følgeindustrien (rugerier og slagterier), indeholder lovforslaget en  

 overgangsperiode på 4 år, hvor producenterne gradvis kan  

 sænke deres belægning fra maks. 44 kg pr. m2 det  

 første år efter lovens ikrafttræden til 40 kg pr.  

 m2 efter fire år.
Kvaliteten af strøelsen har stor betydning for  

 kyllingernes velfærd.
Lovforslaget indeholder derfor tillige et krav  

 om, at strøelsesmåtten i hele produktionsperioden skal  

 være løs og tør i overfladen.
Kvaliteten af  

 strøelsen er meget afhængig af ventilation og klimastyring i  

 kyllingehusene, og blandt andet for høje temperaturer i husene kan  

 forringe kyllingernes velfærd betydeligt.
Der foreslås derfor  

 også et krav om, at ventilationen og klimastyringen skal sikre, at  

 kyllingerne ikke lider skade.
Endvidere foreslås det, at der på  

 kyllingeslagterierne indføres en overvågning af kyllingernes  

 velfærd.
Slagteriets embedsdyrlæge, der som led i  

 kødkontrollen fører tilsyn med de levende kyllinger ved  

 ankomsten til slagteriet, skal således i forbindelse med dette tilsyn  

 også løbende vurdere tilstanden af kyllingerne.
Denne  

 overvågning på slagterierne foreslås suppleret med en  

 stikprøvebaseret velfærdskontrol ude i  

 kyllingebesætningerne, som foreslås foretaget af dyrlæger  

 fra fødevareregionerne med særlig indsigt i  

 dyrevelfærd.
 Endelig foreslås det, at  

 overvågningsordningerne suppleres med et passende sanktionssystem.  

 Lovforslaget giver således fødevareregionerne en række  

 forskellige reaktionsmuligheder.
 Overvågnings- og sanktionssystemet foreslås  

 primært finansieret af slagtekyllingeproducenterne, dog med mulighed  

 for at lade en stor del af omkostningerne blive dækket af en  

 sammenslutning af producenter.
Lovforslaget indeholder endvidere  

 bemyndigelsesbestemmelser til justitsministeren til administrativt at  

 fastsætte nærmere regler om ovennævnte forslag, samt om  

 foder- og drikkevandsanlæg og lysintensiteten i kyllingehusene.  

 På baggrund af arbejdsgruppens delrapport er der udarbejdet et udkast  

 til bekendtgørelse om hold af slagtekyllinger og  

 rugeægsproduktion.
Bekendtgørelsesudkastet er optrykt som bilag  

 til dette lovforslag.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
