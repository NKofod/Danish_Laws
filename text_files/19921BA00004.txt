Nr BSF 4 Forslag til folketingsbeslutning om funktionsadskillelse og større åbenhed  

 i børsnoterede aktieselskaber Fremsat af Erling Olsen (S) Poul Andersen (S) Ole Vagn Christensen (S) Eva  

 Fatum (S) Ove Fich (S) Lotte Henriksen (S) Lissa Mathiasen (S) Sonja  

 Mikkelsen (S) Løvig Simonsen (S) Trøjborg (S) den 7. oktober 1992 Folketinget opfordrer regeringen til i folketingsåret 1992-93 at  

 tilvejebringe den fornødne hjemmel for en mere vidtgående  

 funktionsadskillelse og en større åbenhed i børsnoterede aktieselskaber efter  

 følgende retningslinjer:
1. I et børsnoteret aktieselskab skal der være en klar  

 funktionsadskillelse imellem bestyrelse og direktion.
Ingen direktør skal  

 kunne være medlem af bestyrelsen, og bortset fra medarbejderrepræsentanterne  

 må intet bestyrelsesmedlem ud over sit bestyrelseshonorar modtage honorarer,  

 vederlag eller løn fra selskabet eller dets datterselskaber.
 2. I et børsnoteret aktieselskab skal ingen kunne være  

 generalforsamlingsvalgt revisor i mere end 5 år.
 3. I et børsnoteret aktieselskab må ingen af selskabets  

 generalforsamlingsvalgte revisorer påtage sig rådgivningsopgaver, der ligger  

 ud over det revisionsmæssige.
 4. Fra et børsnoteret aktieselskab og dets datterselskaber må intet  

 revisionsfirma have mere end 15 pct. af sin omsætning.
 5. Alle, der har en retlig interesse deri, skal kunne indbringe en revisor  

 for revisornævnet uden en forudgående sagsbehandling i et kollegialt organ og  

 med appelmulighed til domstolene.
 6. I revisornævnet skal såvel de institutionelle investorer som  

 pengeinstitutterne være repræsenteret.
 7. I et børsnoteret aktieselskab skal årsberetningen for hvert enkelt  

 bestyrelsesmedlem oplyse, i hvilke andre børsnoterede selskabers bestyrelser  

 den pågældende har sæde.
 8. I et børsnoteret aktieselskab skal årsberetningen for hvert enkelt  

 medlem af direktionen oplyse vederlæggelsen (løn, pension, tantieme,  

 aktiekøbsoptioner og værdien af frynsegoder m.v.) og aftrædelsesordningen  

 (»det gyldne håndtryk«).
 9. I et børsnoteret aktieselskab skal årsberetningen angive, hvilke  

 aktiebesiddelser og aktiekøbsoptioner selskabet har i andre selskaber, samt  

 hvilke aktionæroverenskomster og andre aftaler der måtte være knyttet dertil.
 10. I et børsnoteret aktieselskab skal årsberetningen angive, hvilke  

 forretninger der i årets løb er blevet gjort imellem på den ene side  

 aktieselskabet og på den anden side bestyrelsesmedlemmer, ledende  

 medarbejdere og større aktionærer.
 11. I et børsnoteret aktieselskab skal årsberetningen rumme en opdeling af  

 selskabets aktiver i risikoklasser samt præcisere, hvilke risici selskabet i  

 øvrigt måtte være ude i bl.a. i kraft af eventualforpligtelser.
 12. I et børsnoteret aktieselskab skal årsberetningen rumme en  

 fremadrettet følsomhedsanalyse, der præciserer gunstige og ugunstige  

 udviklingstendenser for selskabet og illustrerer, hvorledes de kan komme til  

 at påvirke selskabets likviditet, driftsresultat og egenkapital.
 13. I et børsnoteret aktieselskab skal revisor omgående underrette  

 Københavns Fondsbørs, såfremt han bliver opmærksom på forhold, som ikke er  

 blevet, men burde have været indberettet til Fondsbørsen, fordi de kunne have  

 indflydelse på kursdannelsen.
 14. Erhvervs- og Selskabsstyrelsen skal på en lettilgængelig og økonomisk  

 overkommelig måde give offentligheden adgang til de oplysninger, som  

 lovgivningen giver selskaberne pligt til at levere styrelsen og styrelsen ret  

 til at offentliggøre.
Bemærkninger til forslaget Almindelige bemærkninger En del af de senere års erhvervsskandaler er blevet betegnet som følger af  

 henholdsvis et forsumpet forretningsmiljø og en lav forretningsmoral hos  

 visse erhvervsledere.
Men man kommer dog næppe uden om, at en for ringe  

 funktionsadskillelse og en internationalt utilfredsstillende revisions- og  

 regnskabsstandard også har spillet ind.
Det er dette, som  

 beslutningsforslaget sigter på at rette op på, og det er på mange måder  

 inspireret af de krav, som den amerikanske Securities and Exchange Commission  

 stiller, samt den faglige diskussion, der for øjeblikket foregår i England.
Beslutningsforslaget retter sig alene imod de børsnoterede aktieselskaber,  

 selv om der kunne være gode grunde til at udstrække dele af det til andre  

 selskaber.
Men modsat rettede hensyn gør sig gældende i de mange mindre  

 selskaber med en iværksætter som hovedaktionær og for begrænsede midler til  

 funktionsadskillelse.
Uden for de børsnoterede selskabers kreds bør det  

 derfor være frivilligt, om man vil følge de skitserede spilleregler.
Bemærkninger til forslagets enkelte punkter Ad 1 Medens »den arbejdende formand« har sin naturlige plads i det  

 mindre familieaktieselskab, er et personsammenfald imellem den kontrollerende  

 bestyrelsesformand og den administrerende direktør meget lidt hensigtsmæssigt  

 i det børsnoterede aktieselskab.
Her skal almindelige mennesker kunne skyde  

 deres sparepenge ind i forvisning om, at de bestyrelsesmedlemmer, der vælges  

 på generalforsamlingen, lægger retningslinjerne for den ansatte direktions  

 virksomhed og kontrollerer, at de bliver fulgt.
Tilfældet Nordisk Fjer viste,  

 hvor farligt det kan være, at bestyrelsens kontrolfunktion svækkes, fordi  

 både formanden og andre bestyrelsesmedlemmer bliver »arbejdende«.
Ad 2 Bestemmelsen er inspireret af et krav, som den amerikanske Securities and  

 Exchange Commission stiller.
Meningen er frem for alt, at nye øjne skal se på  

 de børsnoterede selskaber.
Bestemmelsen indebærer ikke nødvendigvis, at  

 selskabet efter 5 års forløb skal revideres af et andet revisionsfirma, men  

 blot at en anden af firmaets partnere med en anden medarbejderstab skal  

 overtage revisionen.
En revisor skal også kunne genoptage revisionen af et  

 børsnoteret aktieselskab, hvis der er gået mindst 5 år, siden han sidst  

 varetog dette hverv.
Ad 3 Det er forholdsvis nemt at kræve en klar funktionsadskillelse imellem  

 revision og rådgivning, og der er i hvert fald to gode grunde til, at man  

 principielt bør have det.
 For det første kan det måske være lidt vanskeligt at få en revisor til at  

 sætte spørgsmålstegn ved følgerne af en disposition, som han selv har rådet  

 virksomhedsledelsen til at foretage.
 For det andet kan det svække troen på revisors uafhængighed af  

 virksomhedsledelsen, hvis han ved siden af sit revisionshonorar modtager  

 vederlag for konsulentbistand til ledelsen.
 Der er imidlertid store praktiske vanskeligheder ved gennemførelsen af den  

 ønskede funktionsadskillelse.
 For en række mindre virksomheder ville omkostningerne i tid og penge ved  

 at hente rådgivning uden for revisionens kreds ofte være for tunge at bære,  

 hvorfor kravet om denne funktionsadskillelse alene bør stilles til de  

 børsnoterede aktieselskaber og måske endda kun til de lidt større.
Dertil kommer, at det i praksis ofte vil være vanskeligt at drage  

 skillelinien imellem den rådgivning, der naturligt hører revisionen til, og  

 den rådgivning, der på det nærmeste gør revisor til en del af virksomhedens  

 ansvarlige ledelse.
Der er dog en del rådgivning, som klart ligger uden for  

 revisors naturlige arbejdsområde, f.eks. markedsanalyser og strategisk  

 virksomhedsplanlægning.
Ad 4 En revisor skal kunne tåle at miste en kunde.
Derfor bør intet  

 revisionsfirma have mere end 15 pct. af sin omsætning fra et børsnoteret  

 aktieselskab og dets datterselskaber.
Ad 5 og 6 For at fjerne opfattelsen af et selvdømme blandt revisorerne skal alle,  

 som har en retlig interesse deri, kunne indbringe en revisor for  

 revisornævnet uden forudgående sagsbehandling i et kollegialt organ og med  

 appelmulighed til domstolene.
Af samme grund bør regnskabsbrugerne være  

 sikret repræsentation i revisornævnet.
 Enhver aktionær skal således kunne indbringe selskabets revisorer for  

 revisornævnet.
Ad 7 Det har været overvejet, om der som i Tyskland burde sættes en overgrænse  

 for, hvor mange børsnoterede aktieselskabers bestyrelser en person måtte være  

 medlem af.
Men da der er megen forskel på arbejdsbyrden i forskellige  

 bestyrelser, og da det kan være svært at begrunde et enkelt tal, er det  

 fundet mere hensigtsmæssigt at gøre det klart for selskabernes aktionærer,  

 hvilke andre bestyrelsesposter deres bestyrelsesrepræsentanter har.
Ad 8 Ligesom skatteyderne kender vederlæggelsen og fratrædelsesordningerne for  

 de offentligt ansatte ledere, skal aktionærerne kende vederlæggelsen og  

 fratrædelsesordningerne for selskabernes ansatte ledere.
Ikke mindst bør de  

 kende tantiemeordninger, aktiekøbsordninger og arten af »gyldne  

 håndtryk«, som i visse former kunne give direktører nogle interesser,  

 der kunne afvige for stærkt fra selskabets og aktionærernes.
Ad 9 Gennem redegørelserne for aktiebesiddelser og aktionæroverenskomster skal  

 aktionærerne kunne danne sig et bedre indtryk af de betingelser, hvorunder  

 selskabet virker.
Ad 10 Bestemmelsen er inspireret af den franske aktieselskabslovgivning, som  

 stiller et lignende krav, samt af »International regnskabsstandard nr.  

 24 - oplysning i regnskaber om afhængige parter« - også kaldet IAS 24.  

 Denne regnskabsstandard fortjener et stærkere gennemslag i årsregnskabsloven.
Ad 11 I de krav, som lovgivningen om banker, sparekasser og  

 realkreditinstitutter stiller til selskabernes egenkapital, vægtes aktiverne  

 efter, hvilken risikoklasse de tilhører.
En regnskabsmæssig opdeling af et  

 børsnoteret aktieselskabs aktiver efter risikoklasse ville være en nyttig  

 oplysning for selskabets aktionærer og kreditorer.
Ad 12 Bestemmelsen er inspireret af den amerikanske Securities and Exchange  

 Commissions krav til et børsnoteret aktieselskabs årsberetning.
Heri kræves  

 en såkaldt »Managements Discussion and Analysis«, der klarlægger de  

 risici, der er knyttet til selskabets aktiver, påpeger gunstige og ugunstige  

 tendenser på markederne for selskabets produkter, bedømmer dets evne til at  

 leve op til kommende miljøkrav og angiver disse forholds mulige indflydelse  

 på selskabets fremtidige likviditet, driftsresultat og egenkapital.
Ad 13 Det har været diskuteret, om revisorerne burde indsende selskabernes  

 revisionsprotokoller til Københavns Fondsbørs for at forebygge f.eks.  

 ulovlige aktionærlån og sikre, at Fondsbørsen får alle oplysninger, som kan  

 få betydning for kursdannelsen.
Noget sådant skønnes dog at blive for  

 omfangsrigt, ligesom det skønnes at kunne ændre revisionsprotokollernes  

 indhold og karakter.
I stedet foreslås det, at revisor foretager en såkaldt  

 informationsrevision.
Ved bl.a. at gennemgå bestyrelsesprotokollen skal  

 revisor se efter, om Fondsbørsen rettidigt har fået de meddelelser, som den  

 efter reglerne skal have om forhold, der kan få indflydelse på kursdannelsen.
Ad 14 Såvel Erhvervs- og Selskabsstyrelsen som en række private udbydere af  

 selskabsoplysninger kan i dag levere offentligheden en lang række væsentlige  

 oplysninger.
Men systemerne trænger til yderligere produktudvikling og  

 billiggørelse.
