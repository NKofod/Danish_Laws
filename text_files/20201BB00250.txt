Fremsat den 9. marts 2021 af Mona Juul (KF), Katarina Ammitzbøll (KF), Birgitte Bergman (KF), Niels Flemming Hansen (KF), Naser Khader (KF), Søren Pape Poulsen (KF) og Merete Scheelsbeck (KF) Forslag til folketingsbeslutning om ændring af dagpengereglerne for iværksættere og selvstændigt erhvervsdrivende Folketinget pålægger regeringen i indeværende folketingsår at fremsætte lovforslag, der sikrer lighed i dagpengereglerne, sådan at lønmodtagere og iværksættere/selvstændigt erhvervsdrivende sidestilles, i forhold til hvornår man som borger kan modtage dagpenge.
Bemærkninger til forslaget Coronakrisen har tydeligt anskueliggjort, at selvstændigt erhvervsdrivende og iværksættere ikke behandles lige i arbejdsløshedsforsikringssystemet.
Det Konservative Folkeparti finder det derfor nødvendigt at ændre dagpengereglerne for selvstændige, så der åbnes for lige adgang til dagpenge for selvstændige og lønmodtagere og der samtidig fjernes en uhensigtsmæssig barriere for opstart af ny virksomhed, hvilket er stærkt nødvendigt, hvis det skal lykkes at få gang i samfundsøkonomien igen efter coronanedlukningen.
Det er nu 3 år siden, at dagpengereformen for selvstændige trådte i kraft, og den skal ifølge aftalen evalueres i år.
Tidspunktet er derfor passende, og forslagsstillerne finder det særlig påkrævet at revidere reglerne på disse to områder:
Afskaffelse af venteperioden på 3 uger ved ophør af selvstændig hovedbeskæftigelse Ved almindeligt ophør med selvstændig hovedbeskæftigelse pålægges der en 3-ugersventeperiode, således at retten til udbetaling af dagpenge først indtræder, 3 uger efter virksomheden er ophørt.
I tilfælde af konkurs pålægges en venteperiode på 1 uge.
Disse specifikke venteperioder i dagpengesystemet, der gælder for selvstændige, bør fjernes, idet forslagsstillerne ønsker, at forsikrede ledige, uanset om de er lønmodtagere eller selvstændige, sidestilles, så forsikrede selvstændige og iværksættere også kan modtage dagpenge, fra første dag de melder sig ledig, såfremt de lever op til de almindelige krav, hvad angår retten til dagpenge.
Beregning af dagpengesatsen for selvstændigt erhvervsdrivende Ved dagpengereformen i 2018 blev beregningsreglerne faktisk ens for selvstændige og lønmodtagere, så dagpengesatsen bliver beregnet på baggrund af et gennemsnit af de 12 måneder med mest indkomst inden for de seneste 24 måneder inden ledighed.
 Problemet for de selvstændige er imidlertid, at de sidste indkomstår forud for ledigheden oftest er ugunstige  særlig under tiden med corona, hvor de selvstændige har været opfordret til at holde liv i virksomheden ved brug af statslige kompensationer og hjælpepakker, men hvor de samtidig ikke har haft mulighed for at skabe indtægt og overskud i deres virksomhed og derfor heller ikke har noget beregningsgrundlag, i givet fald de må ophøre selvstændige virksomhed.
Forslagsstillerne ønsker derfor, at det i stedet gøres valgfrit for de selvstændige, om de vil anvende de 2 bedste regnskabsår inden for de seneste 5 år inden ledigheden.
Erfaringer viser, at selvstændiges indkomst de sidste par år inden ledigheden ikke er repræsentativ for indkomsten set over flere år, og selvstændige straffes derfor urimeligt hårdt med de nuværende satsberegningsregler.
Det Konservative Folkeparti ønsker, at forsikrede ledige, uanset om de er lønmodtagere eller selvstændige, sidestilles, så forsikrede selvstændige og iværksættere kan modtage dagpenge fra første dag, de melder sig ledig, såfremt de lever op til de krav, som almindeligvis gælder for retten til dagpenge.
Med forslaget har Det Konservative Folkeparti en forventning om, at effekten af forslaget kan svække den strukturelle beskæftigelse marginalt, men at denne effekt kan opvejes ved at justere andre beskæftigelsesindsatser.
Med beslutningsforslaget gøres det danske arbejdsmarked mere fleksibelt.
At sidestille lønmodtagere og selvstændige i retten til dagpenge vil tilskynde til, at endnu flere tør afprøve opstartsidéer  hermed sikres også vækst og velstand i hele samfundet.
I 2018 blev der skabt 33.295 reelt nye firmaer i Danmark.
Disse nye firmaer i årgang 2018 skabte beskæftigelse svarende til 8.041 fuldtidsansatte.
Der er tale om en samfundsgevinst, når de danske selvstændige og iværksættere har gode vilkår og økonomisk sikkerhed.
Det skaber et godt fundament for afprøvning af idéer, som kan gå hen og blive en vækstmotor i dansk økonomi og være med til at sikre forsat velstand, sådan at vi kan opretholde et tilfredsstillende velfærdsniveau.
Skriftlig fremsættelse Mona Juul (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af dagpengereglerne for iværksættere og selvstændigt erhvervsdrivende.
(Beslutningsforslag nr.
B 250) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
