Bekendtgørelse om tilskud til eftermontering af partikelfilter på dieseldrevne personbiler I medfør af tekstanmærkning nr. 106 ad 23.23.30 til § 23 på finansloven for finansåret 2022 fastsættes:
Anvendelsesområde § 1. Denne bekendtgørelse finder anvendelse for tilskud til eftermontering af godkendt partikelfilter på dieseldrevne personbiler, jf. § 4.
Definitioner § 2. I denne bekendtgørelse forstås ved:
 1) Ansøger: Privat person, der i Køretøjsregisteret er registreret som ejer af en dieseldrevet personbil, som lader et godkendt partikelfilter eftermontere på køretøjet og efterfølgende søger om tilskud.
 2) Dieseldrevet personbil: Køretøj, der er drevet af en motor med kompressionstænding, udformet og konstrueret først og fremmest til befordring af passagerer og disses bagage og som er indrettet til at kunne benyttes af højst 9 personer, føreren medregnet, og uden plads til stående passagerer, uanset om antallet af siddepladser er begrænset til førerens siddeplads samt bus, der er drevet af en motor med kompressionstænding, med en tilladt totalvægt på op til 3.500 kg, der er indrettet med mere end 8 siddepladser ud over førerens siddeplads.
 3) Godkendt partikelfilter: Partikelfilter, godkendt efter bekendtgørelse om fritagelse for partikeludledningsafgift ved eftermontering af partikelfilter eller bekendtgørelse om visse eftermonterede partikelfiltre.
Betingelser for tilskud § 3. Der kan efter ansøgning ydes tilskud til ejeren af en dieseldrevet personbil, som har ladet et godkendt partikelfilter eftermontere på sit køretøj, såfremt følgende betingelser er opfyldt:
 1) Køretøjet er registreret i Køretøjsregisteret.
 2) Køretøjet har ikke tidligere haft monteret et partikelfilter.
 3) Partikelfilteret er bestilt til eftermontering den 1. april 2022 eller senere.
 4) Partikelfilterets montering er registreret i Køretøjsregisteret på tidspunktet for indgivelse af ansøgning.
 5) Ansøger har en årlig skattepligtig indkomst på under 300.000 kr.
 Stk. 2. Der kan kun udbetales ét tilskud pr. køretøj omfattet af stk. 1.
Tilskuddets størrelse § 4. Tilskuddet udgør 2.000 kr.
 Stk. 2. Tilskuddet kan dog maksimalt udgøre de faktisk afholdte udgifter til eftermontering af partikelfilter.
Ansøgning om tilskud § 5. Ansøgning om tilskud sendes via en digital selvbetjeningsløsning, som kan tilgås via www.miljoezoner.dk eller ved ansøgning til Miljøstyrelsen med fysisk post.
 Stk. 2. I ansøgningen skal det dokumenteres, at betingelserne for tilskud i § 4 er opfyldt.
 Stk. 3. Dokumentation for ansøgers skattepligtige årsindkomst i form af seneste årsopgørelse samt dokumentation for afholdte udgifter til partikelfilter og montering heraf skal vedlægges ansøgningen.
 Stk. 4. Såfremt ansøgning sendes til Miljøstyrelsen med fysisk post, skal kopi af registreringsattest ligeledes vedlægges ansøgningen.
 Stk. 5. Ansøger skal på tro og love erklære, at de afgivne oplysninger er korrekte.
Myndighedskompetencen § 6. Miljøstyrelsen træffer afgørelse om tildeling af tilskud efter denne bekendtgørelse.
Udbetaling af tilskud § 7. Tilskud kan ydes i 2022 og 2023 inden for rammerne af den afsatte bevilling på finansloven for finansåret 2022.
 Stk. 2. Udbetaling af tilskud finder sted i den rækkefølge, som ansøgningerne, som opfylder betingelserne i § 4, modtages i Miljøstyrelsen.
Stk. 3. Miljøstyrelsen kan til enhver tid offentliggøre på www.mst.dk, at de på finansloven afsatte tilskudsmidler er opbrugt.
Miljøstyrelsen hæfter ikke for tab som følge af eftermontering af partikelfilter, hvortil der ikke kan udbetales tilskud.
 § 8. Udbetaling af tilskud sker til ansøgers NemKonto.
Tilbagebetaling af tilskud § 9. Miljøstyrelsen træffer afgørelse om tilbagebetaling af tilskud, hvis:
1) ansøger har givet urigtige eller vildledende oplysninger eller har fortiet oplysninger af betydning for sagens afgørelse, eller 2) et eller flere kriterier for tildeling af tilskud efter § 4 ikke er opfyldt.
Klageadgang § 10. Miljøstyrelsens afgørelser efter §§ 6 og 9 kan ikke påklages til anden administrativ myndighed.
Ikrafttrædelse § 11. Bekendtgørelsen træder i kraft den 18. oktober 2022.
 Stk. 2. Bekendtgørelsen ophæves den 31. december 2023.
