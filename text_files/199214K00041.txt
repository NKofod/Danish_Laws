Nr BTL 41 Betænkning over Forslag til lov om midlertidig opholdstilladelse til visse  

 personer fra det tidligere Jugoslavien m.v.   

 Nr L 41 1992-93, 1. samling Afgivet af Retsudvalget Afgivet: 19921117 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige henvendelser fra Dansk  

 Flygtningehjælp og Muskelsvindfonden.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de af  

 justitsministeren stillede ændringsforslag, idet flertallet henviser til  

 lovforslagets bemærkninger samt bemærkningerne til ændringsforslagene.
 Flertallet skal fremhæve, at lovforslaget ifølge justitsministeren også  

 kan omfatte personer, der frigives fra krigsfangelejre, og at Danmark over  

 for UNHCR allerede har tilkendegivet, at man i første omgang er rede til at  

 modtage 100 personer af denne kategori, heri inkluderet eventuelle pårørende  

 til de pågældende.
 Flertallet finder endvidere, at lovens duelighed i praksis helt afhænger  

 af de ansvarlige myndigheders evne til og mulighed for at tilpasse den til  

 den til enhver tid gældende situation.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, idet midlertidig  

 opholdstilladelse burde være en regel for alle, der får asyl, men desværre  

 kan flygtninge efter udløbet af den foreslåede midlertidige opholdstilladelse  

 søge asyl efter de gældende regler.
 Efter Fremskridtspartiets opfattelse er det et helt forkert signal at  

 sende, når man betænker det store antal flygtninge, der søger asyl i Danmark  

 for øjeblikket.
 Mere end 9300 mennesker har indtil nu i 1992 søgt om asyl som flygtninge i  

 Danmark, og dermed er den hidtidige rekord fra 1986, hvor 9299 søgte om asyl,  

 slået.
Herudover går der rygter om, at yderligere 2000 bosniere skulle være på  

 vej til Danmark.
Samtidig er det af dagspressen fremgået, at et meget stort  

 antal kurdere og somaliere, mellem 5.000 og 15.000, befinder sig i Rusland,  

 hvor de venter på at komme videre.
 Det burde ligge helt fast, at såfremt man kommer op på et så stort antal  

 af midlertidige tilladelser, der kan forlænges med 6 måneder, så må og skal  

 disse flygtninge sendes hjem, men det er desværre ikke tilfældet med  

 regeringens »liberale forslag«.
I regeringens forslag står det endvidere omtalt, at personer på  

 midlertidigt ophold skal have undervisning.
Man kunne spørge i hvilke fag?  

 Samtidig skal de pågældende tilbydes deltagelse i kulturelle og sociale  

 aktiviteter.
Hvilke kurser er det, der vil blive tilbudt, og hvorfor dog alt  

 dette oven i det humanitære? Skal disse mennesker ikke hjem igen? Hvorfor gør  

 man så alt muligt for at holde på dem? Fremskridtspartiet er fortsat indstillet på at medvirke til en humanitær  

 indsats i det tidligere Jugoslavien, men det skal ikke være i form af en  

 blankocheck, hvor det tillades kommende regeringer at lave tilsvarende  

 invitationer til midlertidige opholdstilladelser uden at spørge Folketinget.
 Der er stort behov for, at befolkningen snart får mulighed for at give  

 deres mening til kende om landets flygtninge- og indvandrerpolitik.
 Det stigende gab mellem politikerne og befolkningen illustreres af, at  

 landets justitsminister kommer med et lovforslag om midlertidigt ophold til  

 måske i tusindvis af mennesker samtidig med, at han forleden sagde, at  

 problemet med flygtningene udgør »et uoverskueligt problem«.
 ÆndringsforslagAf justitsministeren , tiltrådt af et flertal  

 (udvalget med undtagelse af FP):
 Til § 13 1) I stk. 2 ændres »§ 1« til: »§§ 1,  

 14 og 01«.
 Til § 14 2) Efter 1. pkt. indsættes som nyt punktum:
»Udskydelsen af sagsbehandlingen af en ansøgning i henhold til  

 udlændingelovens § 7 kan dog ikke udstrækkes ud over 2 år fra det tidspunkt,  

 hvor beslutningen herom er taget.« Ny paragraf 3) Efter § 14 indsættes som ny paragraf:
 »§ 01. En person fra det tidligere Jugoslavien, der inden  

 lovens ikrafttræden er indrejst til Danmark og i forbindelse hermed eller  

 senere har ansøgt om asyl i henhold til udlændingelovens § 7, kan meddeles  

 opholdstilladelse efter denne lov, såfremt vedkommende på grund af  

 krigshandlinger eller lignende uroligheder i det område, vedkommende ellers  

 kan vende tilbage til, må antages at have behov for midlertidig beskyttelse  

 her i landet.
Stk. 2. Udlændingemyndighederne kan i forbindelse med en  

 tilladelse efter stk. 1 bestemme, at asylansøgningen ikke færdigbehandles, så  

 længe den pågældende har opholdstilladelse i medfør af denne lov.
Udskydelsen  

 af sagsbehandlingen af en ansøgning i henhold til udlændingelovens § 7 kan  

 dog ikke udstrækkes ud over 2 år fra det tidspunkt, hvor beslutningen herom  

 er taget.
Stk. 3. En person, der er meddelt opholdstilladelse efter stk. 1,  

 kan få tilladelsen forlænget for 6 måneder ad gangen.
Ved afgørelsen om  

 forlængelse skal de hensyn, der er nævnt i § 2, stk. 1, 2. pkt.,  

 iagttages.« Bemærkninger Til nr. 1-3 1) På baggrund af anbefalinger fra UNHCR tilsigter  

 ændringsforslaget at give mulighed for på en administrativt enkel måde at  

 tilvejebringe et opholdsgrundlag for visse grupper af personer fra det  

 tidligere Jugoslavien.
Danmark har i 1992 oplevet en voldsom stigning i antallet af indrejste  

 spontane asylansøgere fra det tidligere Jugoslavien.
I perioden fra 1. januar  

 til 12. november er der således registreret i alt 6.324 personer fra det  

 tidligere Jugoslavien.
Alle disse asylansøgere indgår i den almindelige  

 asylprocedure.
 Den markante stigning i indrejsetallet har forårsaget et stadig stigende  

 pres på det administrative system, der varetager behandlingen af  

 asylansøgninger, ligesom modtagesystemet er belastet til det yderste af de  

 mange indrejste spontane asylansøgere fra det tidligere Jugoslavien.
2) Indtil nu har kun en mindre del af ansøgningerne fra de indrejste  

 spontane asylansøgere kunnet afgøres efter den såkaldte åbenbart grundløs  

 procedure i medfør af udlændingelovens § 53a, stk. 3. Efter denne bestemmelse  

 kan Direktoratet for Udlændinge bestemme, at afgørelsen i en asylsag, hvor  

 ansøgningen må anses for åbenbart grundløs, ikke kan indbringes for  

 Flygtningenævnet.
Det er en forudsætning herfor, at sagen har været forelagt  

 Dansk Flygtningehjælp, der skal have erklæret sig enig i, at sagen afgøres på  

 denne måde.
 Denne procedure har eksempelvis kunnet anvendes i forhold til  

 asylansøgninger fra personer fra Makedonien, der ikke er ramt af uroligheder  

 eller væbnede konflikter.
 I andre sager har der som anført i de almindelige bemærkninger til  

 nærværende lovforslag været vanskeligheder med at træffe afgørelse i  

 asylsagerne, hvilket beror på, at udlændingemyndighederne har manglet  

 nødvendige og pålidelige informationer om forholdene på en række områder, som  

 er centrale for asylvurderingen.
Som ligeledes anført i de almindelige bemærkninger afgør  

 udlændingemyndighederne således ud fra en helt konkret vurdering, om det er  

 forsvarligt at træffe afgørelse i asylsagen.
I denne vurdering indgår blandt  

 andet, om ansøgeren kommer fra et krigshærget område, hvorfra man ikke har  

 pålidelige informationer til en forsvarlig bedømmelse af den enkelte ansøgers  

 risiko for personlig forfølgelse.
 3) Henset til, at det må henstå som helt usikkert, hvornår situationen i  

 de urohærgede dele af det tidligere Jugoslavien ændrer sig, samt til at en  

 del af asylansøgerne netop er flygtet fra de krigshærgede områder og som  

 begrundelse for asylansøgningen anfører, at de ønsker midlertidig beskyttelse  

 mod følgerne af disse uroligheder og krigshandlinger, kan der være behov for  

 at kunne yde disse personer en sådan beskyttelse, så længe der pågår  

 uroligheder eller egentlige krigshandlinger i deres hjemområde.
 På den baggund åbnes der med ændringsforslagene mulighed for, at personer  

 fra det tidligere Jugoslavien, der er indrejst til Danmark som spontane  

 asylansøgere, i nærmere angivne tilfælde kan meddeles midlertidig  

 opholdstilladelse efter den særlige ordning, der gælder i henhold til  

 forslaget til lov om midlertidig opholdstilladelse til visse personer fra det  

 tidligere Jugoslavien m.v.
 Muligheden for at give midlertidig opholdstilladelse til en person fra det  

 tidligere Jugoslavien, der opholder sig i Danmark som asylansøger, er efter  

 den foreslåede bestemmelse i § 01 begrænset til personer, som på grund af  

 krigshandlinger eller lignende uroligheder i det område, vedkommende ellers  

 kan vende tilbage til, må antages at have behov for midlertidig beskyttelse  

 her i landet.
 Ved udarbejdelsen af bestemmelsen har Justitsministeriet noteret sig de  

 tilkendegivelser, der i forbindelse med de afholdte internationale møder er  

 kommet fra UNHCR's side om, hvem der kan have behov for midlertidig  

 beskyttelse.
 UNHCR har peget på, at følgende persongrupper kan have behov for  

 midlertidig beskyttelse:
- personer, som er flygtet fra områder, der er ramt af uroligheder, - personer, som er udsat for menneskerettighedskrænkelser, herunder  

 personer, der tvinges til at forlade deres hjem som følge af kampagner for  

 etnisk udrensning, samt - personer, som på grund af deres specielle situation har følt sig tvunget  

 til at flygte på grund af konflikten.
På baggrund af afgrænsningen i § 01 vil udgangspunktet bedømt på baggrund  

 af den hidtidige situation i området være, at personer fra Makedonien,  

 Kroatien og Slovenien ikke kan omfattes af ordningen med midlertidig  

 opholdstilladelse, mens for eksempel navnlig personer fra Bosnien-Hercegovina  

 vil kunne falde inden for gruppen af personer, der kan have behov for  

 midlertidig beskyttelse her i landet.
Ordningen vil også kunne omfatte  

 personer fra de zoner i Kroatien, hvor der for tiden er en vedvarende  

 krigsfare, og som det derfor kan være meget problematisk for fordrevne  

 personer at vende tilbage til.
Det drejer sig navnlig om de områder nær  

 frontlinierne eller i serbisk dominerede områder, hvor UNPROFOR kun i mere  

 eller mindre udstrækning kan være til stede.
 Det skal understreges, at situationen i de forskellige områder af det  

 tidligere Jugoslavien hurtigt kan ændre sig, hvilket vil påvirke vurderingen  

 af, om en person fra et af de angivne områder kan blive omfattet af  

 ordningen.
For så vidt angår Serbien-Montenegro vil udgangspunktet således under den  

 nuværende situation være, at personer derfra ikke vil kunne meddeles  

 midlertidig opholdstilladelse under hensyn til, at der ikke der pågår  

 krigshandlinger eller lignende uroligheder.
Men eksempelvis vil forholdene  

 omkring Kosovoprovinsen kunne udvikle sig på en sådan måde, at personer  

 derfra vil kunne omfattes af ordningen.
Det bemærkes i den forbindelse, at  

 man fra dansk side har rettet henvendelse til UNHCR og anmodet om UNHCR's  

 medvirken til en nærmere klarlæggelse dels af situationen og problemerne for  

 gruppen af etniske albanere fra Kosovo, dels af behovet for særlige  

 initiativer fra dansk side.
 Med hensyn til de situationer, hvor en person, der opfylder betingelserne  

 for at blive meddelt opholdstilladelse efter denne lov, lever i ægteskab med  

 en person fra det tidligere Jugoslavien, der ikke opfylder betingelserne  

 herfor, vil der blive fastlagt en praksis, hvorefter begge ægtefæller vil  

 blive meddelt midlertidig opholdstilladelse.
 I det omfang en persons motiv til at søge beskyttelse i Danmark ikke skal  

 søges i de generelle forhold, der hersker i det område, vedkommende ellers  

 vil kunne vende tilbage til, men vedkommendes anmodning om asyl er begrundet  

 i individuelle forhold, herunder f.eks. i at vedkommende har været udsat for  

 voldtægt, i forbindelse med krigshandlinger, har været udsat for tortur eller  

 er deserteret eller i øvrigt har unddraget sig militærtjeneste, vil  

 spørgsmålet om, hvorvidt den pågældende skal have opholdstilladelse i  

 Danmark, skulle afgøres efter de almindelige asylretlige regler.
Det bemærkes, at Flygtningekonventionen, kapitel 1, artikel 1, F, litra  

 a-c, indeholder en række regler, der udelukker visse personer fra  

 konventionens beskyttelsesområde.
Det gælder således personer, om hvem der er  

 alvorlig grund til at antage, at de har begået en forbrydelse mod freden, en  

 krigsforbrydelse eller en forbrydelse mod menneskeheden, således som disse  

 forbrydelser er defineret i de mellemfolkelige aftaler, som er indgået for at  

 træffe forholdsregler herimod.
Det gælder endvidere personer, der har begået  

 en alvorlig ikke-politisk forbrydelse uden for tilflugtslandet, inden de som  

 flygtninge fik adgang til dette.
Endelig gælder det personer, der har gjort  

 sig skyldige i handlinger, der er i strid med De Forenede Nationers mål og  

 grundsætninger.
Foreligger der oplysninger om en asylansøger, der giver grund til at  

 antage, at vedkommende har gjort sig skyldig i forbrydelser som beskrevet i  

 Flygtningekonventionens kapitel 1, artikel 1, F, litra a-c, bør vedkommende  

 ikke meddeles midlertidig opholdstilladelse, uanset om betingelserne herfor i  

 øvrigt måtte være opfyldt.
I et sådant tilfælde bør spørgsmålet om, hvorvidt  

 den pågældende kan meddeles opholdstilladelse her i landet, afgøres efter de  

 asylretlige regler, i hvilken forbindelse der vil blive taget stilling til,  

 hvilken betydning de foreliggende oplysninger skal have for ansøgningen om  

 opholdstilladelse.
4) Med ændringsforslagene kan visse asylansøgeres ønske om beskyttelse her  

 i landet imødekommes ved, at de meddeles midlertidig opholdstilladelse.
Det  

 bemærkes i den forbindelse, at meddelelse af midlertidig opholdstilladelse  

 til en person ikke er afhængig af, at vedkommende har ansøgt herom.
Såfremt en person ikke frafalder sin asylansøgning samtidig med, at  

 vedkommende meddeles opholdstilladelse efter den særlige ordning, er der  

 samtidig skabt hjemmel til, at udlændingemyndighederne kan bestemme, at  

 asylansøgningen ikke færdigbehandles, sålænge den pågældende person har  

 midlertidig opholdstilladelse.
Der er dog sat en maksimumgrænse på 2 år for  

 udskydelsen af behandlingen af ansøgningen om asyl.
Det forudsættes således,  

 at udlændingemyndighederne uden at træffe afgørelse i asylsagen kan meddele  

 en person midlertidig opholdstilladelse.
 Tidsfristen på 2 år for udskydelsen af asylsagsbehandlingen indebærer, at  

 udlændingemyndighederne senest efter 2 år skal fortsætte behandlingen af en  

 persons anmodning om asyl herunder for eksempel foretage afhøring af den  

 pågældende person, såfremt der ikke allerede måtte foreligge et  

 tilstrækkeligt grundlag for at kunne træffe afgørelse i asylsagen.  

 Asylansøgeren vil under den genoptagne behandling af asylansøgningen fortsat  

 kunne meddeles midlertidig opholdstilladelse, såfremt betingelserne herfor i  

 øvrigt er opfyldt.
 5) Efter nærværende lovforslag er det Direktoratet for Udlændinge, der er  

 ansvarlig for den konkrete udvælgelse af de personer, der efter lovforslagets  

 kriterier kan inviteres til Danmark, ligesom direktoratet efterfølgende vil  

 kunne tage stilling til, om en meddelt opholdstilladelse til en person skal  

 forlænges.
 Direktoratet for Udlændinge er endvidere den myndighed, der i 1. instans  

 træffer afgørelse om, hvorvidt en asylansøger skal anerkendes som flygtning  

 og meddeles opholdstilladelse i Danmark i medfør af udlændingelovens § 7.
 På den baggrund findes det naturligt, at det også er Direktoratet for  

 Udlændinge, der skal tage stilling til, hvorvidt en asylansøger fra det  

 tidligere Jugoslavien kan meddeles midlertidig opholdstilladelse efter den  

 foreslåede bestemmelse i § 01 og eventuelt i tilknytning hertil træffe  

 bestemmelse om, at vedkommendes asylansøgning ikke skal færdigbehandles, så  

 længe den midlertidige opholdstilladelse er gældende.
For så vidt angår asylansøgere, hvis sager er under behandling i  

 Flygtningenævnet, bemærkes, at det også i disse tilfælde vil være  

 Direktoratet for Udlændinge, der skal tage stilling til, hvorvidt den enkelte  

 asylansøger kan meddeles midlertidig opholdstilladelse.
Derimod vil det være  

 Flygtningenævnets kompetence at tage stilling til, hvorvidt man i relation  

 til en person, der er meddelt midlertidig opholdstilladelse, vil fortsætte  

 behandlingen af vedkommendes asylsag, eller om der skal træffes bestemmelse  

 om, at asylsagen ikke færdigbehandles, så længe den midlertidige  

 opholdstilladelse er gældende.
Som anført under punkt 3 kan situationen i de forskellige områder af det  

 tidligere Jugoslavien hurtigt ændre sig, hvilket naturligvis vil få  

 indflydelse på Direktoratet for Udlændinges vurdering af, om en person kan  

 meddeles midlertidig opholdstilladelse.
Det bemærkes i den forbindelse, at  

 der løbende afholdes møder mellem de myndigheder og organisationer, der er  

 involveret i asylsagsbehandlingen, og at det vil være naturligt, at man i  

 forbindelse med disse møder drøfter udviklingen i situationen i det tidligere  

 Jugoslavien.
6) Det må anses for et væsentligt moment, at man med ændringsforslagene  

 sikrer, at de pågældende asylansøgere, hvoraf nogle har måtte vente i længere  

 tid, fordi myndighederne ikke har kunnet træffe afgørelse i deres asylsager,  

 får et formelt grundlag for deres ophold i Danmark.
Det må ligeledes  

 tillægges vægt, at der sikres en hurtig afklaring heraf, og at dette kan ske  

 på en administrativt enkel måde.
 Samtidig er det af stor betydning, at ændringsforslagene kan bidrage til,  

 at det store antal af asylansøgere fra det tidligere Jugoslavien ikke  

 belaster asylsystemet ud over dets ydeevne.
 På denne baggrund er lovforslaget udformet således, at der ikke er adgang  

 til at påklage en afgørelse fra Direktoratet for Udlændinge om, hvorvidt en  

 person kan meddeles midlertidig opholdstilladelse.
Det bemærkes i den forbindelse, at finder Direktoratet for Udlændinge  

 ikke, at en asylansøger fra det tidligere Jugoslavien kan meddeles  

 midlertidig opholdstilladelse, vil vedkommende, uden at få særlig  

 underretning om spørgsmålet om midlertidig opholdstilladelse, få sin  

 asylansøgning behandlet på normal vis af Direktoratet for Udlændinge.
Der vil  

 herunder være klageadgang til Flygtningenævnet, medmindre asylsagen afgøres  

 som åbenbart grundløs i medfør af udlændingelovens § 53a, stk. 3, hvilket  

 forudsætter, at Dansk Flygtningehjælp har erklæret sig enig i, at sagen kan  

 afgøres som åbenbart grundløs uden klageadgang til Flygtningenævnet.
Medfører  

 behandlingen af asylansøgningen, at der gives afslag herpå, vil den  

 pågældende ikke have krav på en særlig efterfølgende behandling af  

 spørgsmålet om midlertidig opholdstilladelse efter denne lov.
I de tilfælde, hvor Direktoratet for Udlændinge meddeler en person  

 midlertidig opholdstilladelse, vil en eventuel beslutning om, at vedkommendes  

 asylansøgning ikke færdigbehandles, så længe vedkommende har midlertidig  

 opholdstilladelse, en beslutning, der dog maksimalt kan gælde i 2 år, ikke  

 kunne påklages.
Dette vil efter ændringsforslag nr. 1 gælde, uanset om  

 beslutningen træffes i relation til en person, der inviteres hertil, jf.  

 lovforslagets § 1, eller der er tale om en person, der er indrejst til  

 Danmark som spontan asylansøger.
 7) Bliver en person fra det tidligere Jugoslavien, der opholder sig i  

 Danmark som spontan asylansøger, meddelt midlertidig opholdstilladelse i  

 henhold til den ved lovforslaget etablerede ordning, vil vedkommende generelt  

 skulle behandles efter de samme retningslinier, som vil være gældende for de  

 personer fra det tidligere Jugoslavien, der inviteres til Danmark.
 Den midlertidige opholdstilladelse vil således blive meddelt for en  

 periode af 6 måneders varighed, jf. herved lovforslagets § 1, stk. 3.  

 Opholdstilladelsen vil, jf. det i ændringsforslag nr. 3 foreslåede § 01, stk.  

 3, kunne forlænges for 6 måneder ad gangen, hvorved bemærkes, at en  

 forlængelse, i modsætning til hvad der gælder for de inviterede personer,  

 ikke er afhængig af, at der ansøges herom.
Kriterierne for forlængelse af en meddelt opholdstilladelse vil være de  

 samme som for de inviterede personer.
Der henvises herved til lovforslagets §  

 2 samt til bemærkningerne til denne bestemmelse.
Efter ordlyden i § 2 knyttes  

 vurderingen af, om en opholdstilladelse skal forlænges, til, om der pågår  

 krigshandlinger eller lignende uroligheder i det område, vedkommende ellers  

 kan vende tilbage til.
Det er herefter ikke afgørende, om en person har  

 mulighed for at vende tilbage til nøjagtig samme by eller lokalområde, som  

 vedkommende forlod.
Opnås der i relation til en republik eller et område en  

 ordnet fred, eksempelvis ved FN's mellemkomst, og indebærer fredsslutningen  

 ændrede grænsedragninger, vil det afgørende være, at den pågældende person  

 kan vende tilbage til det, der i konsekvens af den etablerede fredsslutning  

 må betragtes som vedkommendes hjemområde.
 Det følger af lovforslagets § 4, at en person med midlertidig  

 opholdstilladelse ikke har krav på at få familiemedlemmer her til landet.
 Begår en person, der er meddelt midlertidig opholdstilladelse i medfør af  

 § 01, kriminalitet, vil vedkommende kunne udvises under de omstændigheder,  

 der er nævnt i lovforslagets § 10. Som anført i bemærkningerne til § 10 vil  

 en person, over for hvem der er truffet afgørelse om udvisning, ikke bliver  

 udsendt af landet, før der er taget stilling til, om vedkommendes ansøgning  

 om asyl skal imødekommes.
 Den spontane asylansøger, der er meddelt midlertidig opholdstilladelse,  

 vil endvidere i relation til spørgsmålet om opholdssted, underhold,  

 undervisning m.v. være undergivet de samme regler, som fremgår af  

 lovforslaget vedrørende de personer fra det tidligere Jugoslavien, som  

 inviteres hertil.
Det bemærkes, at muligheden for at meddele midlertidig opholdstilladelse  

 til personer, der opholder sig i Danmark som spontane asylansøgere, efter  

 ordlyden i § 01 kun gælder personer fra det tidligere Jugoslavien.
Såfremt  

 regeringen med hjemmel i lovforslagets § 1, stk. 4, besluttede at indgå  

 aftale med UNHCR eller lignende international organisation om en ordning om  

 midlertidig opholdstilladelse til særligt nødstedte personer fra et andet  

 område, som måtte være blevet ramt af krigshandlinger eller lignende  

 uroligheder, vil der således ikke være hjemmel til at lade en sådan ordning  

 omfatte spontane asylansøgere fra området, som måtte være indrejst til  

 Danmark.
8) Efter ændringsforslagene er det alene asylansøgere, som inden lovens  

 ikrafttræden er indrejst til Danmark, der har mulighed for at blive meddelt  

 midlertidig opholdstilladelse.
Det bemærkes i den forbindelse, at det  

 afgørende er, om personen er indrejst inden lovens ikrafttræden.
Er dette  

 tilfældet, vil vedkommende kunne blive omfattet af ordningen, uanset om  

 vedkommende eventuelt først efter lovens ikrafttræden har ansøgt om asyl.
 9) Justitsministeriet har ved udarbejdelsen af ændringsforslagene  

 overvejet, om den foreslåede ordning om at kunne give midlertidig  

 opholdstilladelse til personer fra det tidligere Jugoslavien, der har ansøgt  

 om asyl i Danmark, er i overensstemmelse med Danmarks forpligtelser i henhold  

 til FN's Flygtningekonvention, når der henses til, at en mulig følgevirkning  

 af at meddele midlertidig opholdstilladelse er, at en persons asylansøgning  

 som udgangspunkt ikke færdigbehandles, så længe den midlertidige  

 opholdstillladelse er gældende.
I den forbindelse bemærkes, at Flygtningekonventionen ikke indeholder en  

 forpligtelse for de deltagende stater til at tildele ansøgere, der opfylder  

 betingelserne i konventionen, flygtningestatus.
Staterne er alene forpligtet  

 til at lade de pågældende indgive en ansøgning om asyl, til at undlade at  

 refoulere dem i strid med konventionen samt til at tildele dem en række  

 rettigheder m.v.
 Disse rettigheder fremgår bl.a. af artikel 17, stk. 1, om adgangen til  

 lønnet beskæftigelse, artikel 22, stk. 1, om elementær undervisning, artikel  

 23, stk. 1, om offentlig hjælp og understøttelse, artikel 24, stk. 1, litra  

 b, om social tryghed, og artikel 26 om bevægelsesfrihed.
Hertil kommer spørgsmålet om adgangen til familiesammenføring, der ikke er  

 reguleret i selve Flygtningekonventionen.
De kontraherende stater anerkender  

 imidlertid det særlige behov for familiesammenføring, som eksisterer for  

 flygtninge, der er anerkendt efter FN's Flygtningekonvention.
 Efter Justitsministeriets opfattelse er ændringsforslagene i  

 overensstemmelse med Danmarks forpligtelser i henhold til FN's  

 Flygtningekonvention.
Justitsministeriet lægger i den forbindelse vægt på, at man fra UNHCR's  

 side har peget på, at en adækvat løsning på problemet, som er opstået som  

 følge af de hundredtusindvis af mennesker fra det tidligere Jugoslavien, der  

 er søgt til andre lande og har anmodet om beskyttelse, vil være at give  

 midlertidig opholdstilladelse.
Justitsministeriet lægger herunder navnlig  

 vægt på, at UNHCR i den sammenhæng har tilkendegivet, at personer, der  

 meddeles midlertidig opholdstilladelse, ikke nødvendigvis behøver at have  

 samtidig adgang til en individuel asylprocedure.
I relation til forslaget om at kunne meddele midlertidig opholdstilladelse  

 til nogle af de personer fra det tidligere Jugoslavien, som opholder sig i  

 Danmark som spontane asylansøgere, bemærkes, at disse ikke afskæres fra at få  

 realitetsbehandlet deres asylansøgning.
Udlændingemyndighederne kan i henhold  

 til lovforslaget alene bestemme, at den endelige prøvelse af asylansøgningen  

 som udgangspunkt skal afvente det tidspunkt, hvor den pågældende ikke længere  

 har midlertidig opholdstilladelse, idet der dog samtidig er sat en øvre  

 tidsmæssig grænse på 2 år for, hvor længe asylsagsbehandlingen kan udskydes.
Ligesom udlændingemyndighederne bør imødekomme en asylansøgning fra en  

 person fra det tidligere Jugoslavien, der kommer til Danmark som led i  

 invitationsordningen, såfremt det umiddelbart måtte stå klart, at vedkommende  

 opfylder betingelserne for at blive anerkendt som flygtning i henhold til  

 udlændingelovens § 7, så bør udlændingemyndighederne tilsvarende give  

 flygtningestatus til en spontan asylansøger fra det tidligere Jugoslavien,  

 såfremt det er åbenbart, at vedkommende opfylder betingelserne herfor.
I  

 denne situation bør der ikke gives midlertidig opholdstilladelse, uanset om  

 personen i øvrigt opfylder de opstillede kriterier for at blive meddelt  

 midlertidig opholdstilladelse.
10) Det er ikke på nuværende tidspunkt muligt at forudse de præcise  

 økonomiske og administrative konsekvenser, der kan blive en følge af  

 ændringsforslagene.
Justitsministeriet vil i givet fald i forbindelse med  

 udarbejdelse af konkrete aktstykker søge de nødvendige merbevillinger, der  

 kan blive en følge af en forsvarlig administration i forhold hertil.
Dorte Bennedsen (S) Erling Christensen (S) Lise Hækkerup (S) Frank Jensen  

 (S) Holger Graversen (S) Karen Jespersen (S) Ebba Strange (SF) nfmd.
Gert  

 Petersen (SF) Sonja Albrink (CD) Grove (KF) fmd.
Helge Adam Møller  

 (KF) Inge Dahl-Sørensen (V) Birthe Rønn Hornbech (V) Svend Aage Jensby (V)  

 Tom Behnke (FP) Niels Helveg Petersen (RV) Inger Stilling Pedersen (KRF) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren, som denne har besvaret i samråd.
 Der er af justitsministeren stillet ændringsforslag , hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslag til vedtagelse med de stillede  

 ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse.
Ændringsforslag Af justitsministeren, tiltrådt af et flertal (udvalget med  

 undtagelse af FP):
Til § 4 1) Paragraffen affattes således:
 »§ 4. En person med opholdstilladelse efter denne lov har  

 ikke krav på at få familiemedlemmer her til landet.
 Stk. 2. Nære familiemedlemmer til de af § 15 omfattede personer  

 med midlertidig opholdstilladelse kan dog efter ansøgning i særlige tilfælde  

 af humanitær karakter meddeles midlertidig opholdstilladelse her i landet.
Stk. 3. Ansøgning om midlertidig opholdstilladelse efter stk. 2  

 skal indgives til en dansk repræsentation i ansøgerens hjemland eller i det  

 land, hvor ansøgeren har ophold.
Ansøgning kan dog i helt særlige tilfælde  

 indgives her i landet til Direktoratet for Udlændinge.« Til § 13 2) I stk. 2 ændres »§§ 1, 14 og 15« til: »§§  

 1, 4, 14 og 15«.
Bemærkninger Til nr. 1 og 2 Allerede ved det fremsatte lovforslag om midlertidig opholdstilladelse til  

 særligt nødstedte, inviterede personer fra det tidligere Jugoslavien blev det  

 foreskrevet, at en person med en sådan opholdstilladelse ikke har krav på at  

 få familiemedlemmer her til landet.
Det fremgår imidlertid af bemærkningerne til § 1 i lovforslaget, at  

 udvælgelsen ikke skal ske så snævert, at det er udelukket at medtage nære  

 familiemedlemmer, som ikke selvstændigt opfylder de opstillede kriterier for  

 modtagelsesordningen.
Væsentlige humanitære hensyn kan således i nogle  

 tilfælde tale for, at en kernefamilie bestående af far, mor og børn, hvoraf  

 et eller flere medlemmer er behandlingskrævende, udtages samlet til  

 modtagelse i Danmark, således at hvert enkelt familiemedlem meddeles  

 opholdstilladelse efter lovforslaget.
 For så vidt angår de i henhold til lovforslagets § 1, stk. 1, omfattede  

 personer vil der ved tilrettelæggelsen af invitationsordningen i samarbejde  

 med UNHCR blive taget hensyn til behovet for, at nære familiemedlemmer gennem  

 invitation kan opnå midlertidig opholdstilladelse i Danmark.
 For så vidt angår asylansøgere, der efter § 15 er meddelt midlertidig  

 opholdstilladelse, gælder på samme måde, at de pågældende ikke har krav på at  

 få familiemedlemmer her til landet.
 Situationen vil i mange tilfælde være den, at en familie er indrejst  

 samlet her til landet, og i disse tilfælde vil der kunne meddeles hele  

 familien en midlertidig opholdstilladelse, såfremt de falder ind under  

 lovforslagets kriterier.
 Men også i den situation, hvor en del af en familie er indrejst til  

 Danmark inden lovens ikrafttræden fra et område med krigshandlinger eller  

 lignende uroligheder, kan der være særlige tilfælde af humanitær karakter,  

 hvor et nært familiemedlem undtagelsesvis bør kunne meddeles midlertidig  

 opholdstilladelse her i landet.
Ændringsforslaget tilsigter at give adgang til at meddele midlertidig  

 opholdstilladelse i sådanne særlige tilfælde.
Udtrykket »nære  

 familiemedlemmer« omfatter ægtefæller og mindreårige børn.
Ansøgning om opholdstilladelse efter den foreslåede nye bestemmelse i § 4,  

 stk. 2, behandles af Direktoratet for Udlændinge.
I overensstemmelse med  

 lovforslagets øvrige administrative ordning kan Direktoratet for Udlændinges  

 afgørelse efter de foreslåede bestemmelser i § 4, stk. 2 og stk. 3, ikke  

 påklages, jf. ændringsforslag nr. 2 i denne tillægsbetænkning.
 Bestemmelsen i stk. 3, sidste pkt., kan anvendes i tilfælde, hvor der  

 ingen dansk repræsentation findes i det område, hvor ansøgeren har bopæl  

 eller opholder sig, eller hvor det i øvrigt er forbundet med væsentlige  

 vanskeligheder at henvende sig til en dansk repræsentation.
