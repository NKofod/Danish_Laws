Skriftlig fremsættelse (28. februar 2018) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om retssikkerhed og administration på det sociale område (Sagsbehandlings-frister for hjemviste sager, pligt til tydelig offentliggørelse af sagsbehandlingsfrister på kommunens hjemmeside og pligt til at behandle danmarkskortet over omgørelsesprocenter på et møde i kommunalbestyrelsen) (Lovforslag nr.
L 162) Det overordnede formål med lovforslaget er at styrke borgernes retssikkerhed ved behandlingen af sager på det sociale område samt medvirke til at nedbringe de store forskelle mellem kommunerne, når det gælder antallet af omgjorte klagesager i Ankestyrelsen.
 Det foreslås, at de sagsbehandlingsfrister, som kommunerne fastsætter efter retssikkerhedslovens § 3, også skal gælde for afgørelser efter serviceloven, der er hjemvist af Ankestyrelsen, og at fristen skal regnes fra modtagelsen af Ankestyrelsens afgørelse.
 Det foreslås også, at der indføres en pligt for kommunalbestyrelsen til, at offentliggørelsen af kommunale sagsbehandlingsfrister for behandlingen af sager efter serviceloven skal ske på kommunens hjemmeside og fremgå tydeligt samt være let tilgængelig.
Det foreslås endvidere, at det fastsættes i retssikkerhedsloven, at kommunalbestyrelsen hvert år er forpligtet til at behandle danmarkskortet over kommunernes omgørelsesprocenter i klagesager i Ankestyrelsen på et kommunalbestyrelsesmøde.
I tilknytning hertil foreslås, at børne- og socialministerens årlige offentliggørelse af danmarkskortet lovfæstes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
