Hvorledes vil fondens afløsning af løbende pensionsydelser  

 med et engangsbeløb, der indbetaltes til PFA-Pension,  

 skattemæssigt blive behandlet? Fonden er en erhvervsdrivende fond, der ultimo 1992 havde en egenkapital  

 på ca. 1,5 mia. kr.
De årlige nettoindtægter før  

 skat og uddelinger udgjorde ca. 32 mio. kr.
Løbende ydelse,  

 afløsningssum - Fond - løbende ydelse - afløsningssum Referencer:  LV 1994 A.C.1.1  S.C.5.1  S.C.5.2.3.2, FBL § 4 og PBL §§ 18,  

 56 Fondens formål er at sikre og udbygge den drevne virksomhed samt at  

 foretage uddelinger til de i fundatsen nævnte formål.
Uddelingen kan foregå til descendenter efter legatstifterens og  

 dennes ægtefælles forældre i en nærmere bestemt  

 prioritetsorden.
Uddelingen kan endvidere foregå til  

 videnskabsmænd og andre, til videnskabelige formål, til  

 forskningsopgaver til bekæmpelse af sygdomme, til uddannelse, til gamle  

 og-eller syge samt trængende m.v.
Uddelingen kan endvidere foregå ved, at der ydes støtte til  

 og i øvrigt foretages uddelinger til fordel for nuværende og  

 tidligere medarbejdere herunder til uddannelse, til ferier og til  

 ferieformål.
Fonden kan endvidere støtte andre af bestyrelsen  

 bestemte formål.
Støtte til sådanne andre formål  

 må dog i et kalenderår kun  udgøre op til 25 pct. af  

 årets samlede uddelinger.
Fonden har igennem en årrække  

 uddelt væsentlige beløb til almennyttige og  

 almenvelgørende formål ca. 18 mio. kr. samt løbende  

 udbetalt pensionsydelser til medarbejdere, der tidligere har været  

 ansat i fondens datterselskab, samt efter medarbejderens død  

 løbende udbetalt pensionsydelser til de efterladte  

 ægtefæller.
Det drejer sig efter det oplyste om pensionsydelser  

 til 10 tidligere direktører eller enker efter tidligere  

 direktører.
Pensionsydelserne er løbende fratrukket fondens skattepligtige  

 indkomst efter reglerne om uddeling til fyldestgørelse af  

 vedtægtsmæssige formål, der ikke er almenvelgørende  

 eller på anden måde almennyttige, jf. fondsbeskatningslovens § 4,  

 stk. 2. Fondens fradragsret er her betinget af, at modtagerne af uddelingerne  

 er skattepligtig heraf.
Fonden har hos PFA-Pension indhentet tilbud på,  

 hvad det vil koste at afdække pensionsforpligtelserne.  

 Afløsningen kan finde sted mod indbetaling af et engangsindskud  

 på ca. 13 mio. kr. pr. 31/12 1993.
 Ligningsrådet udtalte:
 Ved opgørelsen af en arbejdsgivers skattepligtige indkomst kan  

 fradrages bidrag til en hjælpe- og understøttelsesfond under  

 forudsætning af, at fonden alene har til formål at yde  

 understøttelse til personer, der tidligere har været ansat i  

 arbejdsgiverens virksomhed, eller til sådanne arbejdstageres efterladte  

 ægtefælle, herunder fraskilt ægtefælle, eller  

 efterlevende børn under 24 år, jf. pensionsbeskatningslovens §  

 52. Formålet skal således være af pensionslignende  

 karakter, men der må på den anden side ikke være tale om  

 pension i egentlig forstand, og vedtægterne skal derfor indeholde en  

 udtrykkelig bestemmelse om, at fondens tilsagn om støtte ikke kan  

 gives for mere end et år ad gangen.
 Formålsbegræsningen vedrørende  

 understøttelsesfonde omfattet af pensionsbeskatningslovens § 52 er  

 begrundet i, at såfremt formålet er at udbetale egentlig pension,  

 skal pensionsforpligtelsen ikke administreres af en  

 understøttelsesfond, men efter tilsynslovgivningen af et  

 forsikringsselskab eller en pensionskasse under tilsyn af Finanstilsynet  

 eller af en pensionskasse godkendt efter pensionsbeskatningslovens § 6.
Begrænsningen må formentlig indebære, at en fond, hvad  

 enten den er erhvervsdrivende eller ej, ikke som et af sine  

 vedtægtsmæssige formål kan foretage udbetaling af egentlig  

 pension.
Fonden har da heller ikke optaget et sådant formål i  

 sine vedtægter.
Efter loven om tilsyn med pensionskasser kan private arbejdsgivere ikke  

 oprette pensionsordninger med løbende udbetalinger, uden at der sker  

 afdækning af forpligtelsen ved tegning af en forsikring i et  

 forsikringsselskab eller oprettelse af en ordning i en pensionskasse.
Den  

 eneste undtagelse fra kravet om afdækning angår forpligtelser  

 påtaget over for direktører og andre ledende medarbejdere.
Der  

 er for så vidt ikke noget i vejen for, at fonden inden for sit  

 vedtægtsmæssige formål som erhvervsdrivende fond kan  

 overtage den forpligtelse, arbejdsgiveren har påtaget sig over for de  

 tidligere direktører og efterladte ægtefæller, hvis dette  

 sker mod vederlag.
Det må i så tilfælde antages, at fonden  

 kan opnå fradrag for ydelserne ud fra en driftsomkostningsbetragtning  

 uanset modtagerens indkomstforhold.
 Efter det oplyste er der imidlertid ikke sket nogen overdragelse af  

 pensionsforpligtelser fra arbejdsgiveren til fonden, og udbetaling af  

 ydelserne er da også som tidligere nævnt blevet behandlet som  

 uddelinger.
Under disse omstændigheder lægger Ligningsrådet til  

 grund, at indbetaling af beløbet ca. 13 mio. kr. til PFA-Pension ikke  

 sker til afløsning af et egentligt retskrav, som de omhandlede  

 personer har på årligt at modtage en pensionsydelse, så  

 længe de lever, fra fonden.
Beløbet kan derfor fradrages i  

 fondens skattepligtige indkomst efter reglerne for uddeling i  

 fondsbeskatningslovens § 4, stk. 2. Udbetalinger til fordel for personer, der  

 ikke er skattepligtig her til landet, kan således ikke fradrages.
 Det er ved besvarelsen forudsat, at de tidligere medarbejdere eller disses  

 efterladte ægtefæller indsættes som ejer af ordningerne i  

 PFA.
For så vidt angår de enkelte ejere af de ordninger, der  

 påtænkes oprettet i PFA-Pension, fremgår det af  

 pensionsbeskatningslovens § 56, stk. 1, at beløb, der ydes ved, at  

 forsikringspræmier betales af en anden end ejeren af forsikringen, skal  

 medregnes ved opgørelsen af ejerens skattepligtige indkomst.
Undtaget  

 herfra er indbetalinger direkte fra den tidligere arbejdsgiver til en  

 pensionsordning med løbende udbetalinger ejet af den tidligere ansatte  

 eller til sikring af ægtefælle- eller børnepension.  

 Undtaget er endvidere indbetalinger fra hjælpe- og  

 understøttelsesfonde godkendt efter pensionsbeskatningslovens § 52.  

 Ingen af de nævnte undtagelsesbestemmelser finder anvendelse i  

 nærværende tilfælde.
De tidligere medarbejdere eller deres efterladte ægtefælle  

 skal derfor beskattes af den del af det indbetalte beløb til  

 PFA-Pension, der konkret vedrører deres ordning.
De  

 pågældende personer har til gengæld fradrag for den  

 foretagne indbetaling til PFA efter pensionsbeskatningslovens § 18,  

 således at det foretagne engangsindskud fordeles med lige store  

 beløb over 10 år, jf. lovens stk. 3.
