 Ikke udelukket at iværksætte foranstaltninger efter bistandslovens §  

 33, stk. 1, nr. 2 og 3, jf. § 36, over for en 36-årig stofmisbruger.
 REDEGØRELSE FOR SAGEN:
 Den 36-årige K var alene med et barn født i 1980. K havde i ca. 20 år  

 været stofmisbruger (ketogan, metadon, stesolid, hash og spiritus). Misbruget  

 havde haft varierende intensitet, og der havde været flere stoffri perioder.  

 Herunder havde K i 1980 færdiggjort en pædagoguddannelse men havde kun haft  

 korterevarende arbejde inden for sit fagområde.
 K havde været igennem mange mislykkede nedtrapnings- og behandlingsforsøg  

 og havde herunder været indlagt en del gange på psykiatriske afdelinger, fået  

 psykologbehandling, haft hjemme-hos- ordninger og været i familiepleje, alt  

 dog uden varigt held.
 K havde haft en stærkt belastet opvækst og boede i et betændt stofmiljø. I  

 ca. 3 år forud for den påklagede afgørelse havde hun haft et massivt misbrug.
I sommeren 1988 blev der via amtsungdomscentret foretaget almindelig  

 nedtrapning, som dog mislykkedes, bl.a. fordi K som stoffri pludselig  

 frygtede sin fremtid m.v.
Der viste sig samtidig - hvilket var nyt - tegn på,  

 at der måske var tale om en underliggende psykisk lidelse.
K blev anbragt til  

 observation i familiepleje men afbrød hurtigt forholdet.
Amtsungdomscentret fandt herefter, at der måtte andre foranstaltninger til  

 overfor K, og at det ville være nødvendigt at have hende i døgnregi.
I  

 september 1988 ansøgte amtsungdomscentret kommunen om at bevilge K et 2-3  

 måneders ophold på en institution for unge stofmisbrugere med henblik på  

 senere overførsel til familiepleje.
Amtsungdomscentret ville samtidig  

 påbegynde antidepressiv behandling af K.
I forhold til tidligere  

 behandlingsforsøg var der ved det foreslåede også taget hånd om det  

 psykiatriske aspekt.
Det sociale udvalg afslog det ansøgte men fastholdt sit tidligere tilbud  

 om familieplejeophold i ca. 3 måneder.
Hvis K ikke ønskede dette, måtte hun  

 flytte til forsorgshjem eller til kvindehjem, hvis hun skulle undgå at flytte  

 hjem igen.
Det sociale udvalg henviste til, at dets lægekonsulent skønnede behandling  

 på psykiatrisk hospital bedst egnet.
Udvalget lagde ligeledes vægt på, at  

 opholdet på institutionen skønnedes udsigtsløst, når man henså til rækken af  

 indlæggelser, nedtrapninger, bevilling af psykolog, hjemme-hos'er og ophold i  

 plejefamilier igennem 16 år.
Alle tiltag havde været virkningsløse.
 Det oplystes af overlægen på det relevante psykiatriske hospital, at dette  

 ikke kunne gøre mere for K men måtte henvise hende til socialpædagogisk  

 behandling med fornødent psykiatrisk tilsyn.
 K var reelt selvmordstruet.
 I klagen til nævnet gjorde K gældende, at der måtte en længere stoffri  

 periode til, før hun var parat til at komme i familiepleje.
 AFGØRELSEN, DER KLAGES OVER:
 Amtsankenævnet besluttede at pålægge det sociale udvalg at anbringe K i et  

 indtil 3 måneders ophold på stabiliseringsinstitutionen under  

 amtsungdomscentret efterfulgt af et ophold i socialpædagogisk plejefamilie.
 Nævnet lagde herved vægt på det i udtalelse fra den psykiatriske overlæge  

 anførte om det hidtidige forløb samt den aktuelle situation, hvor  

 behandlingsmulighederne på det psykiatriske hospital måtte anses for udtømte,  

 mens den nu lagte behandlingsplan, der afveg væsentligt fra det tidligere  

 forsøgte, skønnedes at være eneste mulighed.
 Nævnet lagde endvidere vægt på, at nævnets lægekonsulent havde kunnet  

 tilslutte sig overlægens betragtninger.
 Nævnet fandt det ubehageligt at måtte pålægge kommunen at iværksætte den  

 omhandlede, meget bekostelige specialiserede behandling, som efter almindelig  

 opfattelse hører under amtet til udførelse i sygehusregi.
 Nævnet fandt det endvidere nødvendigt at give udtryk for, at nævnet havde  

 betragtet behandlingstilbuddet som meget omfattende, og at der forudsattes  

 absolut medvirken fra K's side, således at forstå at den mindste afvigelse  

 fra K's side kunne medføre øjeblikkelig standsning af projektet.
 KLAGEN TIL ANKESTYRELSEN:
Afgørelsen blev anket af det sociale udvalg, som henviste til sin  

 lægekonsulents (ovenfor refererede) vurdering.
Det sociale udvalg fandt, at  

 amtsankenævnet tilsyneladende var enig heri, idet nævnet i sin afgørelse  

 havde udtalt, at nævnet fandt det ubehageligt at måtte pålægge kommunen at  

 iværksætte den omhandlede, meget bekostelige specialiserede behandling, som  

 efter almindelig opfattelse hører under amtet til udførelse i sygehusregi.
 Det var endvidere det sociale udvalgs opfattelse, at iværksættelse af  

 hjælpeforanstaltninger i den foreliggende sag - hvor pågældende var 36 år -  

 ikke var på linie med den opfattelse, der er givet udtryk for i punkt 38 i  

 Socialstyrelsens vejledning nr. 3 af 27. juli 1988 om bistandslovens  

 bestemmelser om døgnophold for børn og unge, bemærkningen i 2. afsnit:  

 »Der vil typisk være tale om personer i 20'erne med svære adfærds- og  

 misbrugsproblemer eller sent udviklede unge«.
 Antaget til principiel behandling:
 Ankestyrelsen antog sagen til principiel behandling til afklaring af, om  

 der ved 36 år er nået en øvre grænse for anvendelsen af bistandslovens § 33  

 og § 36.
 LOVGRUNDLAG:
 Bistandslovens § 33, stk. 1, nr. 3, jf. § 36.
 Socialstyrelsens vejledning nr. 3 af 27. juli 1988, om bistandslovens  

 bestemmelser om døgnophold for børn og unge, § 3.
 ANKESTYRELSENS AFGØRELSE:
 På baggrund af sagens konkrete omstændigheder anså Ankestyrelsen det ikke  

 for udelukket at iværksætte foranstaltninger efter bistandslovens § 33, stk.  

 1, nr. 2 og 3, jf. § 36 overfor en 36- årig.
 Ankestyrelsen lagde ved sin afgørelse ligesom nævnet vægt på, at  

 behandlingsmulighederne på psykiatrisk hospital ansås for udtømte, mens den  

 senest lagte behandlingsplan, der afveg væsentligt fra det tidligere  

 forsøgte, skønnedes at være eneste mulighed.
 Ankestyrelsen tiltrådte således nævnets afgørelse.
 Ankestyrelsen fandt imidlertid, at der ud over den skitserede  

 behandlingsplan burde iværksættes psykiatrisk tilsyn, når opholdet på  

 institutionen var afsluttet.
