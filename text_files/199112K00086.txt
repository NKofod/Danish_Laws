Nr LSF 86 Forslag til Lov om ændring af lov om midlertidig regulering af  

 boligforholdene (Præcisering af regler for benyttelse af helårsboliger) Fremsat af Pia Gjellerup (S) Baadsgaard (S) Karen Jespersen (S) Lissa  

 Mathiasen (S) Sonja Mikkelsen (S) Else Marie Mortensen (S) Jørn Pedersen (S)  

 Grete Schødts (S) Erik B.
Smith (S) den 5. november 1991 § 1 I lov om midlertidig regulering af boligforholdene, jf. lovbekendtgørelse  

 nr. 525 af 11. august 1986, som ændret ved § 2 i lov nr. 797 af 3. december  

 1986, § 2 i lov nr. 376 af 10. juni 1987, § 2 i lov nr. 377 af 10. juni 1987,  

 § 3 i lov nr. 831 af 21. december 1988, § 2 i lov nr. 234 af 16. april 1991  

 og § 2 i lov nr. 378 af 6. juni 1991, foretages følgende ændringer:
 1. § 50, stk. 1, affattes således:
»En bolig, der er beregnet til helårsbeboelse, må ikke uden  

 kommunalbestyrelsens samtykke tages i brug som andet end bopæl.« 2. I § 50 indsættes efter stk. 1 som nyt stykke:
»Stk. 2. Kommunalbestyrelsen skal fastsætte regler for,  

 hvilke kriterier der vil blive lagt til grund ved afgørelsen af, om en  

 ansøger kan få meddelt samtykke som nævnt i stk. 1.« Stk. 2 bliver herefter stk. 3.
 3. § 50, stk. 3, der bliver stk. 4, affattes således:
»Stk. 4. Såfremt en bolig, der er beregnet til  

 helårsbeboelse, tages i brug i strid med reglerne i stk. 1, kan  

 kommunalbestyrelsen til enhver tid benytte reglerne i § 48. En af ejeren  

 indgået lejeaftale om benyttelse i strid med reglerne i stk. 1 kan af  

 kommunalbestyrelsen kræves ophævet efter reglerne i § 49.« 4. § 51, stk. 2, ophæves.
 Stk. 3 bliver herefter stk. 2.
 5. § 53, stk. 1, litra d, affattes således:
 »d) i strid med reglerne i § 50, stk. 1, tager en bolig i brug som  

 andet end bopæl,».
§ 2 Stk. 1. Loven træder i kraft den 1. januar 1992.
 Stk. 2. De i lovens § 50, stk. 2, anførte regler skal af  

 kommunalbestyrelsen være fastsat senest den 1. februar 1992.
Bemærkninger til lovforslaget Almindelige bemærkninger Den gældende lovgivning angående benyttelse af flere helårsboliger er på  

 flere områder uklar.
Dette har blandt andet ført til tvistigheder om  

 afgørelserne.
Dette kan hverken kommunalbestyrelserne eller den enkelte  

 borger være tjent med.
Lovforslaget tilsigter at skabe klare regler, der er  

 tilgængelige, og som er formålstjenlige at administrere for de kommuner, der  

 vælger at være omfattet af boligreguleringslovens kapitel 7, hvori reglerne  

 er indeholdt.
Det er ønskeligt at give kommunalbestyrelserne en klar ret til at foretage  

 en afvejning imellem hensynet til boligsøgende i kommunen og hensynet til  

 muligheden for at drive et moderne samfund erhvervsmæssigt.
Denne afvejning  

 foretages efter lovforslaget i det regelsæt, som kommunalbestyrelserne skal  

 fastsætte ifølge den foreslåede bestemmelse i § 50, stk. 2. Dette regelsæt  

 vil typisk tage sit udgangspunkt i hensynet til boligsøgende i kommunen og  

 vil dertil kunne indeholde en klar formulering af de erhvervsmæssige hensyn,  

 som kommunen måtte ønske at varetage i denne sammenhæng.
 Den foreslåede fremgangsmåde giver en ensartet behandling af de  

 forskellige sager, hvorved retssikkerheden styrkes.
Bemærkninger til de enkelte bestemmelser Til § 1 Til nr. 1, 3 og 5 Den gældende formulering foreslås ændret således, at bestemmelsen i stedet  

 for at omhandle »sommerhusbeboelse el. lign. midlertidig  

 benyttelse« omhandler enhver anden situation, end hvor der er tale om  

 bopæl.
En bolig til helårsbeboelse skal således benyttes som bopæl (i  

 folkeregistermæssig henseende), medmindre der foreligger et samtykke.
Til nr. 2 Bestemmelsen i den foreslåede stk. 2 pålægger kommunalbestyrelsen at  

 udarbejde et regelsæt, hvoraf det klart fremgår, hvilke saglige kriterier der  

 vil og kan blive inddraget ved afgørelsen af, om der meddeles samtykke til at  

 råde over en bolig, der ikke anvendes som bopæl.
Blandt kriterierne kan være  

 krav om en mindste intensitet af ansøgerens opgaver i kommunen eller regionen  

 og dermed benyttelsen af en bolig.
Kommunalbestyrelsen kan i forbindelse med fastsættelse af regelsættet  

 vælge at vedtage en generel overgrænse for, hvor stort et bruttoetageareal et  

 samtykke efter stk. 1 berettiger en ansøger at råde over.
Kommunalbestyrelsen  

 skal i denne sammenhæng tage stilling til de situationer, hvor flere  

 berettigede benytter den samme bolig.
Regelsættet skal være offentligt tilgængeligt, således at enhver sikres  

 indsigt i grundlaget for forvaltningen.
Såfremt en kommunalbestyrelse  

 vedtager en ændring i regelsættet, vil denne ændring få virkning for de  

 ansøgninger, der er fremkommet til kommunalbestyrelsen efter den dato, hvor  

 vedtagelsen af ændringen er offentlig.
I modsætning til de gældende bestemmelser vil regelsættet betyde en  

 bedømmelse af den pågældende ansøgers formål med at råde over en bolig som  

 andet end bopæl og ikke en bedømmelse af den enkelte bolig.
Dette indebærer,  

 at et samtykke følger den pågældende, så længe de kriterier, hvorpå et  

 samtykke er givet, fortsat opfyldes.
Kommunalbestyrelsen har adgang til, når  

 det skønnes ønskeligt, at kræve dokumentation for, at kriterierne fortsat er  

 opfyldt.
 En kommunalbestyrelse kan af hensyn til boligsøgende i kommunen begrænse  

 kriterierne i regelsættet således, at der ikke vil blive givet samtykke til  

 at benytte en bolig som andet end bopæl, ligesom det omvendt er muligt i  

 meget vid udstrækning at åbne for en adgang til et samtykke.
Til nr. 4 Den foreslåede ophævelse af § 51, stk. 2, skal ses i relation til den  

 under nr. 2 foreslåede bestemmelse, (ny § 50, stk. 2), hvorefter  

 kommunalbestyrelsen i forbindelse med fastlæggelse af regelsæt vil foretage  

 afvejningen i forhold til den boligforsyningsmæssige situation i kommunen.
Til § 2 De foreslåede ændringer skal træde i kraft den 1. januar 1992.
 Kommunalbestyrelserne er forpligtede til snarest muligt og senest den 1.  

 februar 1992 at fastsætte regler i henhold til den foreslåede bestemmelse i §  

 50, stk. 2, og at vedtage en eventuel kvadratmetergrænse, jf. bemærkningerne  

 herom til nr. 2.
 Ansøgninger om samtykke, jf. den gældende bestemmelse i § 50, stk. 1,  

 afgøres på grundlag af de hidtil gældende bestemmelser.
