Skriftlig fremsættelse (26. oktober  

 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om udendørs hold af svin.
(Lovforslag nr.
L 61).
Lovforslaget har til formål at sikre, at  

 udegående svin får tilgodeset deres adfærdsmæssige og  

 fysiologiske behov, uanset hvilken produktionsform svineproducenterne  

 vælger.
Dyrene skal således bl.a. have mulighed for at hvile  

 på et lejeareal med tør strøelse, at regulere deres  

 kropstemperatur på forskellige måder og at få tilgodeset  

 deres behov for at rode.
 Lovforslaget stiller derfor minimumskrav til  

 størrelsen af både hytter og udendørs arealer og krav til  

 konstruktion og indretning af hytterne, herunder om isolering og ventilation  

 og et tørt, strøet leje, så svinene kan finde passende  

 hvile under de skiftende temperatur- og vejrforhold.
Det foreslås tillige, at drægtige søer  

 og gylte skal have adgang til redebygningsmateriale, og at alle  

 udegående svin skal have adgang til et sølehul, hvor de kan  

 regulere deres kropstemperatur på varme dage, og hvor mudderet samtidig  

 giver beskyttelse mod solskoldning og insektbid.
Hvis svinene har adgang til  

 et areal, hvor der både er skygge og effektiv luftudskiftning i  

 døgnets varmeste timer, kan sølehullet dog erstattes af adgang  

 til andre temperaturregulerende foranstaltninger i form af  

 overbrusningsanlæg eller lignende.
 Endelig foreslås det, at svinene altid skal have  

 adgang til frisk drikkevand og til halm eller andet, der kan give  

 mæthedsfølelse og tilgodese dyrenes behov for rodemateriale.
 Idet visse krav i lovforslaget kan medføre, at en  

 del producenter må indrette hytter og folde på en anden  

 måde end hidtil og eventuelt helt udskifte hytterne og installere nye  

 anlæg, indeholder lovforslaget en overgangsperiode på 5 år  

 for bedrifter taget i brug før lovens ikrafttræden, så  

 producenterne får en passende periode til at tilpasse bedriften til  

 disse nye krav.
Lovforslaget er baseret på et udkast fra den  

 arbejdsgruppe, fødevareministeren og jeg nedsatte i januar 1998.  

 Arbejdsgruppen har med sit udkast til bedre regler for udendørs hold  

 af svin på passende vis afsluttet gennemgangen af den danske  

 svineproduktion.
Jeg har tidligere fremsat lovforslag om indendørs  

 hold af forskellige grupper svin på baggrund af forslag fra  

 arbejdsgruppen, og dette lovforslag om udendørs hold af svin skal ses  

 som det sidste skridt i regeringens reform af svineproduktionen.
Med  

 gennemførelsen af dette lovforslag vil Danmark være et af de  

 førende lande inden for dyrevelfærd i den intensive  

 svineproduktion.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
