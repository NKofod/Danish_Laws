Betænkning afgivet af Retsudvalget den 9. februar 2012 Betænkning over Forslag til lov om ændring af straffeloven (Udvidet anvendelse af betingede domme med vilkår om samfundstjeneste m.v.) [af justitsministeren (Morten Bødskov)] 1. Ændringsforslag Dansk Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 14. december 2011 og var til 1. behandling den 17. januar 2012. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 27. oktober 2011 dette udkast til udvalget, jf.
REU alm. del  bilag 55. Den 14. december 2011 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 14 spørgsmål til justitsministeren til skriftlig besvarelse.
Justitsministeren har besvaret spørgsmål 1-5. Spørgsmål 6-14 forventes besvaret inden 2. behandling.
3. Indstillinger og politiske bemærkninger Et flertal i udvalget (udvalget med undtagelse af DF) indstiller lovforslaget til vedtagelse uændret.
 Et mindretal (DF) indstiller lovforslaget til vedtagelse med det stillede ændringsforslag.
 For Dansk Folkeparti vægter offeret altid højere end gerningsmanden, og derfor er det vigtigt, at man fremover er meget varsom med, hvem man idømmer samfundstjeneste i stedet for fængselsstraf, da det kan virke krænkende for offerets retsbevisthed, hvis gerningsmanden ved voldsforbrydelse eller sædelighedsforbrydelse idømmes samfundstjeneste i stedet for fængselsstraf.
Når grænsen for, hvornår man kan idømme samfundstjeneste, nu hæves til indtil 2 år, angår det ikke længere kun småkriminelle, men derimod personer, der har begået ret alvorlige forbrydelser.
Derfor er det vigtigt for Dansk Folkeparti, at det bliver skrevet ind i loven, at den udvidelse af ordningen for samfundstjeneste, der foreslås med lovforslaget, ikke omfatter sager om så alvorlige forhold som voldsforbrydelser og sædelighedsforbrydelser.
Dansk Folkeparti har i forbindelse med udvalgsarbejdet forsøgt at få slået fast, at der i sager om voldsforbrydelser eller sædelighedsforbrydelser, hvor straffen vil være fra 1 år og 6 måneder til 2 år, ikke vil blive idømt samfundstjeneste i stedet for fængsel, men justitsministeren har ikke kunnet afvise denne mulighed, da der henvises til, at det er op til dommeren at afgøre dette i konkrete tilfælde.
For Dansk Folkeparti er det helt uacceptabelt, at denne mulighed kan forekomme, så derfor kan Dansk Folkeparti ikke støtte lovforslaget, hvis ikke ændringsforslaget vedtages.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (DF):
 1) Før nr. 1 indsættes som nyt nummer:
 »01. I § 62 indsættes som stk. 4:
»Stk. 4. Stk. 1 finder ikke anvendelse i sager om vold og forbrydelser mod kønssædeligheden.«« [Undtagelse af sager om vold og forbrydelser mod kønssædeligheden fra anvendelsesområdet for betinget dom med vilkår om samfundstjeneste] Bemærkninger Til nr. 1 Efter straffelovens § 62, stk. 1, kan retten  hvis betinget dom efter reglerne i straffelovens §§ 56 og 57 ikke findes tilstrækkelig  afsige betinget dom med vilkår om samfundstjeneste, hvis tiltalte findes egnet hertil.
 Med den foreslåede bestemmelse undtages sager om vold og forbrydelser mod kønssædeligheden generelt fra anvendelsesområdet for sådanne betingede domme med vilkår om samfundstjeneste.
Jacob Bjerregaard (S) Poul Andersen (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Meta Fuglsang (SF) Anne Baastrup (SF) fmd.
Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
