Skrivelse med orientering om bekendtgørelse om aflønning og befordringsudgifter m.v. i beskyttet beskæftigelse, særligt tilrettelagt beskæftigelsesforløb og aktivitets- og samværstilbud (Til samtlige kommuner og regioner m.fl.) Socialministeren har udsendt vedlagte bekendtgørelse nr. 483 af 19. maj 2011 om aflønning m.v. i beskyttet beskæftigelse, særligt tilrettelagt beskæftigelsesforløb og aktivitets- og samværstilbud.
 Den nye bekendtgørelse indeholder følgende ændring i forhold til den hidtil gældende bekendtgørelse om aflønning og befordringsudgifter m.v.: I § 2, stk. 2, er det fastsat, at udgiften til befordring for den enkelte borger ikke kan overstige 30 pct. af vedkommendes indtjening ved den beskyttede beskæftigelse efter fradrag af skat.
En undersøgelse fra SFI har vist, at det i en mindre andel af landets kommuner kan forekomme, at borgere i beskyttet beskæftigelse opkræves mere i betaling for transporten end, hvad der svarer til deres lønindtægt. Ændringen har til formål at sikre, at borgere, der er visiteret til beskyttet beskæftigelse efter § 103, ikke oplever, at udgifterne til befordring til beskæftigelsesstedet overstiger 30 pct. af de pågældendes indtægt fra den beskyttede beskæftigelse efter fradrag af skat.
Bekendtgørelsen er en udmøntning af satsreguleringspuljen for 2010, hvor der blev afsat midler til ændring af reglerne for betaling af befordring for borgere i beskyttet beskæftigelse.
 Bekendtgørelsen træder i kraft den 1. september 2011 og erstatter bekendtgørelse nr. 628 af 15. juni 2006 om aflønning og befordringsudgifter m.v.
