Betænkning afgivet af  

 Uddannelsesudvalget den 3. marts 2000 Betænkning over Forslag til lov om ændring af lov om  

 almen voksenuddannelse og lov om kursus til højere  

 forberedelseseksamen og om studieforberedende enkeltfagsundervisning for  

 voksne m.v.
(Udbud og centerstruktur, økonomistyring af  

 voksenuddannelsescentre, deltagerbetaling m.v.) Udvalget har behandlet lovforslaget i nogle møder  

 og har herunder stillet spørgsmål til undervisningsministeren,  

 som denne har besvaret skriftligt.
 Endvidere har udvalget modtaget skriftlige og/eller  

 mundtlige henvendelser fra:
Forstanderforeningen, Gug-Kjeldsen, P., Nakskov, Gymnasieskolernes Lærerforening, Jensen, Peter V.
Højgaard, Svenstrup og Landsforbundet af Voksen- og Ungdomsundervisere.
 Der er af undervisningsministeren stillet  

 ændringsforslag, hvorom henvises til de ledsagende  

 bemærkninger.
Undervisningsministeren har over for udvalget oplyst, at  

 det med henblik på at finde en enklere administrativ ordning har  

 været undersøgt, om det ville være muligt at fritage de  

 grupper af kursister, som højst sandsynligt vil afslutte med en fuld  

 enkeltfags-hf eller enkeltfagsstudentereksamen (herunder en fagkombination,  

 der kræves ved optagelse til videregående uddannelser), for  

 deltagerbetaling allerede fra studiestart.
Der har her især været  

 tænkt på kursister, der på baggrund af et ugentligt timetal  

 på mindst 23 timer modtager statens uddannelsesstøtte (SU) og  

 dermed er berettiget til at få et supplerende stipendium på op  

 til 85 pct. af deltagerbetalingen.
Ligeledes har det været overvejet,  

 om VUS-modtagere, der efter ikrafttrædelse af en ændring af  

 VUS-bekendtgørelsen vil kunne få op til 100 pct. dækning  

 af udgiften til deltagerbetalingen ved avu- og hf-undervisningen, kunne  

 fritages.
Der har imidlertid vist sig en række problemer i  

 forbindelse med at fritage sådanne kursistgrupper for deltagerbetaling  

 fra studiestart.
I flere tilfælde vil der være tale om kursister,  

 som viser sig senere ikke at opfylde betingelserne, f.eks. fordi de falder  

 fra undervejs eller overgår til deltidsstudium og dermed ikke  

 længere er SU-berettigede, eller fordi det efterfølgende viser  

 sig ved en indtægtskontrol, at de ikke har været SU-berettigede i  

 perioden, så SU en skal betales tilbage.
Endvidere er det en  

 komplikation, at et fuldtidsstudium kan sammensættes af elementer, der  

 berettiger til tilbagebetaling, og elementer, der ikke gør det.
Det  

 forekommer f.eks., at de samme kursister læser hf-enkeltfag og avu-fag  

 samtidig, eller at en kombination af hf-enkeltfag består af både  

 hf-fag, der indgår i en adgangsgivende eksamen eller fagpakke, og andre  

 hf-enkeltfag, der ikke indgår og derfor ikke berettiger til  

 tilbagebetaling.
Det har således ikke vist sig muligt at finde en  

 retfærdig og konsistent løsning, der kunne udskille en bestemt  

 gruppe af kursister til fritagelse for deltagerbetaling allerede ved starten  

 af undervisningen.
På den baggrund er det oprindelige forslag  

 fastholdt, så kursister, der gennemfører en hel adgangsgivende  

 eksamen eller fagkombination, først har ret til at få  

 tilbagebetalt deltagerbetalingen efter gennemført eksamen.
Undervisningsministeren har tillige tilkendegivet over for  

 udvalget, at bemyndigelsen i den foreslåede § 4, stk. 2, i lov om almen  

 voksenuddannelse (lovforslagets § 1, nr. 5) alene tænkes anvendt i de  

 tilfælde, hvor fagrækken udvides med nye fag.
I forbindelse med  

 en sådan eventuel udvidelse af fagrækken vil der skulle tages  

 stilling til, om faget skal betragtes som et centralt grundfag, eller om det  

 skal være omfattet af deltagerbetalingen.
En udvidelse af  

 fagrækken med nye fag vil forudsætte en  

 bekendtgørelsesændring, der udsendes til forudgående  

 høring på sædvanlig vis.
 Herefter indstiller et flertal (udvalget med  

 undtagelse af Socialistisk Folkepartis og Enhedslistens medlemmer)  

 lovforslaget til vedtagelse med de af undervisningsministeren stillede  

 ændringsforslag.
Et mindretal inden for flertallet (Dansk Folkepartis  

 medlem af udvalget) er generelt modstander af amterne og er af den  

 opfattelse, at de bør nedlægges.
Men da dette lovforslag efter  

 mindretallets opfattelse vil give en bedre økonomisk styring på  

 VUC-centrene, kan mindretallet støtte forslaget.
Igennem længere tid har det vist sig, at det gennem  

 VUC-uddannelserne har været en god idé at tage f.eks. en  

 efteruddannelse, men det er vigtigt, at der bliver oprettet et fornuftigt  

 økonomisk styringsinstrument.
Dette finder mindretallet delvis  

 opnået med dette lovforslag.
 Et mindretal (Socialistisk Folkepartis og  

 Enhedslistens medlemmer af udvalget) indstiller lovforslaget til  

forkastelse ved 3. behandling, men vil stemme for de af  

 undervisningsministeren stillede ændringforslag.
 En del af mindretallet (Socialistisk Folkepartis medlem af  

 udvalget) finder det dybt beklageligt, at et flertal i Folketinget med  

 regeringen i spidsen bryder med det hidtidige princip om, at en  

 12-13-årig grunduddannelse skal være fritaget for brugerbetaling.  

 Dette uanset, om der er tale om ungdomsuddannelse eller om  

 voksenuddannelse.
Socialistisk Folkeparti har konstateret, at  

 brugerbetalingen er indført som en opfølgning på aftalen  

 mellem regeringen og Amtsrådsforeningen af 11. juni 1999 om amternes  

 økonomi i 2000. Socialistisk Folkeparti finder det yderst beklageligt,  

 at forhandlingerne med Amtsrådsforeningen på denne måde  

 bruges til at føre uddannelsespolitik.
Yderst beklageligt, fordi de  

 kommunale forhandlinger på denne måde kommer til at optræde  

 som en slags førstekammer, men uden offentlighedens  

 opmærksomhed, hvilket set ud fra en demokratisk synsvinkel er meget  

 problematisk.
Yderst beklageligt, fordi tilgangen til de politiske  

 spørgsmål under forhandlingerne med Amtsrådsforeningen  

 først og fremmest sker ud fra en økonomisk tilgang og ikke ud  

 fra en uddannelsespolitisk tilgang.
Blandt andet fordi beslutningen om brugerbetalingen blev  

 truffet under disse forhandlinger, har Socialistisk Folkeparti måttet  

 konstatere, at det har været helt umuligt at ændre i  

 lovforslaget.
Socialistisk Folkeparti finder det yderst beklageligt, at nogle  

 få eksempler på, at veluddannede også tager enkelte fag  

 på VUC, bliver brugt som begrundelse for at indføre  

 brugerbetaling på alle fag, der defineres som ikke centrale fag.
Havde  

 det været denne mulighed, man ville afskaffe, kunne man have  

 indført brugerbetaling for de mennesker, der i forvejen har en  

 gymnasial uddannelse.
Men det har åbenbart ikke været det, man  

 var interesseret i, hvilket betyder, at der nu indføres en  

 brugerbetaling, der også rammer kortuddannede, f.eks. ved fag som edb  

 på avu-niveau og psykologi på hf-niveau.
 Endelig medfører lovforslaget utrolig meget  

 administration, hvilket kan løbe op i ganske mange kroner, bl.a. set i  

 forhold til det beløb, som det er meningen forslaget skal spare  

 amterne for.
En anden del af mindretallet (Enhedslistens medlem  

 af udvalget) er stærk modstander af den brugerbetaling på visse  

 fag på VUC, som nu gennemføres.
Brugerbetaling på omkring  

 1.000 kr. pr. fag på de fag, der ikke er centrale grundfag, bryder med  

 et grundlæggende uddannelsespolitisk princip om den lige ret for alle  

 til 12 års skolegang.
For at spare ca. 50 mio. kr. skal kortuddannede  

 voksne nu betale for fag, som Folketingets flertal definerer som »ikke centrale grundfag«.
Det vil betyde, at kortuddannede  

 skræmmes fra at tage visse fag på VUC, og det er i stik modstrid  

 med regeringens egne ord om at opprioritere de kortuddannede samt et  

 grundlæggende basalt velfærdsprincip om lige adgang til gratis  

 uddannelse for alle.
Ændringsforslag Af	undervisningsministeren, tiltrådt af  

udvalget:
Til § 1 1) Efter nr. 11 indsættes som nyt nummer:
»01. I § 9, stk. 2, og i § 13, stk. 1, ændres  

»§ 12, stk. 2« til: »§ 12, stk. 3«.« Til § 2 2) Efter nr. 3 indsættes som nye numre:
» 02.	I § 25, stk. 1, ændres »§ 19, stk. 1, nr. 1, 3, 4, 5 og 6« til: »§ 19,  

 stk. 1, nr. 1 og nr. 3-7«.« 3) Efter nr. 6 indsættes som nyt nummer:
» 4) Efter nr. 8 indsættes som nyt nummer:
» Bemærkninger Til nr. 1-4 Ændringsforslagene er konsekvensændringer som  

 følge af lovforslaget.
Ved en fejl blev de nødvendige  

 konsekvensændringer ikke medtaget i det fremsatte lovforslag.
Hans Peter Baadsgaard (S) fmd.  

  Peder Sass (S)  Jeppe Kofod (S)  

  Frode Sørensen (S)  Carsten Hansen (S)  

  Aage Frandsen (SF) Susanne Clemensen (CD)  

  Henrik Svane (RV)  Søren Kolstrup (EL)  

  Ulrik Kragh (V)  Hanne Severinsen (V)  

  Else Winther Andersen (V)  Karen Rønde (V)  

 Brian Mikkelsen (KF)  Knud Erik Kirkegaard (KF)  

  Christian H.
Hansen (DF)  

  Tove Videbæk (KRF) Frihed 2000 havde ikke medlemmer i udvalget.
