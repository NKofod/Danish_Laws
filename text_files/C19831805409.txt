INDHOLDSFORTEGNELSE 1. Indledning 2. Afgangsførelse ved selskabers opløsning 2.1. Fusion 2.2. Solvent likvidation 2.3. Konkurs 2.4. Frivillig likvidationsakkord 2.5. Frivillig insolvent likvidation 2.6. Aktieselskabslovens §§ 117, 118 og 119 (anpartsselskabslovens §§ 86,  

 87 og 88) 3. Afgangsførelse ved skatterestancens hel- eller  

 delvise bortfald 3.1. Forældelse 3.2. Tvangsakkord i og uden for konkurs 3.3. Tvangsmoratorium 3.4. Frivillig akkord 4. Restancer under 500 kr.
5. Speciel bemyndigelse fra statsskattedirektoratet 6. Tvivlstilfælde 1. Indledning Pålignet selskabsskat, dvs. al skat pålignet i henhold til gældende lov om  

 indkomstbeskatning af aktieselskaber m.v. (selskabsskatteloven), opkræves af  

 statsskattedirektoratet med bistand af kommunerne, der forestår den  

 tvangsmæssige inddrivelse af restancerne.
Når det konstateres, at en selskabsskatterestance ikke kan inddrives, kan  

 restancen afgangsføres.
Afgangsførelse forudsætter, enten at selskabet  

 opløses, jf. under 2, eller at skattekravet bortfalder ved forældelse eller  

 akkord, jf. under 3.
 Afgangsførelse af selskabsskatterestancer skal indberettes til  

 statsskattedirektoratet.
2. Selskabers opløsning Et selskab kan opløses ved lovmæssig fusion, likvidation, konkurs, en  

 frivillig likvidationsordning og efter aktieselskabslovens §§ 117, 118 eller  

 119 (anpartsselskabslovens §§ 86, 87 eller 88).
 Inden en restance afgangsføres, skal kommunen være opmærksom på, om  

 selskabsdeltagerne eller boets bestyrelse/likvidator kan drages til ansvar  

 efter selskabsskattelovens § 33.
2.1. Fusion Ved fusion overtager det fortsættende selskab det ophørte selskabs gæld,  

 hvorfor afgangsførelse af selskabsskatterestance ikke er aktuel.
2.2. Solvent likvidation Et selskabs opløsning ved likvidation forudsætter, at selskabet er solvent  

 og dermed, at der er fuld dækning til kreditorerne.
Afgangsførelse af  

 selskabsskatterestance er derfor ikke aktuel.
2.3. Konkurs Konkurs foreligger, når skifteretten i henhold til konkursloven har afsagt  

 konkursdekret.
 En restance kan afgangsføres, når den har været anmeldt i konkursboet.  

 Hvis boet er sluttet efter konkurslovens § 143, dvs. uden midler ud over,  

 hvad der medgår til dækning af omkostninger, kan restancen afgangsføres, selv  

 om den ikke har været anmeldt.
Afgangsførelse forudsætter, at konkursboet er afsluttet, samt at eventuel  

 dividende er udloddet.
Hvis restancen er sikret ved håndpant eller pant i  

 fordringer m.v., der som separatistkrav ikke skal realiseres i forbindelse  

 med boets behandling, må afgangsførelse afvente realisationen af de pantsatte  

 aktiver.
 Der skal i kommunen foreligge dokumentation i form af en kopi af  

 meddelelsen om boets afslutning og udlodning (eventuelt kopi af  

 bekendtgørelsen i Statstidende) samt i almindelighed kopi af anmeldelsen i  

 boet.
2.4. Frivillig likvidationsakkord En frivillig likvidationsakkord er en aftale mellem selskabet og dets  

 kreditorer, hvorefter den udækkede gæld eftergives mod, at selskabets aktiver  

 i forbindelse med virksomhedens ophør realiseres bedst muligt.
Hvis alle  

 kreditorerne tiltræder en likvidationsakkord, kan selskabet opløses uden  

 skifterettens medvirken, selv om der ikke er fuld dækning til kreditorerne.
 Kommunen er ikke bemyndiget til at tiltræde likvidationsakkorder, jf.  

 SD-cirkulære 1981-25, pkt. 3.6.1.
Såfremt statsskattedirektoratet tiltræder en likvidationsakkord, vil der  

 tilgå kommunen meddelelse herom.
Når endelig udlodning er modtaget, kan den  

 udækkede restance afgangsføres.
Der skal i kommunen foreligge dokumentation for, at selskabet afmeldes i  

 Aktieselskabs-Registeret, eventuelt i form af en kopi af skrivelsen  

 vedrørende afmeldelsen fra den, der forestår ordningen.
Endvidere skal  

 statsskattedirektoratets skrivelse om likvidationsakkordens tiltrædelse  

 foreligge.
2.5. Frivillig insolvent likvidation En frivillig likvidation er en aftale mellem selskabet og dets kreditorer,  

 hvorefter selskabets aktiver i forbindelse med virksomhedens ophør realiseres  

 bedst muligt, og provenuet fordeles mellem kreditorerne.
Hvis alle  

 kreditorerne tiltræder en frivillig likvidation, kan selskabet afvikles uden  

 skifterettens medvirken, selv om der ikke er fuld dækning til kreditorerne.
 Hvis selskabet ikke afmeldes i Aktieselskabs-Registeret, skal  

 skatterestancen ikke afgangsføres, idet der kan opstå ny aktivitet i  

 selskabet og dermed et nyt grundlag for at opkræve restancen.
 Hvis selskabet afmeldes i Aktieselskabs-Registeret, kan skatterestancen  

 afgangsføres, når selskabets aktiver er realiseret og provenuet endeligt  

 fordelt blandt kreditorerne.
Der skal i kommunen foreligge dokumentation for, at provenuet er endeligt  

 udloddet og at selskabet er afmeldt i Aktieselskabs-Registeret.
Begge forhold  

 kan evt. dokumenteres ved en erklæring fra en advokat.
2.6. Aktieselskabslovens §§ 117, 118 og 119 (anpartsselskabslovens §§ 86,  

 87 og 88) En restance kan afgangsføres, når et selskab efter begæring af  

 overregistrator er opløst af skifteretten i henhold til § 117 (§ 86) (om  

 opløsning af selskaber, hvor dette er påbudt i lovgivningen m.v.), § 118 (§  

 87) (om undladelse af at indsende regnskaber) eller opløst ved dom i henhold  

 til § 119 (§ 88) (om majoritetsmisbrug), og boet er afsluttet uden dækning  

 til kreditorerne.
 Hvis restancen er sikret ved håndpant eller pant i fordringer m.v., der  

 som separatistkrav ikke skal realiseres i forbindelse med boets behandling,  

 må afgangsførelse afvente realisationen.
 Der skal i kommunen foreligge dokumentation i form af en kopi af  

 meddelelsen om boets opløsning (evt. kopi af bekendtgørelsen i Statstidende)  

 samt i almindelighed kopi af anmeldelsen i boet.
3. Skatterestancens hele eller delvise bortfald En restance skal afgangsføres, når den er forældet.
Endvidere skal der ske  

 afgangsførelse af den del af en restance, der bortfalder, når der for et  

 selskab er vedtaget en tvangsakkord eller en frivillig akkord.
3.1. Forældelse En fordring skal afgangsføres som forældet, når fordringen er forældet  

 efter reglerne i lov nr. 274 af 22. december 1908. Herefter indtræder  

 forældelse normalt 5 år efter det tidspunkt, da fordringen kunne kræves  

 betalt, dvs. 5 år efter forfaldstidspunktet, medmindre forældelsen er  

 afbrudt.
Forældelsesfristen løber da fra det senest foretagne retsskridt  

 eller fra selskabets erkendelse af restancen.
Såfremt der er tilvejebragt et  

 særligt retsgrundlag, sker forældelsen dog først efter 20 år, jf.
Danske Lov  

 5-14-4. Der henvises til KD-meddelelse 1974-7, pkt. 2.1.
3.2. Tvangsakkord i og uden for konkurs En tvangsakkord er en af skifteretten stadfæstet ordning, hvorefter der -  

 under forudsætning af at virksomheden videreføres - sker en procentvis  

 nedsættelse (eftergivelse) af den ikke fortrinsberettigede gæld.
 Den ved akkorden bortfaldne del af restancen skal afgangsføres, når  

 akkorden er stadfæstet af skifteretten, og ankefristen er udløbet, uden at  

 anke har fundet sted.
 Der skal i kommunen foreligge dokumentation i form af meddelelsen fra  

 skifteretten (evt. kopi af bekendtgørelsen i Statstidende) om, at akkorden er  

 stadfæstet.
Hvis akkorden ikke opfyldes, men efterfølges af en konkursbehandling, skal  

 den oprindelige fordring efter fradrag af eventuel modtagen dividende  

 anmeldes i konkursboet.
Der skal i den anledning ikke ske ændring i den som  

 følge af tvangsakkorden skete afgangsførelse, idet dividenden i konkursboet  

 af fordringen normalt ikke kan overstige akkordbeløbet.
3.3. Tvangsmoratorium Et tvangsmoratorium er en af skifteretten stadfæstet vedtagelse, hvorefter  

 kreditorerne giver udsættelse med betaling af den ikke fortrinsberettigede  

 gæld.
Da et tvangsmoratorium indebærer, at alle restancer betales, er  

 afgangsførelse ikke aktuel.
3.4. Frivillig akkord En almindelig, frivillig akkord er en aftale mellem skyldneren og dennes  

 kreditorer, hvorefter der - under forudsætning af at virksomheden videreføres  

 - i overensstemmelse med konkurslovens regler om tvangsakkord sker en  

 procentvis nedsættelse (eftergivelse) af den ikke fortrinsberettigede gæld,  

 som er stiftet inden skæringsdagen.
 Afgangsførelse kan først finde sted, når akkorden er opfyldt, dvs. når  

 hele det ikke eftergivne beløb er indbetalt.
 Den frivillige akkord skal dokumenteres enten ved statsskattedirektoratets  

 tiltrædelsesskrivelse eller - hvor kommunen er bemyndiget til at tiltræde en  

 akkord - attestation fra den i kommunen, der er bemyndiget til at tiltræde  

 frivillige akkorder.
 4. Restancer under 500 kr.
 En restance under 500 kr., der ikke skønnes at kunne inddrives, kan  

 afgangsføres af kommunen uden bemyndigelse fra statsskattedirektoratet.
5. Speciel bemyndigelse fra statsskattedirektoratet Når en restance ikke kan afgangsføres efter foranstående regler, kan  

 afgangsførelse i særlige tilfælde ske ved en bemyndigelse fra  

 statsskattedirektoratet.
 Dokumentationen er den skrivelse, hvori statsskattedirektoratet giver  

 bemyndigelse til afgangsførelse af restancen.
6. Tvivlstilfælde Tvivlsspørgsmål vedrørende afgangsførelse af selskabsskatterestancer skal  

 forelægges statsskattedirektoratet.
