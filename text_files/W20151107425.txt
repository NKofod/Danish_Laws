Ligebehandlingsnævnets afgørelse om køn - øvrige - ej medhold J. nr. 2014-6811-65279 En kvinde klagede over, at det kun var hendes mand, der stod som primær ejer på registreringsattesten på deres bil.
Skat står for registreringen, men det er anmelderen, der bestemmer, hvem der skal stå som ejer af bilen ved registreringen.
Der var derfor intet i sagen, der tydede på, at hverken Skat eller bilforhandleren havde ageret i strid med Ligestillingsloven.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at klagers mand og ikke klager blev angivet som adressat på registreringsattesten for deres fælles bil.
Ligebehandlingsnævnets afgørelse Det var ikke i strid med ligestillingsloven, at klagers mand og ikke klager blev angivet som adressat på registreringsattesten for deres fælles bil.
Sagsfremstilling Klagers bil, som hun købte sammen med sin mand, blev registreret ved registreringsattest den 29. juli 2011. Klagers mand er på registreringsattesten angivet som primær ejer og primær bruger af bilen, mens klager er angivet som sekundær ejer.
Klagers mand er adressat for registreringsattesten.
 Bilen er købt hos indklagede 2. Registreringen er sket hos Skat.
Parternes bemærkninger Klager gør gældende, at det er diskriminerende over for kvinder, at mandens navn automatisk angives på registreringsattesten.
 Klager købte bilen sammen med sin mand, og bilen er fælleseje.
Problemet starter hos bilforhandleren, hvor selve købet kan registreres i begge ægtefællers navn, men den foreløbige registreringsattest udfylder bilforhandleren automatisk i mandens navn.
Klager har fået bekræftet ved den indklagede bilforhandler, at dette er almindelig procedure.
Klagers mand har også bekræftet den pågældende procedure.
 Registreringsattesten bør stå i begges navne eller overføres til klagers navn uden, at hun behøver at bede sin mand om en underskrift dertil.
 Klagers mand ønsker ikke, at registreringsattesten overføres til klagers navn.
Indklagede giver ikke lovhjemmel til ligestilling i ægteskabet, når kun et navn kan stå på registreringsattesten.
Hvis der skal være ligestilling, skal indklagede ændre sin procedure.
 Indklagede 1 gør gældende, at der ikke er udøvet forskelsbehandling over for klager på grund af køn i forbindelse med udstedelse af registreringsattesten.
Både klager og hendes mand er registreret som ejere af bilen.
Derfor kan de begge slå køretøjet op i Motorregistret.
Klagers mand var adressat på registreringsattesten.
 Begge ægtefæller kan stå som ejere af bilen, men i henhold til EU's direktiv 1993/37/EF af 29. april 1999, jf. registreringsbekendtgørelsen, kan alene en person være indehaver af registreringsattesten, idet direktivet udtrykkeligt bruger ental.
 Hvis køretøjet er registeret med flere ejere, sender indklagede attesten til den ejer, som ved registreringen er anført som adressat for registreringsattesten, jf. registreringsbekendtgørelsens § 56, stk. 3.
Når et køretøj anmeldes til registrering, anses den der er i besiddelse af registreringsattesten for bemyndiget til at foretage anmeldelsen.
Det er anmelderen, der bestemmer, hvem der skal stå som adressat på registreringsattesten.
Der sker ingen prøvelse ved indklagede af de civilretlige ejerforhold.
Det er derfor ikke en almindelig procedure ved indklagede, at manden registreres som adressat.
Klager kan opføres som adressat for attesten i stedet for sin mand ved henvendelse til indklagede eller en pladeoperatør og ved indbetaling af et gebyr.
Uanset hvem af ægtefællerne, der henvender sig/vil have foretaget ændringen, kræver det en fuldmagt fra medejeren.
 Indklagede 2 gør gældende, at hverken indklagede eller indklagedes personale generelt medvirker til at hindre ligestilling over for indklagedes kunder.
 Klager har mod bedre vidende erklæret, at den midlertidige registreringsattest alene er oprettet i klagers mands navn, at indklagedes personale bevidst afvæbner en problematik, der vedrører ligestilling, og at klagers mand bekræfter de usande anklager mod indklagede.
Ligebehandlingsnævnets bemærkninger og konklusion Ligebehandlingsnævnet træffer afgørelse om forskelsbehandling på grund af køn efter ligestillingsloven.
 Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Det er anmelderen, der bestemmer, hvem der skal stå som adressat på registreringsattesten, når køretøjet har flere ejere.
Det kan være personer af begge køn.
 Der foreligger derfor ikke i forbindelse med registreringen forskelsbehandling begrundet i køn.
 Der er for nævnet ikke noget, der tyder på, at klager af indklagede 2 i forbindelse med købet af bilen og registreringsoplysningerne har været udsat for forskelsbehandling begrundet i køn.
 Klager får derfor ikke medhold i klagen.
Retsregler Afgørelsen er truffet efter følgende bestemmelser:
